[1a]
[1a.1]༄༅། །མདོ་སྡེ་ར་བཞུགས་སོ།།
[1b]
[1b.1]༄༅༅། །འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་གཅིག་པ། དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་དུད་
[1b.2]འགྲོའི་འཇིག་རྟེན་ལ་རྟོག་པར་བྱེད་དེ། སེམས་ཅན་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་དང་། ཆུ་དང་། སྐམ་ས་དང་། བར་སྣང་ལ་རྒྱུ་བའི་བྱ་རྣམས་
[1b.3]དང་། རི་དགས་ལ་སོགས་པ་འབྱུང་བར་འགྱུར་ལ། ཅིའི་ཕྱིར་ན་སེམས་ཅན་དམྱལ་བའི་སར་སྡུག་བསྔལ་མྱོང་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་
[1b.4]བརྟགས་ན། སེམས་ཅན་དམྱལ་བའི་ས་ན་དུད་འགྲོ་སེམས་ཅན་དུ་བགྲང་བ་དང་། སེམས་ཅན་དུ་བགྲང་བ་མ་ཡིན་པ་སྣ་ཚོགས་དག་མཐོང་ངོ་། །དེར་སེམས་ཅན་དམྱལ་བ་པ་དེ་དག་
[1b.5]སྐྱེ་བ་ན་མེས་སྲེག་ཅིང་བྱ་ལུས་ཕྱིན་ཅི་ལོག་ཏུ་འདུག་པ་གཞན་དེ་དག་བདེ་བར་མཐོང་སྟེ། དེ་དག་འདིར་སྐྱེ་བར་འགྱུར་རོ་སྙམ་དུ་བསམས་པ་དང་། སེམས་བསྐྱེད་མ་ཐག་ཉིད་དུ་བྱ་དེ་
[2a]
[2a.1]རྣམས་ཀྱི་ནང་དུ་སྐྱེ་བར་འགྱུར་ཏེ། ཇི་ལྟར་སེམས་ཅན་དམྱལ་བ་པ་རྣམས་ཀྱི་འབྲས་བུ་རྣམ་པར་སྨིན་པ་སྔར་བསྟན་པ་དེ་བཞིན་དུ་བྱ་དེ་རྣམས་ལ་ཡང་འབྱུང་བར་འགྱུར་རོ། །སེམས་ཅན་དུ་བགྲང་བ་མ་ཡིན་པ་དེ་རྣམས་ནི་ལས་བྱས་
[2a.2]ཤིང་བསགས་པ་མི་འདྲ་ལ་སེམས་ཅན་དམྱལ་བར་གང་དང་གང་དག་འབྱུང་བ་དེ་དག་ཐམས་ཅད་འཇིགས་པ་ཆེན་པོར་མཐོང་སྟེ། སེང་གེ་དང་། སྟག་དང་། འུག་པ་དང་། སྲོག་ཆགས་མར་ཀོ་ཏ་ཀ་དང་། སྦྲུལ་དང་སྦྲུལ་ཆེན་པོ་འཇིགས་འཇིགས་ལྟར་
[2a.3]འདུག་པ་ཆེན་པོ་དག་འབྱུང་བར་འགྱུར་རོ། །སེམས་ཅན་དམྱལ་བ་པ་སེམས་ཅན་དུ་བགྲང་བ་ལ་སེམས་ཅན་དུ་བགྲང་བ་མ་ཡིན་པ་རྣམས་ཀྱིས་གནོད་པར་བྱེད་དེ། དེར་སེམས་ཅན་དུ་བགྲང་བ་ལ་ལས་ཀྱིས་བསྐྱེད་པའི་དུད་འགྲོ་སེམས་ཅན་དུ་བགྲང་བ་མ་
[2a.4]ཡིན་པ་གཞན་དག་གིས་གནོད་པར་བྱས་ཀྱང་། དེ་དག་བདག་ཉིད་ནི་སྡུག་བསྔལ་མྱོང་བར་མི་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ཡི་དགས་ཀྱི་འཇིག་རྟེན་ལ་རྟོག་པར་བྱེད་དེ། ཡི་དགས་ལུས་བཀྲེས་
[2a.5]པ་དང་སྐོམ་པས་གདུངས་པ་དེ་དག་གི་འཇིག་རྟེན་ན་དུད་འགྲོ་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་རྣམ་པ་སུམ་ཅུ་རྩ་དྲུག་གང་ཡིན་པ་རྣམས་སུ་སྐྱེ་བར་འགྱུར་རོ། །བྱར་གྱུར་པ་དེ་དག་ནི་མི་
[2a.6]ཡུལ་དུ་བྱར་གྱུར་ལ་དེ་དག་གིས་བྱ་གཞན་འདི་ལྟ་སྟེ། བྱན་ལག་དང་། ནེའུ་ལེ་དང་། བྱ་རོག་དང་། བྱ་རྒོད་ལ་སོགས་པ་དེ་དག་གིས་བསད་ནས་ཟའོ། །དེ་འཆི་བའི་དུས་བྱས་ནས་སྲོག་བཅད་པའི་རྣམ་པར་སྨིན་པས་ཡི་དགས་ཀྱི་འཇིག་རྟེན་
[2b]
[2b.1]དུ་བྱར་སྐྱེ་བར་འགྱུར་ཏེ། ལུས་བཀྲེས་པ་དང་སྐོམ་པས་གདུངས་པའི་བྱར་འགྱུར་རོ། །དེ་དག་གི་ཁ་ཟས་ནི་ཡི་དགས་རྣམས་ཀྱི་མིག་ཕྱུང་ནས་ཟ་ལ་གླད་པ་ཡང་འཐུང་ངོ་། །གང་གི་ཚེ་དེ་དག་ཟ་བ་ན། དེའི་ཚེ་ཉེས་པར་བྱས་པའི་ལས་ཀྱིས་རྐང་དང་གླད་པ་དག་ཤིན་
[2b.2]ཏུ་ཚ་སྟེ། བ་ཚྭ་དང་ཟངས་བཞུས་པ་ལྟ་བུར་འགྱུར་རོ། །དེ་ལྟར་དགེ་སློང་དེ་ཡི་དགས་ཀྱི་འཇིག་རྟེན་ན་བྱ་འདུག་པ་དག་ལ་བརྟགས་ནས། འདི་ལྟར་རྗེས་སུ་བསྟན་པ་ཚིགས་སུ་བཅད་དེ་སྨྲས་པ། ལས་ངན་མི་དགེ་ཚ་བས་འདིར། །རྣམ་པར་སྨིན་པ་ཚ་བ་སྟེ། །གནོད་པ་
[2b.3]ཆེན་པོ་བྱེད་པ་ཡིན། །དེ་ལྟ་བས་ན་སྡིག་པ་སྤོངས། །སེར་སྣས་ཉེ་བར་ཤིན་ཏུ་ཉམས། །ཉེས་བྱས་ལས་ནི་མི་བྱའོ། །སེར་སྣས་ཉམས་པའི་སྐྱེ་བོ་དག །ཡི་དགས་དུད་འགྲོ་རྣམས་སུ་འགྲོ། །དུད་འགྲོའི་སྐྱེ་གནས་བསྒྲུབས་ནས་སུ། །གཅིག་ལ་གཅིག་ནི་ཁྲོ་བ་དང་། །
[2b.4]འཆིང་ཞིང་གསོད་ལ་ཟ་བར་བྱེད། །དེ་ལྟ་བས་ན་གཏི་མུག་སྤོངས། །གཏི་མུག་གིས་ནི་ཉམས་པའི་སེམས། །ཚུལ་ཁྲིམས་སྦྱིན་པ་རྣམ་སྤོང་བ། །བྱིས་པ་སྲེད་པས་བསླུས་པ་དག །དུད་འགྲོའི་སྐྱེ་གནས་དག་ཏུ་སྐྱེ། །རུང་དང་མི་རུང་མི་ཤེས་ལ། །བཟའ་དང་མི་བཟའ་
[2b.5]དེ་བཞིན་ཏེ། །དོན་དང་དོན་མིན་ཕྱི་རོལ་གང་། །ཆོས་དང་ཆོས་མིན་འགལ་བར་བྱེད། །དབང་པོ་ལྔ་ནི་བླུན་ཞིང་རྨོངས། །མི་རྣམས་དུད་འགྲོའི་སྐྱེ་གནས་འགྲོ། །དེ་ལྟར་དགེ་སློང་དེ་དུད་འགྲོའི་འཇིག་རྟེན་ལ་ཆུང་ཟད་རྟོག་པར་བྱེད་དེ། དེ་ལྟར་ལས་ཀྱི་ལུ་གུ་རྒྱུད་
[2b.6]ཀྱིས་ཚེ་འབུམ་ཕྲག་དུ་མར་ཉེ་བར་སྦྲེལ་བ་དག །དེ་ལྟར་སྡུག་བསྔལ་འབུམ་ཕྲག་དུ་མ་དཔག་ཏུ་མེད་པའི་སྡུག་བསྔལ་གྱི་ཀླུང་གིས་སྦྲེལ་ཅིང་དུད་འགྲོར་མངོན་པའི་ལས་དུ་མ་དང་། རྒྱུ་དང་རྐྱེན་དུ་མ་དག་གིས་བསམ་པ་ཕན་ཚུན་འབྲེལ་པ་དག་ནི་གང་རྒྱ་མཚོ་དཔག་
[2b.7]ཚད་བཅུ་ཡོད་པར་འཁོད་དེ། ཉ་དང་ཆུ་སྲིན་མ་ཀ་ར་དང་། ཉ་མིད་དང་། ཆུ་སྲིན་ན་ཀྲ་དང་། དུང་གནས་པ་དག་གིས་དེ་དག་ཕན་ཚུན་འཇིགས་པར་བྱེད་དོ། །དེ་དག་རྨོངས་པའི་སེམས་ཀྱིས་འདོད་ཆགས་སྤྱོད་པར་བྱེད་དེ། རྒྱུ་དེས་རུང་བ་དང་མི་རུང་བ་མངོན་པར་
[3a]
[3a.1]མི་ཤེས་པས། དེའི་ཕྱིར་རྒྱ་མཚོའི་གནས་ཟབ་མོར་སྐྱེ་བར་འགྱུར་ལ། བ་ཚྭའི་ཆུ་ཡིས་བསྐོལ་བ། རྟག་ཏུ་སྐོམ་པས་མངོན་པར་གདུངས་པ་དག་ཕན་ཚུན་གསོད་པའི་རྣམ་པས་འཇིགས་པར་འགྱུར་རོ། །རྒྱ་མཚོ་བར་མ་ན་གནས་པ་གང་ཡིན་པ་དེ་དག་
[3a.2]ནི་ཞེ་སྡང་སྤྱོད་པ་དག་ཡིན་ཏེ། དེ་དག་ལྷག་པར་ཞེ་སྡང་གི་རྒྱུས་རྒྱ་མཚོའི་བར་མ་དཔག་ཚད་སྟོང་ཡོད་པ་དེར་ཀླུ་རྣམས་སུ་སྐྱེ་ཞིང་རྟག་ཏུ་གནས་སོ། །ཀླུ་དེ་དག་ཕན་ཚུན་ཁྲོ་བ་དག་སྐྱེད་ཅིང་སེམས་ཁྲོས་པས་འཁྲུགས་ནས་ཕན་ཚུན་དུག་གཏོང་བར་བྱེད་ལ། རྟག་ཏུ་གནོད་
[3a.3]པར་སེམས་པ་ཡིན་ནོ། །དེ་དག་གི་གནས་ནི་ལོངས་སྤྱོད་ལྡན་ཞེས་བྱ་སྟེ། དེ་ལ་དཔག་ཚད་སུམ་སྟོང་ཡོད་ལ། གནས་དེ་ཀླུའི་རྒྱལ་པོ་རྣམས་ཀྱིས་ཤིན་ཏུ་གང་ངོ་། །གནས་དེ་རྣམས་ན་ཀླུའི་རྒྱལ་པོ་རྣམ་པ་གཉིས་གནས་ཏེ། ཆོས་དང་ལྡན་པ་དང་། ཆོས་དང་
[3a.4]མི་ལྡན་པའོ། །དེ་དག་མིའི་འཇིག་རྟེན་ཐམས་ཅད་ལ་བདེ་བར་བྱེད་པ་དང་། གནོད་པར་བྱེད་པ་ཡིན་ནོ། །གནས་དེའི་ཀླུའི་རྒྱལ་པོ་ཆོས་དང་ལྡན་པ་རྣམས་གང་དུ་གནས་པ་དེར་ཀླུའི་རྡུལ་དག་མི་འབབ་བོ། །གང་དུ་ཆོས་དང་མི་ལྡན་པ་དག་གནས་པ་དེར་ཀླུའི་
[3a.5]རྡུལ་དག་འབབ་པར་འགྱུར་ཏེ། དེ་ཡང་བྱེ་མ་རབ་ཏུ་འབར་བ་འདྲ་ལ་མགོ་ལ་འབབ་བོ། །དེས་ཀླུའི་རྒྱལ་པོ་དེ་དག་ཀུན་གྱི་གནས་རབ་ཏུ་སྲེག་པར་བྱེད་ལ། དེས་ཀླུའི་བུ་སྨད་དུ་གཏོགས་པ་ཐམས་ཅད་ཀྱང་སྲེག་པར་བྱེད་དེ། དེ་ནས་ཡང་འབྱུང་བར་བྱེད་པ་
[3a.6]མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ཀླུ་རྣམས་ཀྱི་ཀླུའི་རྡུལ་གྱི་རྒྱུར་གྱུར་པ་དང་། ལས་ལ་རྗེས་སུ་སེམས་པར་བྱེད་དེ། ལས་གང་གིས་ཀླུ་དེ་དག་གི་རྡུལ་དུ་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་
[3a.7]བརྟགས་ན། ཁྲོ་བས་ཟིལ་གྱིས་ནོན་ཅིང་བུས་པའི་བློ་ཅན་ནམ། རྨོངས་པའི་བློ་ཅན་གང་གིས་དགེ་འདུན་གྱི་གཙུག་ལག་ཁང་ངམ། གྲོང་ངམ། གྲོང་ཁྱེར་རམ། གྲོང་རྡལ་མེས་བསྲེགས་ན། དེ་ལུས་དང་བྲལ་ནས་སེམས་ཅན་དམྱལ་བའི་ནང་དུ་སྐྱེ་བར་
[3b]
[3b.1]འགྱུར་རོ། །དེ་ནས་ཐར་ནས་དུད་འགྲོ་ཀླུ་རྣམས་ཀྱི་ནང་དུ་སྐྱེ་བར་འགྱུར་ཏེ། དེ་སྔོན་མེས་བསྲེགས་པའི་ཉེས་པའི་རྒྱུ་དེས། དེ་ལ་འབབ་པའི་ཕྱིར་ཀླུའི་རྡུལ་འབབ་པར་མཐོང་ངོ་། །དེ་ནས་ཡང་དགེ་སློང་དེ་ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་
[3b.2]ཀླུ་རྣམས་ལ་ཀླུའི་བྱེ་མ་མི་འབབ་ཅིང་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་མུ་སྟེགས་སུ་གྱུར་ཅིང་འཇིག་རྟེན་པའི་ཀུན་ནས་ཉོན་མོངས་པའི་ཚུལ་ཅན་ཡིན་ལ། དེ་སྦྱིན་པ་ཚེར་མ་དང་བཅས་པ་ཡང་
[3b.3]བྱིན་ན། སྔ་མ་བཞིན་ཚེར་མ་བདུན་གྱི་ནང་དུ་སྐྱེས་ལ། ཁྲོས་པས་ཀྱང་བསྒྲིབས་ནས་འདི་ལྟར་ཀླུ་རྣམས་ཀྱི་ནང་དུ་སྐྱེ་བར་གྱུར་ཅིག་ཅེས་ཀླུ་རྣམས་ཀྱི་ནང་དུ་སྨོན་ལམ་བཏབ་ན། དེ་ལུས་དང་བྲལ་ནས་ངན་འགྲོ་ལོག་པར་ལྟུང་བ་ལོངས་སྤྱོད་ལྡན་གྱི་ཀླུ་རྣམས་ཀྱི་ནང་དུ་སྐྱེ་བར་འགྱུར་
[3b.4]རོ། །དེར་སྐྱེས་ནས་ཀྱང་ཧ་ཅང་ཁྲོ་བའི་རང་བཞིན་ཅན་དུ་མི་འགྱུར་ལ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པར་འགྱུར་ཏེ། དེ་ལ་ཀླུའི་རྡུལ་དེ་མི་འབབ་ཅིང་མགོ་ལ་ཡང་མི་འབབ་བོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ཀླུའི་འཇིག་རྟེན་
[3b.5]ལ་རྟོག་པར་བྱེད་དེ། ལས་གང་གིས་ཀླུ་རྣམས་ཀྱི་གནས་ལོངས་སྤྱོད་ལྡན་ན། ཆོས་དང་ལྡན་པའི་ཀླུ་དེ་དག་རྣམ་པ་དུ་ཡོད། ཆོས་དང་མི་ལྡན་པ་དེ་དག་རྣམ་པ་དུ་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་དུ་ཆོས་དང་ལྡན་པ་དག་གནས་པ་དེར་
[3b.6]ནི་རིན་པོ་ཆེའི་ར་བས་བསྐོར་ཅིང་རིན་པོ་ཆེ་སྣ་བདུན་འབྱུང་ལ། ཀུན་ནས་འོད་འབྱུང་སྟེ། ལྟེང་ཀ་དང་། འབབ་ཆུ་དང་། ཨུད་པ་ལ་ཕུན་སུམ་ཚོགས་པ་ནི་སྐྱེ། བདུད་རྩིའི་ཁ་ཟས་ལ་ནི་ཟ། རྟག་ཏུ་བདེ་བ་ལ་ནི་གནས། ལུས་མེ་ཏོག་དང་། ཕྱེ་མ་དང་། བྱུག་པས་ནི་
[3b.7]བརྒྱན། མགོ་སྦྲུལ་དུ་འདུག་པ་ཁོ་ནར་ཟད་ལ། གཞན་དུ་ན་འདོད་པའི་གཟུགས་ཅན་དུ་འགྱུར་ཏེ། གང་དུ་རབ་ཏུ་འགྲོ་བར་འདོད་པ་དང་། གང་དུ་རྣམ་པར་རྒྱུ་བར་འདོད་པ་དེར་སོ་སོར་གནས་པར་བྱེད་དོ། །དེ་ལ་ཀླུའི་རྒྱལ་པོ་འདི་རྣམས་ནི་ཆོས་དང་ལྡན་པ་ཡིན་ཏེ། འདི་
[4a]
[4a.1]ལྟ་སྟེ། མགོ་བདུན་པ་དང་། གླང་པོའི་གདོང་དང་། ཀླུའི་རྒྱལ་པོ་ནོར་རྒྱས་ཀྱི་བུ་དང་། དེ་བཞིན་དུ་ཀླུའི་རྒྱལ་པོ་འཇོག་པོ་དང་། ཀླུའི་རྒྱལ་པོ་བཟང་ལྡན་དང་། ཀླུའི་རྒྱལ་པོ་སྐྱེད་པ་དང་། ཀླུའི་རྒྱལ་པོ་མི་འཇོམས་པ་དང་། ཀླུའི་རྒྱལ་པོ་སྤྲིན་
[4a.2]ཕྲེང་ཅན་དང་། ཀླུའི་རྒྱལ་པོ་འཁྱིལ་པ་དང་། ཀླུའི་རྒྱལ་པོ་ཀུན་འགྲོ་དང་། ཀླུའི་རྒྱལ་པོ་རབ་སྤྲོ་སྟེ། ཀླུའི་རྒྱལ་པོ་འདི་རྣམས་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཡིན་ནོ། །དེ་རྣམས་ནི་ལོ་ལེགས་པར་བྱ་བའི་ཕྱིར་དུས་སུ་འབབ་པའི་ཆར་མི་ཉུང་བར་བདེ་
[4a.3]བར་འབེབས་པར་བྱེད་ལ། དུས་མ་ཡིན་པར་འབྱུང་བའི་སེར་བ་དང་། སྤྲིན་དང་། རླུང་དག་གཏོང་བར་མི་བྱེད་དོ། །སངས་རྒྱས་དང་། ཆོས་དང་། དགེ་འདུན་ལ་དད་ཅིང་དད་པས་རྗེས་སུ་འཇུག་པ་ཡིན། སངས་རྒྱས་ཀྱི་སྐུ་གདུང་སྲུང་ལ། ཀླུའི་རྡུལ་དང་བྲལ་
[4a.4]བས་ཤིན་ཏུ་བདེ་བ་ཡིན་ནོ། །དེ་ཡང་མིའི་གནས་བཞི་ལ་འདི་ལྟ་སྟེ། འཛམ་བུའི་གླིང་དང་། ནུབ་ཀྱི་བ་ལང་སྤྱོད་དང་། ཤར་གྱི་ལུས་འཕགས་དང་། བྱང་གི་སྒྲ་མི་སྙན་རྣམས་སུ་ཆར་འབེབས་པར་བྱེད་དེ། གང་གི་ཚེ་དགེ་སྦྱོང་དང་། བྲམ་ཟེ་དག་ཆོས་དང་ལྡན་
[4a.5]ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ། ཆོས་ཀྱི་བྱེ་བྲག་གིས་ཀླུའི་རྒྱལ་པོ་ཆོས་དང་ལྡན་པ་དག་སྟོབས་རབ་ཏུ་ཆེ་བར་འགྱུར་ཏེ། དེའི་ཚེ་ཆར་ལེགས་པར་འབེབས་པར་བྱེད་ཅིང་དེའི་ཚེ་ལོ་ལེགས་པར་འགྱུར་ལ། དྲི་དང་རོ་ཁ་དོག་ཕུན་སུམ་ཚོགས་པར་འགྱུར། 
[4a.6]འགྲོ་བ་དང་། དུག་དང་། རླུང་གཞན་གྱིས་གནོད་པར་བྱེད་པར་མི་འགྱུར་ཞིང་། འབྲས་བུ་བཟང་པོ་འབྱུང་བར་འགྱུར་ལ། ཉི་མ་དང་ཟླ་བའི་འོད་དག་གིས་གནོད་པར་མི་འགྱུར། ཀླུའི་རྒྱལ་པོ་ཆོས་དང་ལྡན་པ་རྣམས་ནི་ཀླུའི་གདུག་པ་དང་རླུང་དག་གཏོང་བར་མི་བྱེད་
[4a.7]དོ། །འཛམ་བུའི་གླིང་གི་སེམས་ཅན་རྣམས་ཀྱི་སྲོག་གི་བར་ཆད་ནི་རྒྱུ་བཞིས་བྱེད་དེ། འདི་ལྟ་སྟེ། ལོ་ཉེས་དང་། མཚོན་གྱིས་འཁྲུགས་པ་དང་། དུག་དང་། རླུང་གིས་རེག་པ་དང་། ཆུའི་ཉེས་པའོ། །དེ་ལ་གལ་ཏེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་སྐྱེ་དགུ་
[4b]
[4b.1]དག་འབྱུང་ན། ཆོས་དང་ལྡན་པའི་ཀླུ་དེ་དག་སྟོབས་དང་ལྡན་པར་འགྱུར་ཏེ། དེ་དག་སྤྲིན་ངན་པ་དག་སྤྲུལ་པར་མི་བྱེད་ཅིང་། དེ་དག་སྤྲིན་ངན་པ་དང་འདུ་བར་མི་བྱེད་ལ། རླུང་ངན་པ་དག་གཏོང་བར་མི་བྱེད་དོ། །དེ་ཆུ་བོ་དག་ལ་གནོད་པར་མི་བྱེད་ཅིང་ཆུ་བཟང་པོས་འབྲུ་རྣམས་
[4b.2]ལེགས་པར་སྐྱེད་དེ། མེ་ཏོག་དང་འབྲས་བུ་དག་རོ་བྲོ་བ་དང་། མདོག་བཟང་བ་དང་། དྲི་དང་རོ་ཕུན་སུམ་ཚོགས་པར་འབྱུང་ངོ་། །དེས་སེམས་ཅན་རྣམས་དགའ་བར་བྱེད་ལ། ནད་དག་དང་བྲལ་ཞིང་ཁམས་རྣམས་སྟོབས་དང་ལྡན་པར་འགྱུར། དེ་དག་ཡང་ལས་ལེགས་པ་དག་
[4b.3]བྱེད་ལ། དེ་དག་སེམས་ཅན་རྣམས་ཀྱི་དབང་གི་འབྲས་བུ་ཡང་འབྲུ་རྣམས་ཕུན་སུམ་ཚོགས་པར་བྱེད་དེ། དེ་ལྟར་རིམ་གྱིས་འཛམ་བུའི་གླིང་གི་མི་རྣམས་ལ། ཀླུ་དག་གཅེས་སྤྲས་སེམས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་
[4b.4]ཤེས་པ་དེས་འཛམ་བུའི་གླིང་སོ་སོར་ཤེས་པར་བྱས་ནས། ནུབ་ཀྱི་བ་ལང་སྤྱོད་ཀྱི་གླིང་ལ་རྗེས་སུ་སེམས་པར་བྱེད་དེ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དག་ཇི་ལྟར་ཀུན་ཏུ་སྲུང་བར་བྱེད་ཅིག་གུ་སྙམ་མོ། །གླིང་དེར་མི་ཡིད་ཤིན་ཏུ་འཇམ་པ་དག་འབྱུང་བར་འགྱུར་ལ། 
[4b.5]དེ་དག་ལ་བར་ཆད་གཅིག་འབྱུང་བ་ནི་འདི་ལྟ་སྟེ་ཆུ་རྙོག་པ་ཅན་ཡིན་ཏེ། དེས་ནུབ་ཀྱི་བ་ལང་སྤྱོད་ཀྱི་མི་རྣམས་དུས་ཉེ་བར་འདུམས་པར་བྱེད་དོ། །ཀླུའི་རྒྱལ་པོ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དེ་དག་སྤྲིན་ལྡང་བར་མི་བྱེད་ཅིང་ངམ་གྲོག་དང་། གཡང་ས་དང་རི་བོ་མི་
[4b.6]བཟད་པ་རྣམས་ལ། དེ་དག་ཆུ་རྙོག་པ་ཅན་མི་འབེབས་ལ། ཀླུ་རྣམས་ཀྱི་མཐུས་ཆུ་རྙོག་པ་མེད་པར་བྱས་པས། ནུབ་ཀྱི་བ་ལང་སྤྱོད་ཀྱི་མི་རྣམས་བདེ་བར་གནས་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ཤར་གྱི་ལུས་འཕགས་གླིང་ལ་རྟོག་
[4b.7]པར་བྱེད་དེ། ཀྱེ་མ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུ་དག་ཤར་གྱི་ལུས་འཕགས་གླིང་བདེ་བར་བྱ་བ་ལ་ཇི་ལྟར་འབད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཤར་གྱི་ལུས་འཕགས་ཀྱི་མི་རྣམས་ལ་གློག་གི་འཇིགས་པ་དང་། སྒྲའི་
[5a]
[5a.1]འཇིགས་པས་བར་ཆད་འབྱུང་བར་འགྱུར་ཏེ། དེ་དག་གང་གི་ཚེ་གློག་མཐོང་བ་དང་། སྒྲ་ཐོས་པ་དེའི་ཚེ་སེམས་ཤིན་ཏུ་འཇམ་པ་དག་ལ་ནད་འབྱུང་བར་འགྱུར་རོ། །གང་གི་ཚེ་དེར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུའི་བདག་པོ་དག་སྒྲ་ཡང་
[5a.2]མི་འབྱིན། གློག་ཀྱང་མི་གཏོང་སྟེ། དེའི་ཚེ་ཀླུའི་བདག་པོ་རྣམས་ཀྱིས་ཤར་གྱི་ལུས་འཕགས་ཀྱི་མི་རྣམས་ལ་ནད་འབྱུང་བར་མི་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་བྱང་གི་སྒྲ་མི་སྙན་གྱི་མི་རྣམས་ཀྱི་གནོད་པ་ལ་རྗེས་སུ་
[5a.3]སེམས་པར་བྱེད་དེ། ཀྱེ་མ་བྱང་གི་སྒྲ་མི་སྙན་གྱི་མི་རྣམས་ལ་གནོད་པ་ཇི་ལྟར་འབྱུང་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བྱང་གི་སྒྲ་མི་སྙན་པ་རྣམས་ལ་རླུང་གྲང་མོས་གནོད་པར་བྱེད་དེ། སྤྲིན་ནག་པོས་གནོད་པ་དང་། རླུང་གྲང་མོས་
[5a.4]མེ་ཏོག་དེ་དག་ཞུམ་པར་འགྱུར་ལ། དྲི་མི་ཞིམ་པར་འགྱུར། དེ་ནས་དེ་དག་ཡིད་མི་དགའ་བ་སྐྱེ་སྟེ། སྤྲིན་ནག་པོའི་རྐྱེན་གྱིས་བྱ་དག་སྐད་མི་སྙན་པ་འབྱིན་ལ། པི་བང་དང་། རྫ་རྔའི་སྒྲ་ཡང་མི་སྙན་པར་འགྱུར་རོ། །རི་ཀུན་ཏུ་སྣང་བྱེད་ལ་སོགས་པ་ལ་གནས་པ་
[5a.5]རྣམས་ལ། དེ་ལྟར་ཀླུས་བྱས་པ་དག་གིས་གནོད་པར་བྱེད་དོ། །གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་རྒྱལ་པོ་འབྱུང་བ་དེའི་ཚེ་རླུང་གྲང་མོ་དག་འབྱུང་བར་མི་འགྱུར་ལ། སྤྲིན་ནག་པོ་ཡང་འབྱུང་བར་མི་འགྱུར་རོ། །དེ་ལྟར་མིའི་གནས་བཞི་དག་ལ་ཀླུའི་རྒྱལ་
[5a.6]པོ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་རྣམས་བདེ་བ་སྒྲུབ་པར་བྱེད། ཕན་པ་སྒྲུབ་པར་བྱེད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཆོས་དང་མི་ལྡན་ཞིང་ཆོས་ཀྱི་རྗེས་སུ་འཇུག་
[5a.7]པར་མི་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཇི་ལྟར་ཀླུའི་གནས་ལོངས་སྤྱོད་ལྡན་ན། ཀླུ་རྣམས་ཀྱི་རྒྱལ་པོ་ཆོས་དང་མི་ལྡན་པ་འདི་ལྟ་སྟེ། ཀླུའི་རྒྱལ་པོ་རབ་འཇོམས་དང་། ཀླུའི་རྒྱལ་པོ་བསྒྱིངས་པ་དང་། ཀླུའི་རྒྱལ་པོ་ནག་པོ་དང་། ཀླུའི་
[5b]
[5b.1]རྒྱལ་པོ་ཧུ་ལུ་ཧུ་ལུ་སྟེ། དེ་དག་རྒྱ་མཚོ་བར་མ་ལོངས་སྤྱོད་ལྡན་ན་གནས་སོ། །ཆོས་དང་མི་ལྡན་ཞིང་ཆོས་ཀྱི་རྗེས་སུ་འཇུག་པར་མི་བྱེད་པ་དེ་དག་གི་མཐུ་ཇི་ལྟ་བུ་ཡིན་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གི་ཚེ་དགེ་སྦྱོང་དུ་མི་འཛིན་པ་དང་། བྲམ་ཟེར་མི་
[5b.2]འཛིན་པའི་སྐྱེ་དགུ་དག་འབྱུང་བ་དེའི་ཚེ། ཀླུ་དེ་དག་གི་དབང་དུ་འགྱུར་རོ། །དེའི་ཚེ་དེ་དག་འཛམ་བུའི་གླིང་དུ་སེམས་གདུག་ཅིང་ལུས་ལས་དུག་མང་པོ་འབྱུང་བར་བྱེད་དེ། དེ་དག་སྤྲིན་ངན་པའི་ནང་ན་རྒྱུ་ཞིང་དུག་གི་ཤིང་ལྗོན་པ་འབྱུང་བར་བྱེད་དེ། དེ་དག་གིས་རླུང་མ་རུང་བར་བྱེད། རླུང་
[5b.3]དེས་ཆུ་མ་རུང་བར་བྱེད། ཆུ་མ་རུང་བར་བྱས་པ་དེས། འབྲུའི་ཚོགས་ཤིན་ཏུ་མ་རུང་བར་བྱེད་དེ། ཁ་ཟས་དེ་ཟོས་པ་ལས་ནད་དག་རབ་ཏུ་འཁྲུག་པར་བྱེད་དོ། །འབྲུ་མ་རུང་བར་བྱས་པ་དེས་ཚེ་དག་ཐུང་བར་འགྱུར་ཏེ། དེ་ལྟར་རྒྱལ་པོ་ཉེས་པ་ཆེ་ཞིང་སྡང་བས་ཀྱང་ཕན་ཚུན་གསོད་པ་དག་
[5b.4]བྱེད་དོ། །དེ་ནས་ཉེས་པ་དེས་འཛམ་བུའི་གླིང་གི་མི་དག་རབ་ཏུ་ཉུང་བར་འགྱུར་ཏེ། རྐྱེན་འདིས་ཀླུ་མ་རུངས་པ་རྣམས་བར་ཆད་བྱེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་རྒྱལ་པོ་ལ་སོ་སོར་རྟོག་པར་བྱེད་དེ། ཆོས་དང་མི་
[5b.5]ལྡན་པའི་རྒྱལ་པོ་དག་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱི་བར་ཆད་ཇི་ལྟར་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གི་ཚེ་མི་རྣམས་ཀྱི་རྒྱལ་པོ་ཆོས་དང་མི་ལྡན་པ་དེ་དག་འབྱུང་བ་དེའི་ཚེ། ཀླུའི་རྒྱལ་པོ་ཆོས་དང་མི་ལྡན་ཞིང་ཆོས་ཀྱི་རྗེས་སུ་
[5b.6]མི་འཇུག་པ་དག་ནུབ་ཀྱི་བ་ལང་སྤྱོད་ཀྱི་ངམ་གྲོག་དང་། གཡང་ས་དང་། རི་བོའི་རྩེ་མི་བཟད་པ་རྣམས་ལ་ཆར་དབྱུག་པ་ལྟ་བུ་འབེབས་པར་བྱེད་དེ། ཆར་པའི་ཆུ་དེས་ཆུ་རྙོག་པ་ཅན་དུ་བྱེད་དོ། །ནུབ་ཀྱི་བ་ལང་སྤྱོད་ཀྱི་མི་རྣམས་དེ་ལ་འཐུང་བར་བྱེད་དེ། བར་ཆད་བྱེད་པའི་རྒྱུ་
[5b.7]ནི་འདི་ཡིན་ནོ། །དགེ་སློང་དེ་ནུབ་ཀྱི་བ་ལང་སྤྱོད་ཀྱི་གླིང་ལ་ཡང་དག་པ་ཇི་ལྟ་བ་བཞིན་སོ་སོར་བརྟགས་ནས། ནང་གི་སོ་སོར་རིག་པར་བྱེད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཤར་གྱི་ལུས་འཕགས་གླིང་ལ་རྟོག་པར་བྱེད་དེ། དེས་
[6a]
[6a.1]ཐོས་པ་ལས་བྱུང་བའི་ཤེས་པས་བརྟགས་ན། གང་གི་ཚེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་དག་འབྱུང་བ་དེའི་ཚེ་ཀླུའི་བདག་པོ་མ་རུངས་པ་དག་གི་སྟོབས་རབ་ཏུ་ཆེ་བར་འགྱུར་རོ། །དེ་དག་ཤར་གྱི་ལུས་འཕགས་གླིང་དུ་སྒྲ་རབ་ཏུ་ཆེན་
[6a.2]པོར་འབྱིན་ཏེ། འདི་ལྟ་སྟེ། རི་ཆེན་པོ་སྙིལ་བ་ན་སྒྲ་འབྱུང་བ་དེ་ལྟ་བུ་དེ་དག་ཐོས་ནས། ཤར་གྱི་ལུས་འཕགས་གླིང་གི་མི་རྣམས་ཀྱི་སྙིང་ཤིན་ཏུ་འཇམ་པར་མི་འགྱུར་ཏེ། དེ་དག་ཁ་ཅིག་ནད་ཀྱིས་འདེབས་སོ། །དེ་བཞིན་དུ་གློག་ཀྱང་འབྱིན་ཏེ། འདི་ལྟར་ཕྱོགས་བཅུ་ཐམས་
[6a.3]ཅད་འབར་བའི་ཕྲེང་བས་འཁྲུགས་པར་འགྱུར་ཞིང་སྤྲིན་གྱི་ནང་དུ་ཞུགས་པའི་ཀླུ་དེ་དག་གཟུགས་འཇིགས་འཇིགས་ལྟར་བསྒྱུར་བ། མིག་ནི་ཤིང་རྟའི་འཁོར་ལོ་ཙམ། གཟུགས་ནི་རི་ནག་པོ་འདྲ་ལ་མགོ་གསུམ་པོ་ལས་མེ་ཐམས་ཅད་གཏོང་ཞིང་ཁྱིའི་གཟུགས་དང་། སྦྲུལ་གྱི་
[6a.4]གཟུགས་ཏེ། གཟུགས་དུ་མ། གཟུགས་མི་བཟད་པ་དག་མཐོང་ངོ་། །དེ་དག་མཐོང་ནས་ཤར་གྱི་ལུས་འཕགས་གླིང་གི་མི་རྣམས་ཀྱི་བར་ཆད་དུ་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། མཐོ་རིས་ལས་གཞན་པ་མཐོ་རིས་
[6a.5]ཀྱི་འཇིག་རྟེན་གཉིས་པ་ལྟ་བུ། བྱང་གི་སྒྲ་མི་སྙན་གྱི་གླིང་ལ་རྟོག་པར་བྱེད་དེ། ཀླུའི་བདག་པོ་མ་རུངས་པ་དག་བྱང་གི་སྒྲ་མི་སྙན་གྱི་མི་རྣམས་ལ་ཇི་ལྟར་གནོད་པ་སྐྱེད་པར་བྱེད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཇི་ལྟར་བྱང་གི་སྒྲ་མི་སྙན་གྱི་མི་རྣམས་ལ་
[6a.6]སྔ་མ་བཞིན་དུ་པད་མ་དང་། རྟག་ཏུ་མེ་ཏོག་རྒྱས་པ་དང་། རྟག་ཏུ་དྲི་ཞིམ་པ་དང་། མཆོག་ཏུ་ཉམས་དགའ་བ་དག་ཡིན་ཏེ། དེ་དག་མཐོང་ནས་བྱང་གི་སྒྲ་མི་སྙན་གྱི་མི་རྣམས་འགྲངས་པ་དང་། དགའ་བར་འགྱུར་རོ། །གང་གི་ཚེ་དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་
[6a.7]པའི་སྐྱེ་དགུ་དག་འབྱུང་བ་དེའི་ཚེ། ཀླུ་མ་རུངས་པ་དག་གིས་བྱང་གི་སྒྲ་མི་སྙན་དུ་སྤྲིན་སྟུག་པོ་རི་ལྟ་བུ་དག་འབྱིན་པར་བྱེད་དེ། དེ་དག་བྱུང་མ་ཐག་ཏུ་ཉི་མ་སྒྲིབ་པར་བྱེད་དོ། །དེས་བསྒྲིབས་པའི་སྐྱོན་གྱིས་པད་མ་དག་ཞུམ་པར་འགྱུར་ཞིང་དྲི་མི་ཞིམ་པར་འགྱུར་ལ་ཉི་མ་བཞིན་དུ་གསལ་
[6b]
[6b.1]བར་མི་འགྱུར་རོ། །དེ་དག་ཞུམ་པ་ཙམ་གྱིས་བྱང་གི་སྒྲ་མི་སྙན་གྱི་མི་རྣམས་ཡིད་དམན་པར་འགྱུར་རོ། །སྤྲིན་དང་རླུང་ཡང་གཏོང་བར་བྱེད་ལ་དེས་པི་བང་དང་། རྫ་རྔ་རྣམས་ཀྱི་སྒྲ་མི་སྙན་པར་འགྱུར་ཏེ། དེ་ལྟར་མིའི་གནས་བཞི་ལ་ཀླུ་རྣམས་བར་ཆད་བྱེད་པ་མཐོང་ངོ་། །དེ་ནས་
[6b.2]ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གླིང་བཞིའི་ནང་ན་བཟང་བ་དང་། བཟང་བ་མ་ཡིན་པ་དག་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་བྱང་གི་སྒྲ་མི་སྙན་གྱི་ནི་བདེ་བ་མངོན་དུ་ཆེ་བ་ཡིན་ལ། མིའི་གནས་གསུམ་དག་ནི་
[6b.3]མ་ཡིན་ནོ། །འཛམ་བུའི་གླིང་དུ་ཇི་ལྟ་ཇི་ལྟར་ཆོས་དང་ལྡན་པ་དང་། ཆོས་དང་མི་ལྡན་པའི་སྐྱེ་དགུ་འབྱུང་བ་དེ་ལྟ་དེ་ལྟར་འཕེལ་བ་དང་། འགྲིབ་པ་དང་། བདེ་བ་དང་། སྡུག་བསྔལ་བ་དག་ཡོད་དེ། གླིང་གསུམ་གྱི་ནང་ན་འདི་ནི་ལས་ཀྱིས་ཡིན་ནོ། །འདིར་ནི་དགེ་
[6b.4]བ་བཅུའི་ལས་ཀྱི་ལམ་དག་སེམས་པ་ཡིན་ཞིང་། འདིར་ནི་སངས་རྒྱས་འབྱུང་བ་ཡིན་ལ། འདིར་ནི་མིའི་གནས་བཞི་དག་གི་རག་ལས་པ་ཡིན་ཏེ། འདིར་ནི་དགེ་བ་བཅུའི་ལས་ཀྱི་ལམ་དག་ངེས་པར་སེམས་ཤིང་རྣམ་པར་དཔྱོད་པ་ཡིན། འདིར་ནི་ཚངས་པར་སྤྱོད་
[6b.5]པའི་གནས་ཡིན། འདིར་ནི་འཆི་བ་དང་སྐྱེ་བ་སེམས་པ་ཡིན། འདིར་ནི་རྡོ་རྗེ་ལས་བྱས་པའི་རྡོ་རྗེའི་གདན་ཡོད་དེ། གང་འཛམ་བུའི་གླིང་དུ་དཔག་ཚད་བརྒྱད་ཁྲི་བཞི་སྟོང་འབིགས་པ་འཁོར་བ་ཐམས་ཅད་ན་མེད་ལ་རྡོ་རྗེའི་གདན་ཟིལ་གྱིས་གནོན་པ་ཡང་མེད་དེ། སངས་རྒྱས་
[6b.6]བཅོམ་ལྡན་འདས་གང་ལ་གནས་ནས་བྱང་ཆུབ་ཏུ་ཐུགས་བསྐྱེད་པའི་རྒྱུ་འདིས་ན་འཛམ་བུའི་གླིང་འདིར་འཁྲུངས་ཏེ། རྒྱུ་གང་དང་བྱང་ཆུབ་ཐོབ་པར་བྱེད་པ་དགེ་བའི་རྩ་བའི་གྲངས་ཀྱི་རྒྱུན་གང་ཡིན་པ་དེ་ནི་རིའི་རྒྱལ་པོ་རི་རབ་ཀྱིས་ཀྱང་ཡང་དག་པར་གཟུང་བར་མི་ནུས་ན་ས་ཕྱོགས་
[6b.7]གཞན་ལྟ་སྨོས་ཀྱང་ཅི་དགོས། གང་གིས་འཛམ་བུའི་གླིང་འདིར་སངས་རྒྱས་འབྱུང་བའི་རྒྱུ་ནི་འདི་ཡིན་ཏེ། འདིར་དེ་གཉའ་ཤིང་གི་བུ་གར་རུས་སྦལ་འཇུག་པ་ལྟ་བུར་འཁྲུང་གི །གླིང་གཞན་དུ་ནི་མ་ཡིན་ཏེ། དེའི་རྒྱུ་ནི་དེ་ཡིན་རྐྱེན་ནི་དེ་ཡིན་ནོ། །གང་མིའི་གནས་བཞི་
[7a]
[7a.1]ལ་ཀུན་གྱི་གཙོ་བོ་ནི་འཛམ་བུའི་གླིང་འདི་ཡིན་ཏེ། གླིང་གཞན་དག་ནི་མ་ཡིན་ནོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཀླུའི་རྒྱལ་པོ་ཆོས་དང་མི་ལྡན་ཞིང་ཆོས་དང་འཐུན་
[7a.2]པར་མི་བྱེད་པ་རྣམས་སྦལ་པ་ཟ་བ་དང་། བྱེ་མ་ཟ་བ་དང་། རླུང་ཟ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྔོན་མིར་གྱུར་པའི་ཚེ་གང་གིས་བུ་དང་ཆུང་མ་རྣམས་བཀོལ་ཏེ། བཙན་སྣོགས་བྱེད་ལ། བུ་སྨད་ནི་འགྲམ་ཆུ་ལངས་ཏེ། རེ་བཞིན་
[7a.3]དུ་ལྟ་བ་དང་། དེ་བདག་གཅིག་པུ་ཟས་མང་པོ་ཟ་ལ། བུ་སྨད་ལ་ནི་ཁ་ཟས་ངན་པ་སྦྱིན་པར་བྱེད་པ་ལས། དེ་ལུས་དང་བྲལ་བའི་འོག་ཏུ་ཀླུའི་སྐྱེ་གནས་སུ་སྐྱེ་ལ་ཟས་སུ་སྦལ་པ་ཟ་བ་དང་། བྱེ་མ་ཟ་བ་དང་། རླུང་ཟ་བ་མཐོང་སྟེ། ལས་དང་འདྲ་བར་འབྲས་བུ་སྨིན་པའི་ཕྱིར་རོ། །
[7a.4]དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཀླུ་དེ་རྣམས་ཆར་འབེབས་པར་བྱེད། ལས་གང་གིས་སེར་བ་འབེབས་པར་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གལ་ཏེ་
[7a.5]ཆོས་དང་མི་ལྡན་པའི་ཀླུའི་རྒྱལ་པོ་རྣམས་འཁྲུགས་ན་གཅིག་ལ་གཅིག་བསྙོགས་ཏེ། ཁྲོས་པས་ཆར་སྤྲིན་བསྒྲུབས་ནས། ཆར་འབེབས་པར་བྱེད་ཅིང་གནོད་པའི་སྤྲིན་དང་རླུང་དང་སེར་བ་དང་ལྡན་པའི་ཆར་དྲག་པོ་དག་འབེབས་པར་བྱེད་ལ། དེས་ན་ཞིང་ལ་ནས་དང་འབྲས་དང་
[7a.6]འབྲུ་ཐམས་ཅད་མ་རུང་བར་བྱེད་དེ། དེ་ལྟར་གནོད་པའི་ཆར་འབེབས་པར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ཀླུའི་འཇིག་རྟེན་ལ་རྟོག་པར་བྱེད་དེ། ཀླུ་རྣམས་འཛམ་བུའི་གླིང་དུ་རྙེད་པ་དང་ལྡན་པར་བྱ་བའི་ཕྱིར་བུ་རམ་ཤིང་
[7a.7]གི་ཚལ་དང་། ཞིང་ལ་ནས་དང་གྲོ་དང་། འབྲུ་རྣམས་འཕེལ་བར་བྱ་བའི་དོན་དུ་བདེ་བར་བྱེད་པའི་ཆར་ཇི་ལྟར་འབེབས་པར་བྱེད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་རྣམས་ཀྱི་དབང་གི་འབྲས་བུས་སྐྱེ་བོ་ཐམས་ཅད་ལ་ཕན་པ་དང་བདེ་བའི་
[7b]
[7b.1]ཕྱིར་ཀླུའི་རྒྱལ་པོ་ཆོས་དང་ལྡན་ཞིང་ཆོས་དང་འཐུན་པར་བྱེད་པ་རྣམས་འབྱུང་བར་འགྱུར་ཏེ། དེ་དག་གིས་འབྲུ་མོད་པར་བྱ་བའི་ཕྱིར་ཆར་འབེབས་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ཀླུའི་འཇིག་རྟེན་ལ་རྟོག་པར་བྱེད་དེ། རྒྱ་མཚོ་
[7b.2]དང་རྒྱ་མཚོའི་ཆུ་ལག་དག་ན། ཀླུ་ཇི་སྙེད་ཅིག་གནས་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གལ་ཏེ་འཛམ་བུའི་གླིང་པའི་མི་རྣམས་ཕལ་ཆེར་ཆོས་དང་མི་ལྡན་པར་གྱུར་ན། དེའི་ཚེ་ཆོས་དང་མི་ལྡན་པ་རྣམས་རྒྱ་མཚོའི་ཆུ་ལག་དག་ཏུ་ཀླུ་གྲངས་མེད་པར་སྐྱེ་བར་
[7b.3]འགྱུར་རོ། །གལ་ཏེ་ཕལ་ཆེར་ཆོས་དང་ལྡན་ན་ནི་ཀླུ་བྱེ་བ་ཕྲག་ལྔ་བཅུ་རྩ་བདུན་འབྱུང་བར་འགྱུར་ཏེ། དེ་དག་རྒྱ་མཚོའི་ཆུ་ལག་བཞི་པོ་དག་ཏུ་རྒྱུ་བར་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ཀླུའི་འཇིག་རྟེན་ལ་རྟོག་པར་བྱེད་དེ། དེས་རྒྱ་མཚོའི་
[7b.4]ཆུ་ལག་དང་བཅས་པའི་རྒྱ་མཚོའི་ནང་གི་ཀླུའི་གྲོང་ཁྱེར་ལོངས་སྤྱོད་ལྡན་ཞེས་བྱ་བ་ལ་བརྟགས་ནས། རྒྱ་མཚོའི་གཏིང་གི་ས་གཞི་ལ་རྟོག་པར་བྱེད་དེ། རྒྱ་མཚོའི་གཏིང་གི་ས་གཞི་ལ་སུ་དག་གནས་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་དང་
[7b.5]འགྲན་པའི་ལྷ་མ་ཡིན་ཞེས་བྱ་བ་དག་གནས་སོ། །དེ་དག་མདོར་བསྡུ་ན་རྣམ་པ་གཉིས་ཏེ། ཡི་དགས་ཀྱི་འགྲོ་བར་གཏོགས་པ་རྣམས་དང་། དུད་འགྲོའི་འགྲོ་བར་གཏོགས་པ་རྣམས་སོ། །དེ་ལ་ཡི་དགས་ཀྱི་འགྲོ་བར་གཏོགས་པ་རྣམས་ནི་བདུད་ཀྱི་རིས་ཀྱི་ཡི་དགས་རྣམས་དང་། 
[7b.6]ཡི་དགས་རྫུ་འཕྲུལ་ཆེན་པོ་རྣམས་སོ། །དུད་འགྲོའི་འགྲོ་བར་གཏོགས་པ་གང་ཡིན་པ་དེ་དག་ནི་རྒྱ་མཚོའི་གཏིང་གི་ས་གཞི་ལ་གནས་ཏེ། རི་རབ་ཀྱི་རྟེན་དཔག་ཚད་བརྒྱད་ཁྲི་བཞི་སྟོང་ཡོད་པའི་སའི་འོག་ན་གནས་སོ། །དེ་དག་ཀྱང་མདོར་བསྡུ་ན། ས་གཞི་བཞི་ཡོད་དོ། །དེ་ལ་
[7b.7]ས་གཞི་དང་པོ་ལ་ནི་དཔག་ཚད་ཉི་ཁྲི་གཅིག་སྟོང་ཡོད་དེ། ས་གཞི་དེ་ན་ནི་ལྷ་མ་ཡིན་རྣམས་ཀྱི་རྒྱལ་པོ་སྒྲ་གཅན་ཞེས་བྱ་བ་གནས་སོ། །དེས་ནི་འདོད་པའི་ཁམས་སུ་ཐམས་ཅད་པས་ལྷག་པའི་གཟུགས་སྤྲུལ་ནུས་ལ་མི་རྣམས་ཀྱི་དགེ་བ་དང་མི་དགེ་བའི་དབང་གིས་དེ་འདི་སྙམ་དུ་
[8a]
[8a.1]སེམས་ཏེ། བདག་ཅག་ལྷ་མ་ཡིན་རྣམས་ཀྱི་འགྲན་ཟླ་ནི་ལྷ་རྣམས་ཡིན་གྱིས། བདག་གིས་དགྲ་དེ་དག་གི་ཚལ་དང་། ནགས་ཚལ་དང་། ལྷའི་བུ་མོ་གང་དག་ལ་ལྷ་རྣམས་རབ་ཏུ་ཆགས་ཤིང་དགའ་བར་འཛིན་པ་དེ་དག་བལྟའོ་སྙམ་ནས། དེས་དེ་
[8a.2]ལྟར་བསམས་ནས་བདག་ཉིད་ཀྱི་ལུས་བརྒྱན་ཏེ་ནོར་བུའི་རྒྱལ་པོ་མཐོན་ཀ་ཆེན་པོའམ་ནོར་བུའི་རྒྱལ་པོ་པད་མ་རཱ་གའམ། གསེར་གྱི་རྒྱལ་པོ་ལམ་མེར་འདུག་པའམ། དམར་ལྔའི་རྒྱལ་པོ་གསེར་རམ། གོས་ཀྱི་རྒྱལ་པོ་མ་བཏགས་པ་ཁ་དོག་སྣ་ཚོགས་སྔོན་པོ་དང་། དམར་
[8a.3]པོ་དང་། སེར་པོ་དང་། ནག་པོ་རྣམས་ཀྱིས་མཛེས་པར་བྱེད་ཅིང་། ནོར་བུའི་རྒྱལ་པོ་གང་རྒྱན་དུ་ཐོགས་པ་དེའི་ཁ་དོག་གིས་སྒྲ་གཅན་དེའི་ལུས་ཀྱི་ཚད་ནི་རི་རབ་ཙམ་ཡོད་པ་དེ་ཐམས་ཅད་ནོར་བུའི་འོད་དེ་ཁོ་ན་དང་འདྲ་བར་སྣང་བར་འགྱུར་ཏེ། གལ་ཏེ་མཐོན་ཀ་ཆེན་པོ་རྒྱན་དུ་ཐོགས་
[8a.4]ན་ནི་དེའི་ལུས་ཐམས་ཅད་མཆོག་ཏུ་སྔོན་པོར་སྣང་བར་འགྱུར་རོ། །དམར་པོ་ཡང་དེ་དང་འདྲའོ། །སེར་པོ་ཡང་དེ་དང་འདྲའོ། །གལ་ཏེ་སྤུག་རྒྱན་དུ་ཐོགས་ན་ནི་དེའི་ལུས་ཐམས་ཅད་ནོར་བུ་དེའི་ཁ་དོག་བཞིན་དུ་སྣང་བར་འགྱུར་རོ། །ནོར་བུ་གཞན་དག་རྒྱན་དུ་ཐོགས་ན་ཡང་། དེ་དང་
[8a.5]དེ་བཞིན་དུ་དེའི་ཁ་དོག་འདྲ་བར་སྣང་བར་འགྱུར་རོ། །དེ་ལྷ་རྣམས་ཀྱི་འགྲན་ཟླ་ཡིན་ལ། ལྷ་མ་ཡིན་གྱི་བུ་མོ་རྣམས་དང་། ལྷའི་བུ་མོ་རྣམས་ནི་རང་བཞིན་གྱིས་ཆགས་སུ་རུང་བ་ཡིན་ཏེ། དེ་དག་ལ་ཆགས་པར་གྱུར་ནས། སྒྲ་གཅན་དེ་ཕན་ཚུན་འགྲོ་བའི་ཆས་སུ་ཞུགས་ནས་ས་གཞི་
[8a.6]དེ་ནས་འབྱུང་ངོ་། །སྒྲ་གཅན་གྱི་ས་གཞི་དེ་ན་དེའི་གྲོང་ཁྱེར་འོད་ཅན་ཞེས་བྱ་བ་དཔག་ཚད་བརྒྱ་སྟོང་ཡོད་པ་རིན་པོ་ཆེ་སྣ་དུ་མའི་ཚལ་དང་། ནགས་ཚལ་དང་། ཤིང་ལྗོན་པ་དང་། ཁང་ཁྱིམ་དང་། ལྟེང་ཀ་དང་། འབབ་ཆུ་དང་། རྫིང་དང་། ཆུ་ཀ་བདེ་བ་རྣམས་ཀྱིས་མཛེས་པར་བྱས་པ་དེའི་
[8a.7]ནང་ནས་ལྷ་མ་ཡིན་གྱི་དབང་པོ་དེ་ལུས་མེ་ཏོག་གི་ཕྲེང་བ་དང་། ཕྱེ་མ་དང་། སྤོས་ཀྱི་བྱུག་པ་རྣམས་ཀྱིས་བརྒྱན་ཏེ་བྱུང་ནས། དེ་ལྷ་རྣམས་ཀྱི་ཚལ་དང་། ནགས་ཚལ་རྣམས་ལ་ལྟ་བར་བྱེད་དོ། །དེ་ལྟ་ཞིང་འདུག་པ་ན་གལ་ཏེ་འཛམ་བུའི་གླིང་གི་མི་རྣམས་ཆོས་མ་ཡིན་པ་ལ་ཞུགས་ཏེ། ཕར་མི་
[8b]
[8b.1]འཛིན་པ་དང་། མར་མི་འཛིན་པ་དང་། དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པ་དང་། རང་གི་ཕ་ཚན་གྱི་ནང་ན་རྒན་རབས་ཀྱི་རིམ་པ་མེད་པ་དང་། ཆོས་ལ་མི་རྟེན་པ་དང་། དཀོན་མཆོག་གསུམ་ལ་མཆོད་པ་མི་བྱེད་པ་དང་། དགེ་བ་དང་མི་དགེ་བའི་ལས་ལ་མི་ལྟ་
[8b.2]བར་གྱུར་ན་ནི། དེའི་ཚེ་ས་ཐ་མ་ལ་གནས་པ་རྒྱལ་ཆེན་བཞིའི་རིས་ཀྱི་ལྷ་རྣམས་མཐུ་ཆུང་བར་འགྱུར་ཏེ། གཅིག་གིས་གཅིག་བསོགས་ནས་ཀྱེ་ལྷ་རྣམས་སེང་གེ་མོའི་བུ་སྒྲ་གཅན་ནི་བདག་ཅག་བསད་པའི་ཕྱིར་བཏུལ་ཏེ་བྱུང་ངོ་ཞེས་འཛེར་ཏོ། །གང་གི་ཚེ་འཛམ་བུའི་གླིང་གི་མི་རྣམས་
[8b.3]ཆོས་དང་ལྡན་པར་གྱུར་ཏེ། ཕར་འཛིན་པ་དང་། མར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། རང་གི་ཕ་ཚན་གྱི་ནང་ན་རྒན་རབས་ཀྱི་རིམ་པ་ཡོད་པ་དང་། ཆོས་ལ་རྟེན་པ་དང་། དཀོན་མཆོག་གསུམ་ལ་མཆོད་པ་བྱེད་པ་དང་། དགེ་བ་དང་། 
[8b.4]མི་དགེ་བའི་ལས་ལ་ལྟ་བར་གྱུར་ན་ནི། དེའི་ཚེ་ས་ཐ་མ་ལ་གནས་པ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་རིན་པོ་ཆེ་སྣ་ཚོགས་བླངས་ནས། ལུས་བརྒྱན། ཆ་ལུགས་སྣ་ཚོགས་སུ་ཆ་ཞིང་། ལུས་མེ་ཏོག་གི་ཕྲེང་བ་དང་། ཕྱེ་མ་དང་། སྤོས་ཀྱི་བྱུག་པ་རྣམས་ཀྱིས་
[8b.5]བརྒྱན་ཏེ། མཚོན་ཆ་སྣ་ཚོགས་ཀྱི་ཆར་འབེབས་ལ། ཧ་ཧ་ཞེས་བྱ་བའི་སྒྲ་སྒྲོགས་ཤིང་རི་རབ་ཀྱི་ཁོང་ན་ཚལ་དང་། ནགས་ཚལ་གང་ན་སེང་གེ་མོའི་བུ་སྒྲ་གཅན་འདུག་པ་དེ་དག་ཏུ་རྒྱུག་གོ། །དེ་སྟེ་དེ་མི་རྒལ་ན་ནི་རི་རབ་ཀྱི་ངོས་ལ་ཚལ་དང་ནགས་ཚལ་འདུག་པ་དག་ལ་ཉི་
[8b.6]མའི་ཟེར་གྱིས་ཕོག་པའི་འོད་ཟེར་འབུམ་ཕྲག་མང་པོ་དེའི་གདོང་དུ་བབ་སྟེ། མིག་ལ་གནོད་པར་གྱུར་པ་མཐོང་ངོ་། །དེས་ཉི་མའི་ཟེར་དེ་མཐོང་ནས། ཉི་མའི་ཟེར་གྱིས་མིག་འཁྲུགས་ཏེ། ཉི་མའི་ལན་གྱིས་ལྷའི་བུ་མོ་རྣམས་ཀྱང་བལྟ་བར་མ་ནུས། ལྷའི་ཚལ་དང་། 
[8b.7]ནགས་ཚལ་རྣམས་དང་། རྫིང་རྣམས་དང་། ལྷའི་འབྱོར་པ་རྣམས་ཀྱང་བལྟ་བར་མ་ནུས་སྙམ་ནས། དེས་བསམས་པ། ཀྱེ་མ་ཉི་མའི་ལན་གྱིས་ལྷའི་བུ་མོ་རྣམས་བདག་གིས་བལྟ་བར་མ་ནུས་སོ་སྙམ་སྟེ། ཁྲོས་པས་མིག་རྩ་དམར་པོར་གྱུར་ཅིང་། ལག་པས་ཉི་མའི་
[9a]
[9a.1]དཀྱིལ་འཁོར་སྒྲིབ་པར་བྱེད་དོ། །དེས་ཉི་མའི་དཀྱིལ་འཁོར་ལག་པས་བསྒྲིབས་ནས། དེ་བདག་གིས་ལྷ་མོ་རྣམས་དང་། མཐོ་རིས་བལྟའོ་སྙམ་སྟེ། མདོག་སྡུག་ཅིང་ཡིད་དུ་འོང་བ་བལྟ་བ་ལ་རྩེ་ཚུགས་སུ་འདུད་དོ། །དེ་ནས་རྒྱ་མཚོས་ནི་དེའི་
[9a.2]རྐེད་པར་ཕྱིན་ལ། སྔ་མ་བཞིན་དུ་ནོར་བུའི་རྒྱན་ཇི་ལྟ་བུ་ཐོགས་པ་དེ་ལྟ་བུའི་ཁ་དོག་གིས་རྐེད་པ་ཡན་ཆད་ཁྱབ་པར་འདུག་སྟེ། ནོར་བུའི་འོད་ཀྱིས་ལག་པ་སྔོན་པོའམ། དམར་པོའམ། སེར་པོའམ། ནག་པོར་གྱུར་ཏེ། ལག་པས་ཉི་མའི་ཟེར་གྱི་གནོད་པ་བསྒྲིབས་པ་དེ་བྲམ་
[9a.3]ཟེ་རྟོག་གེ་པ་ལོག་པའི་ཐོས་པས་བསླུས་པ་རྣམས་ཀྱིས་མཐོང་ནས། ཉི་མ་གཟའ་སྡིག་ཅན་གྱིས་ཟིན་ཏོ། །ཉི་མ་གཟའ་དམར་པོས་ཟིན་ཏོ། །ཉི་མ་གཟའ་སེར་པོས་ཟིན་ཏོ། །ཉི་མ་གཟའ་ནག་པོས་ཟིན་ཏོ་ཞེས་ཟེར་ཞིང་ལས་དང་འབྲས་བུ་རྒྱབ་ཏུ་བོར་ནས་དེ་ལྟ་བུས་འཚོ་བ་ཚོལ་བའི་
[9a.4]ཕྱིར། འདི་ལྟར་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །ལྟས་བཟང་ངོ་། །ལྟས་ངན་པར་འགྱུར་རོ་ཞེས་རྟོག་གེའི་རིག་པས་སྟོན་པར་བྱེད་དོ། །ཡང་དག་པར་ན་ནི་དེས་ཉི་མ་ལག་པས་བསྒྲིབས་
[9a.5]ནས་ལྷའི་འཇིག་རྟེན་ཚལ་དང་། ནགས་ཚལ་དང་། ལྟེང་ཀ་དང་། རིན་པོ་ཆེས་མཛེས་པར་བྱས་པ་དང་བཅས་པ་བདེ་བླག་ཏུ་ལྟ་བར་བྱེད་པ་ཡིན་ནོ། །དེ་ནས་ལྷའི་དབང་པོ་བརྒྱ་བྱིན་གྱིས་དེ་མཐོང་ནས་ལྷ་རྣམས་ལ་ངའི་ཤིང་རྟ་སྔོན་དུ་ཐོང་ལ། སྒྲ་གཅན་འདི་ཟློག་ཤིག་ཅེས་བསྒོའོ། །
[9a.6]དེ་ནས་ལྷའི་དབང་པོ་བརྒྱ་བྱིན་གྱིས་བསྒོ་བ་བཞིན་དུ་ལྷ་རྣམས་ལུས་རིན་པོ་ཆེ་སྣ་ཚོགས་ཀྱིས་བརྒྱན་ཏེ། སེང་གེ་མོའི་བུ་སྒྲ་གཅན་ག་ལ་བ་དེར་ཐབ་མོ་བྱ་བའི་ཕྱིར་རྒྱུག་གོ། །དེ་ནས་དེས་ལྷ་དེ་རྣམས་མཐོང་ནས་ཕྱིར་རང་གི་གནས་སུ་འགྲོ་བར་འགྱུར་རོ་དེ་ནས་ཡང་དགེ་སློང་ལས་ཀྱི་འབྲས་བུ་
[9a.7]རྣམ་པར་སྨིན་པ་ཤེས་པ་དེ་ཟླ་བ་ལ་གཟའ་འཇུག་པ་ལ་རྟོག་པར་བྱེད་དེ། ཟླ་བ་ལ་སྒྲ་གཅན་ཇི་ལྟར་འཛིན་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྒྲ་གཅན་གྱི་གཡོག་འཁོར་གང་ཡིན་པ་དེ་དག་རྟག་ཏུ་རྒྱ་མཚོའི་ཆུའི་སྟེང་དུ་རྒྱུ་བ་དེ་དག་གིས་ཟླ་བ་ཤར་ཕྱོགས་ཀྱི་
[9b]
[9b.1]རིའི་རྩེ་མོ་ནས་འཛམ་བུའི་གླིང་དུ་འོང་བ་ན་བཻ་ཌཱུརྱའི་འོད་ཀྱི་དཀྱིལ་ན་བརྒྱ་འགྱུར་བས་ཀྱང་མཛེས་པར་མཐོང་ནས། སྒྲ་གཅན་གྱི་གཡོག་འཁོར་རྣམས་ཀྱིས་སྒྲ་གཅན་ལ་བསྙད་དེ། རྒྱལ་པོ་ཆེན་པོ་ཟླ་བ་ཉ་བ་དེ་ལྷའི་བུ་མོའི་བཞིན་ཁོ་ན་ལྟར་འདུག་པ་འོང་ངོ་ཞེས་ཟེར་རོ། །དེ་ནས་
[9b.2]དེ་དག་ལས་ཐོས་ནས་སྒྲ་གཅན་ལྷའི་བུ་མོ་ལ་ཆགས་པས་ཟླ་བ་ལ་ལྟ་འདོད་པར་གྱུར་ནས། སྒྲ་གཅན་རང་གི་ས་གཞི་ནས་བྱུང་སྟེ། ལྷའི་བུ་མོའི་བཞིན་ལ་རེག་པར་འདོད་པའི་ཕྱིར། ཐག་རིང་པོ་ནས་ཟླ་བའི་དཀྱིལ་འཁོར་ལ་སྒྲིབ་པར་བྱེད་པ་དེའི་ཚེ། རིན་པོ་ཆེ་དུ་མས་སྔ་མ་
[9b.3]བཞིན་དུ་ལུས་བརྒྱན་པ་དེ། འཛམ་བུའི་གླིང་པའི་རྟོག་གེ་པ་རྣམས་ཀྱིས་མཐོང་ནས་ཡུལ་གྱི་མི་རྣམས་ལ་བསྙད་དེ། གཟའ་ནག་པོ་ཞིག་གོ། །གཟའ་དམར་པོ་ཞིག་གོ། །གཟའ་སེར་པོ་ཞིག་གོ། །ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་
[9b.4]རོ། །རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འགྱེད་པར་འགྱུར་རོ། །བདེ་བར་འགྱུར་རོ་ཞེས་ཟེར་རོ། །ནུབ་ཀྱི་བ་ལང་སྤྱོད་དང་། ཤར་གྱི་ལུས་འཕགས་དང་། བྱང་གི་སྒྲ་མི་སྙན་ལོགས་ན་གཟའ་འདུག་སྟེ། ཉི་མ་དང་ཟླ་བ་ལ་སྒྲིབ་ན་ནི་གླིང་དེ་དག་ན་རྟོག་གེ་པ་དག་ཀྱང་
[9b.5]མེད། ལོག་པར་སྨྲ་བ་དག་ཀྱང་མེད་དེ། དེ་ལྟར་ན་རྒྱུ་དེ་ལྟ་བུས་གཟས་ཟླ་བ་དང་ཉི་མའི་དཀྱིལ་འཁོར་ལ་སྒྲིབ་པར་བྱེད་དོ། །རྟོག་གེ་པ་རྣམས་ནི་གནམ་གྲུམ་པ་ཡང་སྟོན་པར་བྱེད་དེ། སྒྲ་གཅན་སའི་འོག་ན་འདུག་པ་ལ་ལྷ་མ་ཡིན་རྣམས་ཀྱིས་སྨྲས་པ། ཀྱེ་མ་ཇི་ལྟར་ལྷའི་
[9b.6]དབང་པོ་ཀཽ་ཤི་ཀ་རི་རབ་ཀྱི་སྟེང་ན། གྲོང་ཁྱེར་བལྟ་ན་སྡུག་དང་། ལྷའི་འདུན་ས་ཆོས་བཟང་ན་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་འདུག་ལ་བདེ་བ་རྣམས་ཉམས་སུ་མྱོང་སྟེ། དེ་ལྟར་ལྷ་རྣམས་ཀྱི་རྒྱལ་པོ་ནི་ཀཽ་ཤི་ཀ་ལགས། བདག་ཅག་གི་རྒྱལ་པོ་ནི་ཁྱོད་ལགས་ཏེ། 
[9b.7]དེ་བས་ཆེས་མཐུ་ཆེ་ཞིང་ཆེས་རྫུ་འཕྲུལ་ཆེ་བ་ལགས་ཀྱིས་བདག་ཅག་དོང་ལ། དབང་པོ་དང་བཅས་པའི་ལྷ་རྣམས་དང་གཡུལ་འགྱེད་པར་བགྱིའོ། །དེའི་གྲོང་ཁྱེར་ཡང་གཞོམ་པར་བགྱིའོ། །ཞེས་ཟེར་རོ། །དེ་ལྟར་ལྷ་མ་ཡིན་གྱི་དབང་པོ་སྒྲ་གཅན། ལྷ་མ་ཡིན་རྣམས་ཀྱིས་རྦད་ནས་ཁྲོས་ཏེ་
[10a]
[10a.1]སྐད་འབྱིན་ཅིང་གྲོང་ཁྱེར་འོད་ཅན་དེ་ནས་རིངས་པར་བྱུང་སྟེ། གང་གི་ཚེ་དེས་སྐད་ཕྱུང་བ་དེའི་ཚེ། རྟོག་གེ་པ་རྣམས་ན་རེ། གནམ་གྲུམ་པ་འདི་ནི་ལྷའི་ལྟས་ཡིན་ཏེ། ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་
[10a.2]ལ་མི་རུང་བར་འགྱུར་རོ། །མཚོན་གྱིས་འགྱེད་པར་འགྱུར་རོ། །མཚོན་གྱིས་འགྱེད་པར་མི་འགྱུར་རོ་ཞེས་ཟེར་ཏེ། དེ་དག་སྦྱིན་སྲེག་བྱེད་ཅིང་ཞི་བ་དང་། བདེ་ལེགས་སུ་བྱ་བ་དག་བྱེད་དོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་འདི་སྙམ་དུ་སེམས་ཏེ། ཇི་ཙམ་དུ་གྲོང་ཁྱེར་འོད་ཅན་ན། 
[10a.3]ནོར་བུ་རྣམས་འོད་གསལ་བར་འདུག་པ་ཙམ་དུ་བདག་གི་ཕོ་བྲང་འོད་ཅན་འོད་གསལ་བར་འགྱུར་ལ། འོད་མི་གསལ་ན་ནི་དེ་འོད་ཀྱང་ཞན་པར་འགྱུར་བ་དེ་བཞིན་དུ། ལྷ་རྣམས་ཀྱི་འོད་བྱེད་པ་ཡང་ནོར་བུ་དང་འདྲ་བར་ཟླ་བ་ཉ་བ་དང་ཉི་མ་ཡིན་གྱིས། བདག་གིས་དཀྱིལ་འཁོར་དེ་གཉིས་རེ་རེ་ནས་
[10a.4]བསྒྲིབ་པར་བྱའོ། །དེ་ལྟར་བྱས་པ་དང་ལྷ་རྣམས་ཀྱི་འོད་མེད་པར་འགྱུར་རོ་སྙམ་སྟེ། དེ་བློ་དེ་ལྟ་བུས་གལ་ཏེ་ཉིན་པར་བྱུང་ན་ནི་དེས་སྔ་མ་བཞིན་དུ་ལག་པ་ཡ་གཅིག་གིས་ནི་ཉི་མའི་དཀྱིལ་འཁོར་སྒྲིབ་པར་བྱེད་དོ། །ལག་པ་ཡ་གཅིག་གིས་ནི་རི་རབ་ཀྱི་ཟོམ་ལ་ནོམ་པར་བྱེད་དོ། །དེ་ནས་
[10a.5]ལྷ་རྣམས་ཀྱིས་དེའི་ལག་པ་མཐོང་ནས། འཐབ་པའི་ཕྱིར་ཆ་བར་བྱེད་དོ། །དེ་ནས་དེ་དུད་འགྲོར་གཏོགས་པ་ཡིན་པས་སྙིང་སྟོབས་ཆུང་ལ་ལྷ་རྣམས་ཀྱི་ལུས་རིན་པོ་ཆེ་སྣ་ཚོགས་ཀྱིས་བརྒྱན་པ་གཟི་བརྗིད་ཀྱི་ལུས་ཅན་དག་མཐོང་ནས་དེ་བག་ཚ་བ་སྐྱེས་ཏེ། ཕྱིར་སའི་འོག་ཏུ་གྲོང་ཁྱེར་འོད་ཅན་དུ་
[10a.6]འགྲོ་བར་འགྱུར་བ་འདི་ན་ཉི་མ་དང་། ཟླ་བ་ལ་གཟའ་འཇུག་པ་དང་། གནམ་གྲུམ་པའི་རྒྱུ་གཉིས་པ་ཡིན་ནོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་མ་ཡིན་ཆེན་པོ་སྒྲ་གཅན་གྱི་བདེ་བ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་
[10a.7]ན། འདི་ལྟར་དེའི་གྲོང་ཁྱེར་ནི་དཔག་ཚད་བརྒྱད་སྟོང་ཡོད་ལ། རི་རབ་ལ་རྟེན་ཏེ། རིན་པོ་ཆེ་སྣ་ཚོགས་ཀྱིས་མཛེས་པར་བྱས་པ། ཆུ་ཀླུང་དང་། ལྟེང་ཀ་དང་། སྐྱེད་མོས་ཚལ་དང་ལྡན་པ། ས་གཞི་གསེར་བཙོ་མས་བརྒྱན་པ། གསེར་གྱི་ཁང་ཁྱིམ་བྱི་རུའི་ཤིང་ལྗོན་པས་མཛེས་
[10b]
[10b.1]པར་བྱས་པ་དང་ལྡན་པ། དྲིལ་བུ་གཡེར་ཀ་ཅན་གྱི་ཤིང་ལྗོན་པས་སྒྲ་བསྒྲགས་པ། སིལ་སྙན་དང་རོལ་མོའི་སྒྲ་དང་། གླུ་དབྱངས་ཀྱིས་རབ་ཏུ་དགའ་བར་བྱས་པ། མཚེའུ་གསེར་གྱི་པད་མ་དག་གིས་མཛེས་པར་བྱས་པ་དང་ལྡན་པ། གསེར་གྱི་ངང་མོ་དང་། ཟལ་མོ་དང་། 
[10b.2]ངུར་པ་རྣམས་ཀྱིས་མཛེས་པར་བྱས་པ་དེ་ནི་འདི་ལྟ་སྟེ། ལྷ་ཡུལ་གྱི་བྱ་ལྟ་བུ་རྨ་བྱ་བལྟ་ན་སྡུག་པ་དག་དང་། ནོར་བུའི་མཆུ་ཅན་ལྟ་བུ་དག་དང་། དུས་ཐམས་ཅད་དུ་རབ་ཏུ་དགའ་བཞིན་དུ་འདུག་པ་དག་དང་། འགྲོས་སྡུག་པ་དག་དང་། རིན་པོ་ཆེ་སྣ་བདུན་གྱི་ལུས་ཅན་དག་དང་། 
[10b.3]བཻ་ཌཱུརྱ་སྔོན་པོའི་མདོག་ཅན་དག་དང་། མཐོན་ཀ་ཆེན་པོའི་མདོག་ཅན་དག་དང་། རབ་ཏུ་དགའ་ཞིང་ཁང་བཟངས་ཀྱི་རྩེ་མོ་མཛེས་པར་བྱེད་པ་དག་དང་། མིག་མི་འཛུམས་ཤིང་ཆར་སྤྲིན་གྱི་འབྲུག་སྒྲ་ལྟ་བུའི་སྒྲ་སྐད་འབྱིན་པ་དག་དང་། ལྟད་མོ་ཆེ་བ་དག་དང་། བྱའོ་ཅོག་
[10b.4]དང་འདྲ་བར་སྟོན་པ་དག་དང་། མཐོང་ན་ཡིད་དང་འཐད་པ་དག་དང་། མིག་འགྲམ་རིང་བ་ཤ་སྟག་དང་། བྱ་ཨག་ནི་ཙུ་ཌ་ཞེས་བྱ་བ། མིག་ཟུར་བྱེད་པ་མགོ་གཉིས་པ་ལ་ཆུང་མ་གཉིས་དང་ལྷན་ཅིག་འགྲོགས་པ་དག་དང་། མེ་ཏོག་གི་ཁུ་བས་མྱོས་ཤིང་། བ་ཀུ་ལའི་མེ་
[10b.5]ཏོག་བཞིན་དུ་ལྷན་ཅིག་གཏམས་པ་དག་དང་། སྐད་ཀྱི་གདངས་བྲག་ཅ་ཅན་གསེར་གྱི་རྭ་ཅན་དག་དང་། བཻ་ཌཱུརྱའི་རྭ་ཅན་ཆུ་ལ་རྩེ་བ་དག་དང་། དུས་ཚིགས་སུ་རྒྱགས་པ་དང་། རྟག་ཏུ་རྒྱགས་ཤིང་རབ་ཏུ་དགའ་བ་དག་དང་། མིག་གི་མདོག་སྣུམ་པ་ཤ་སྟག་དང་། བྱ་ཀ་ར་ད་
[10b.6]ཞེས་བྱ་བ་མེའི་མདོག་ཅན་རྔ་སྒྲ་ལྟ་བུའི་གདངས་དང་ལྡན་པ་ཤ་སྟག་དང་། བྱ་པུ་སྤད་མ་ཞེས་བྱ་བ་མདོག་འཇམ་ཞིང་གློག་གི་ཁ་དོག་ཅན་དག་དང་། སྤུ་སྡུག་སྤེལ་མ་ཅན་ནགས་ཁྲོད་དུ་རྒྱུ་བ་དག་དང་། སལ་སུལ་དང་། གཤང་གཤོང་དག་ན་རྒྱུ་བ་དག་དང་། རྟག་ཏུ་རྒྱགས་པ་
[10b.7]ཤ་སྟག་དང་། བྱ་བྷྲིང་ག་ར་ཛ་དང་། ཧུ་ལུ་ཀུན་ད་དང་། མུ་ལུ་ཀུན་ད་དང་། སྤྲྀག་ཀ་གན་དྷ་ཞེས་བྱ་བ་ཁང་ཁྱིམ་ལ་གནས་པ། མདོག་འཇའ་ཚོན་ལྟར་འདུག་པ་དག་དང་། མེ་ཏོག་གི་ཆུན་པོ་མཆོག་ལྟ་བུ་དག་དང་། མགྲིན་པ་མཛེས་པ་དག་དང་། མགྲིན་པ་དམར་བ་དག་
[11a]
[11a.1]དང་། པད་མ་ལྟ་བུ་དག་དང་། འདབ་མ་འཇམ་པ་དག་དང་། འདབ་མ་དྲག་ཏུ་བསྐྱོད་པ་དང་། འདབ་མ་ཁ་དོག་དང་དབྱིབས་དུ་མ་དང་ལྡན་པ་དག་དང་། མཆུ་རིང་ཞིང་ནོར་བུ་དང་། གསེར་ལས་གྲུབ་པ་ཤ་སྟག་དང་། ཁུ་བྱུག་དང་། བྱ་བང་ལུས་
[11a.2]མཁྲེགས་ཤིང་མགྲིན་པ་མཐོ་ལ་དྲི་མ་མེད་ཅིང་འདབ་མའི་མདོག་སྡུག་ལ་གཉིས་ཤིང་ནམ་མཁའ་ལ་ལྡིང་བ་དང་། གཉིས་ཤིང་ཆུ་འཐུང་བ་དང་། གཉིས་ཤིང་ཐང་ལ་འགྲོགས་པ་དང་། གར་བྱེད་བཞིན་དུ་སྐད་འབྱིན་པ་དང་། རྒྱགས་ཤིང་སྐད་འབྱིན་པ་ཤ་སྟག་དང་། ཤིང་
[11a.3]ལྗོན་པ་བ་ཀུ་ལ་ལ་གནས་པའི་བྱའི་རིགས་རྣམས་སྐྱེད་མོས་ཚལ་དང་། ནགས་ཚལ་དུ་བཅས་པའི་གྲོང་ཁྱེར་དེ་ཁོ་ར་ཁོར་ཡུག་ན་གནས་ཤིང་སྐད་འབྱིན་པ་དང་། གྲོང་ཁྱེར་དེ་ན་མཚོ་ཡོད་པ་རྣམས་པད་མའི་ཚལ་རྣམ་པ་སྣ་ཚོགས་ཀྱིས་གང་ལ། ནགས་ཚལ་གྱིས་འཁོར་ཅིང་མཛེས་པར་
[11a.4]བྱས་སོ། །གྲོང་ཁྱེར་དེ་ན་གསེར་གྱི་ཤིང་ལྗོན་པའི་ནགས་ཚལ་བཞི་ཡོད་དེ། གྲོང་ཁྱེར་དེའི་ནགས་ཚལ་དེ་དག་ཐམས་ཅད་ཀྱི་ཚད་ནི་དཔག་ཚད་བརྒྱ་ཡོད་དོ། །དེ་ན་ནགས་ཚལ་གཅིག་གི་མིང་ནི་རྩེད་མོ་ཅན་ཞེས་བྱའོ། །གཅིག་གི་མིང་ནི་རྒྱགས་པའི་ཀུན་དགའ་ར་བ་ཞེས་བྱའོ། །
[11a.5]གཅིག་གི་མིང་ནི་ངང་པའི་གནས་ཞེས་བྱའོ། །གཅིག་གི་མིང་ནི་ཁུ་བྱུག་གི་ཀུན་དགའ་ར་བ་ཞེས་བྱ་སྟེ། ནགས་ཚལ་བཞི་པོ་དེ་རྣམས་ཀྱིས་གྲོང་ཁྱེར་དེའི་ཁོ་ར་ཁོར་ཡུག་ནས་སྤ་བར་བྱས་སོ། །ནགས་ཚལ་དེ་ན་ཤིང་ལྗོན་པའི་རིགས་སུམ་སྟོང་ཡོད་དེ། ཤིང་ལྗོན་པ་དེ་དག་གི་ནང་ན་
[11a.6]གཙོ་བོ་ནི་འདི་ལྟ་སྟེ། སྤྲིན་ལྟར་སྒྲིབ་པ་དང་། ཡལ་ག་མཐོ་ལ་འཇམ་པ་དང་། བྱ་གནས་དང་། རྟག་ཏུ་མེ་ཏོག་རྒྱས་དང་། དཔག་ཚད་གཅིག་ཏུ་ངད་ལྡང་བ་དང་། བུང་བས་གང་བ་དང་། སྦྲང་རྩི་འཛག་དང་། གསེར་མདོག་ཅན་དང་། ཆང་འཛག་དང་། ཙན་དན་ས་མཆོག་
[11a.7]པ་དང་། སྤྲིན་ནག་པོའི་མདོག་ཅན་དང་། ལོ་མ་བདུན་པ་དང་། ཀེ་ཏ་ཀ་དང་། ཤིང་སྤྲྀག་ཀ་དང་། སེར་བུ་ངད་ལྡང་དང་། ཨ་ག་རུ་ནག་པོའི་མདོག་ཅན་དང་། ཀུན་ཏུ་མིག་ལྡན་དང་། སྒྲོན་ཤིང་དང་། ནོར་བུའི་ལྗོན་ཤིང་དང་། མེ་མདོག་དང་། མྱ་ངན་འཚང་སྔོན་པོ་དང་། མྱ་
[11b]
[11b.1]ངན་འཚང་དམར་པོ་དང་། བ་ཀུ་ལ་དང་། ཨརྫུ་ན་དང་། ནི་ཙུ་ལ་དང་། སིན་དུ་བ་ར་ཏི་དང་། ཏི་ལ་ཀ་དང་། ནི་པ་ཞེས་བྱ་བ་རྣམས་ཏེ། ཁོ་ར་ཁོར་ཡུག་ནས་པད་མའི་ཚལ་གྱིས་འཁོར་བ། མེ་ཏོག་རྒྱས་དང་། མ་དུ་ཀ་དང་། ན་ལི་ཀེ་ར་དང་། པ་ན་ས་དང་། ཆུ་ཤིང་དང་། ཀུ་
[11b.2]བ་འཕྱང་དང་། བྱི་དུ་ར་དང་། ས་འགེབས་དང་། གནམ་འགྲིབ་དང་། སྤྲིན་མདོག་ཅན་དང་། མཐོང་དགའ་དང་། སྤྲིན་འཁོར་དང་། བྱ་མངས་དང་། བུང་མངས་དང་། སྤོས་ཕྲེང་ལྡན་དང་། མེ་ཏོག་དྲི་ཞིམ་དང་། ཁ་དོག་སྣ་ཚོགས་ཅན་དང་། མེ་ཏོག་ཅན་དང་། དུས་ཚིགས་
[11b.3]ཀུན་དགའ་དང་། དུས་ཚིགས་སོ་སོར་དགའ་དང་། བུད་མེད་མཐོང་དགའ་དང་། བུད་མེད་སྦྱིན་དང་། རྒུན་ཤིང་དང་། ཀ་པིད་ཐ་དང་། པ་རུ་ཥ་ཀ་དང་། ཁ་དོག་དང་རྒྱན་གྱིས་བཀླུབས་པ་དང་། འོད་ཅན་དང་། ཆུ་འགྲམ་སྐྱེས་དང་། རི་མཐོངས་དགའ་བྱེད་དང་། རྒྱང་རིང་
[11b.4]སྣང་དང་། དེ་ལྟ་བུ་ལ་སོགས་པ་ཁ་ཅིག་ནི་འཛམ་བུའི་གླིང་ན་སྐྱེ་བ། ཁ་ཅིག་ནི་བྱང་གི་སྒྲ་མི་སྙན་ན་སྐྱེ་བ། ཤིང་ལྗོན་པ་ཁ་ཅིག་ནི་ལྷ་མ་ཡིན་གྱི་གྲོང་ཁྱེར་ན་སྐྱེ་བ་དག་ཡོད་དོ། །ལྷ་མ་ཡིན་གྱི་གྲོང་ཁྱེར་སྣང་ལྡན་དེ་ན་ཤིང་ཁ་ཅིག་ནི་མེ་ཏོག་འབའ་ཞིག་གི་ཤིང་དང་། ཁ་ཅིག་ནི་
[11b.5]མེ་ཏོག་དང་ལྡན་པའི་ཤིང་དང་། ཁ་ཅིག་ནི་འབྲས་བུའི་ཤིང་དང་། ཁ་ཅིག་ནི་ཆང་འབྱུང་བའི་ཤིང་དག་ཡོད་དོ། །ལྷ་མ་ཡིན་གྱི་དབང་པོ་ཆེན་པོ་སྒྲ་གཅན་དེའི་ཁོ་ར་ཁོར་ཡུག་ནས་ལྷ་མ་ཡིན་གྱི་བུ་མོ་དག་གིས་བསྐོར་ཏེ། ཤིན་ཏུ་གར་བྱེད་ཅིང་དགོད་ལ་ཅི་མཛེས་སུ་འཆོས་ཏེ། 
[11b.6]རབ་ཏུ་རྩེ་ཞིང་རབ་ཏུ་དགའ་བར་བྱེད་དེ། ཀུན་ནས་ཉོན་མོངས་པ་ཅན་རིང་པོར་མི་ཐོགས་པ། མི་རྟག་ཅིང་མི་བརྟན་པ། མི་བདེ་བར་འགྱུར་བའི་བདེ་བ་ཉམས་སུ་མྱོང་ངོ་། །ལྷ་མ་ཡིན་གྱི་དབང་པོ་དེ་ལ་བཙུན་མོ་བཞི་ཡོད་དེ། གཅིག་གི་མིང་ནི་ཡིད་བཞིན་མཛེས་འགྱུར་ཞེས་
[11b.7]བྱ། གཅིག་གི་མིང་ནི་སྤོས་ཀུན་ལྡན་ཞེས་བྱ། གཅིག་གི་མིང་ནི་ནགས་ཚལ་མཛེས་ཞེས་བྱ། གཅིག་གི་མིང་ནི་བཀྲ་ཤིས་མ་ཞེས་བྱའོ། །དེ་དག་གི་གཡོག་མོ་ཡང་ལྷ་མ་ཡིན་གྱི་བུ་མོ་ཁྲག་ཁྲིག་ཕྲག་བཅུ་གཉིས་ཡོད་དེ། དེའི་ནང་ན་དེའི་ཁོ་ར་ཁོར་ཡུག་ནས་བསྐོར་ཏེ། 
[12a]
[12a.1]འདོད་པ་ལ་སེམས་ཞེན་ཅིང་འདུག་གོ། །དེའི་ཚེ་ངོ་མཚར་རུང་བའི་བདེ་བ་དང་། ཡུལ་གྱི་ལོངས་སྤྱོད་གང་ཡིན་པ་དེ་དག་གི་མིང་ཡང་ཤེས་པར་སླ་བ་མ་ཡིན་ནོ། །དེ་དེ་ན་ལྷ་མ་ཡིན་བྱེ་བ་ཕྲག་དུ་མས་ཞབས་འབྲིང་བྱས་ཏེ། ཁང་བཟངས་ཀ་བ་སྟོང་
[12a.2]གིས་མཛེས་པར་བྱས་པ། དངུལ་ལས་བྱས་པའི་ཁང་བཞག་གིས་དཀྲིགས་པ་དེ་ན། རྩེ་ཞིང་དགའ་ལ་དགའ་དགུར་སྤྱོད་དེ། རང་གི་ལས་ཀྱི་འབྲས་བུ་ལ་སྤྱོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སྒྲ་གཅན་གྱི་ལས་དང་ཆོས་ལ་
[12a.3]བརྟགས་ཏེ། ལས་གང་གིས་ན་ལྷ་མ་ཡིན་གྱི་དབང་པོ་སྒྲ་གཅན་འགྲོ་བ་དེ་ལྟ་བུར་སོང་ཤིག་གུ། འདི་ལས་ཅི་ཞིག་བྱས་ན་ལས་དེའི་རྣམ་པར་སྨིན་པས་འབྲས་བུ་འདི་ལྟ་བུ་མྱོང་བར་འགྱུར་སྙམ་མོ། །འདི་ལ་ཚིགས་སུ་བཅད་པ་དག་ཡོད་དེ། རྒྱུ་མེད་པར་ནི་བདེ་བ་དག །ཇི་ལྟར་
[12a.4]བྱས་ཀྱང་མྱོང་མི་འགྱུར། །འབྲས་བུ་ལས་དང་འབྲེལ་པ་སྟེ། །འབྲས་བུ་ས་བོན་རག་ལས་བཞིན། །ལེགས་བྱས་འབྲས་བུ་དགེ་བ་སྟེ། །ལྷ་དང་མིར་ནི་ངེས་པར་འགྱུར། །ཉེས་བྱས་ངན་སོང་གསུམ་དུ་ངེས། །ལྷ་མིན་འཇིག་རྟེན་ཇི་ལྟ་བུར། །ཤེས་རབ་ཞན་ཞིང་ཤེས་
[12a.5]རབ་འཆལ། །དུད་འགྲོའི་སྐྱེ་གནས་སྐྱེས་དེ་དག །ཇི་ལྟར་བདེ་བ་མྱོང་བ་མཐོང་། །འདི་ལ་རྒྱུ་ཞིག་ཡོད་པར་འགྱུར། །དེ་ལྟར་དགེ་སློང་མཆོག་ཏུ་ཡིད་གཞུངས་པ་དང་ལྡན་པ་དེས། ཐོས་པ་ལས་བྱུང་བའི་ཤེས་རབ་ཀྱིས་བརྟགས་ན། དེ་སྔོན་བྲམ་ཟེ་རིག་བྱེད་དང་། རིག་བྱེད་ཀྱི་ཡན་
[12a.6]ལག་དང་། གཏམ་རྒྱུད་ལྷུར་བྱེད་པ། སྦྱིན་པ་ལ་མཆོག་ཏུ་དགའ་བ་ཞིག་ཏུ་གྱུར་ནས། དེས་ནགས་ཁུང་གི་ལམ་དུ་ཞུགས་པ་རྣམས་ལ་ཡང་བཏུང་བ་དང་། ཁ་ཟས་དང་། འབྲས་བུ་དང་། རྩ་བ་དང་། ཆུ་དང་། ཁྱིམ་དང་། མལ་ཆ་དང་། སྟན་གྱི་སྦྱིན་པ་དག་བྱིན་ལ། 
[12a.7]སྒོ་བཞིན་འཁོད་པའི་དམན་པ་དང་། ལོང་བ་དང་། བཀྲེན་པ་དང་། སྡུག་ཕོངས་པ་རྣམས་ལ་ཡང་ཟས་དང་། སྐོམ་དང་། མལ་ཆ་དང་། སྟན་མང་པོ་དག་བྱིན་ཏེ། དེའི་ཚེ་ནི་ཡང་དག་པའི་ལྟ་བ་དང་ལྡན་པར་གྱུར་ཏོ། དེ་ལན་ཅིག་གཅིག་ན་དགེ་འདུན་གྱི་གཙུག་ལག་
[12b]
[12b.1]ཁང་མི་ཐི་ལའི་ཚལ་ཞེས་བྱ་བ་རྒྱར་དཔག་ཚད་ཉི་ཤུ་ཡོད་ལ། མཆོད་རྟེན་འབུམ་ཕྲག་དུ་མས་བརྒྱན་པ། གསེར་འབར་བས་འཁོར་བ་ཞིག །རྒྱལ་པོ་ནི་མི་ཞེས་བྱ་བ་ལ་སོགས་པ་རྒྱལ་པོ་ལྔ་བརྒྱས་བྱས་པ་ཡོད་དེ། དེའི་ནང་ན་ཡང་མཆོད་རྟེན་འོག་གི་གདན་གསེར་ལས་བྱས་
[12b.2]པ། ཁོ་ར་ཁོར་ཡུག་ནས་གསེར་འབར་བས་འཁོར་བ། རིན་པོ་ཆེ་སྣ་བདུན་གྱིས་མཛེས་པར་བྱས་པ། འབུར་རྣམ་པ་སྣ་ཚོགས་ཀྱིས་མཛེས་པར་བྱས་པ། སངས་རྒྱས་ཀྱི་ཐེག་པའི་ཚིག་སྣ་ཚོགས་ཀྱིས་མཛེས་པར་བྱས་པ་ཞིག་ཡོད་ལ། མཆོད་རྟེན་དེ་ལ་ཡང་ཚལ་དང་། 
[12b.3]ནགས་ཚལ་བྲིས་པ་དག་ཡོད་དེ། སྔ་མ་བཞིན་ནོ། །དེའི་ཚེ་ན་ཤིང་ལྗོན་པ་གང་དག་སྒྲ་གཅན་གྱི་གནས་སུ་བྲིས་པ་དེ་དག་ཐམས་ཅད་འཛམ་བུའི་གླིང་ན་ཡོད་དེ། རི་མོ་མཁན་རྣམས་ཀྱིས་ཇི་ལྟར་མཐོང་བ་བཞིན་དུ་མཆོད་རྟེན་དེ་ལ་བྲིས་སོ། །རྫིང་བུ་མང་པོ་བྱས་པ་གང་བ་དག་
[12b.4]ཀྱང་ཡོད་དེ་སྔ་མ་བཞིན་ནོ། དེ་ལན་(ཅིགི་‚ཅིག་)གཅིག་ཤིང་རྟ་བཞི་སྟོང་དང་ནགས་ཁུང་དེར་སོང་སྟེ། འགྲོན་པོ་ནགས་ཁུང་དུ་དོང་བ་རྣམས་ཀྱི་ཕྱིར་ཟས་དང་ཐུག་པ་དང་། ཆུ་དག་ཁྱེར་རོ། །དེ་ནས་རེ་ཞིག་ན་མཆོད་རྟེན་འཕང་དུ་དཔག་ཚད་གཉིས་ཡོད་ལ། ཆུ་ཞེང་དུ་རྒྱང་གྲགས་ལྔ་
[12b.5]ཡོད་པ་དེར་མི་སྡིག་ཅན་ཞིག་གིས་གསར་དུ་མེ་བཏང་ནས་མེ་དེས་མཆོད་རྟེན་དེ་ཚིག་ལ་ཐུག་སྟེ། བྲམ་ཟེ་དེས་མེ་ཤོར་བ་དེ་མཐོང་ནས། དེ་འདི་སྙམ་དུ་སེམས་ཏེ། བདག་ལ་འདིའི་བསོད་ནམས་ཀྱང་མི་དགོས། འདི་ཐམས་ཅད་མཁྱེན་པའི་གནས་ཀྱང་མ་ཡིན་མོད་ཀྱི། འོན་ཀྱང་
[12b.6]འདི་མཛེས་པ་ཁོ་ན་ཞིག་པས་མེས་ཚིག་ན་མི་རུང་ལ། རྒྱལ་པོས་ཀྱང་བདག་ལ་བཀའ་གྱོད་སྨྲར་མེད་པར་བྱའོ་སྙམ་སྟེ། དེས་དད་ཅིང་གུས་པ་མེད་པར་ཤིང་རྟ་དེ་དག་གིས་ཆུ་བསྐྱས་ནས་མཆོད་རྟེན་དེ་ལས་མེ་བསད་དེ། འདི་ལྟར་དེས་ཆེད་ཆེར་མི་འཛིན་པར་རྒོད་བཞིན་དུ། 
[12b.7]གལ་ཏེ་འདི་ལས་བསོད་ནམས་ཀྱི་རྣམ་པར་སྨིན་པ་ཞིག་ཡོད་ན་ནི། དེ་རགས་པ་ཞིག་ཡིན་གྲང་གིས། དེའི་རྣམ་པར་སྨིན་པས། ཅི་ནས་ཀྱང་འདོད་པའི་ཁམས་ན་བདག་ལས་ལུས་ཆེ་བ་གཞན་མེད་པ་ཙམ་དུ་གྱུར་ཅིག་ཅེས་བྱས་ཏེ། དད་པ་མེད་པ་དང་། སེམས་པ་མེད་པ་དང་། 
[13a]
[13a.1]རྟག་ཏུ་འཐབ་པར་སེམས་པའི་ཕྱིར། ལས་དེའི་མཐུས་སེམས་པ་མེད་པའི་ལས་དེའི་འབྲས་བུ་ཞིང་དམ་པའི་བསོད་ནམས་ལས་ལྷ་མ་ཡིན་གྱི་དབང་པོར་སྐྱེས་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་སྒྲ་
[13a.2]གཅན་གྱི་ཡུལ་ས་གཞན་ཡང་ཇི་ཙམ་ཞིག་ཡོད་ཅེས་དེས་ཐོས་པ་ལས་བྱུང་བའི་ཤེས་པའམ། ལྷའི་མིག་གིས་བརྟགས་ན། ས་གཞི་དཔག་ཚད་ཁྲི་སུམ་སྟོང་ཡོད་དེ། གསེར་གྱི་ས་གཞི་ལ་ཚལ་དང་། ནགས་ཚལ་དང་། ལྟེང་ཀ་དང་། རྫིང་དང་། བྱ་དང་། ཤིང་ལྗོན་
[13a.3]པ་དང་། ཁྱིམ་དང་། གྲོང་ཁྱེར་དང་། གླིང་དང་། ལྷ་མ་ཡིན་གྱི་བུ་མོས་གང་བ་དང་། ནོར་བུ་མང་པོ་དང་ལྡན་པའི་ཐང་བུད་མེད་གདུ་བུས་བརྒྱན་པ་བཞིན་དུ་མཛེས་པ་དེ་ན་ལྷ་མ་ཡིན་གྱི་དབང་པོ་སྒྲ་གཅན་དབང་བྱེད་ཅིང་དགྲ་ཟླ་མེད་ལ། རང་དགར་བྱེད་ཅིང་གར་དགའ་བར་འགྲོ་བ་
[13a.4]དང་། ལྷ་མ་ཡིན་གྱི་དབང་པོའི་ཡུལ་ས་དེ་ན་ལྷ་མ་ཡིན་རྣམས་ཀྱི་ཡུལ་བཅུ་གསུམ་ཡོད་དེ། དེ་ན་ལྷ་མ་ཡིན་རྣམས་གནས་སོ། །དེ་རྣམས་ཀྱི་མིང་ལ་འདི་ལྟ་སྟེ། ཟ་བ་པོ་རྣམས་དང་། རབ་ཏུ་རྒྱུག་པ་རྣམས་དང་། ནད་གཏོང་བ་ལ་དགའ་བ་རྣམས་དང་། ནོར་བུའི་
[13a.5]དོ་ཤལ་ཐོགས་པ་རྣམས་དང་། བུང་བ་ལྟར་འཁྱིལ་པ་རྣམས་དང་། མིག་དམར་བ་རྣམས་དང་། ཀུན་ཏུ་རྒྱུག་པ་རྣམས་དང་། ཆུ་ན་གནས་པ་རྣམས་དང་། ནམ་མཁའ་ལ་གནས་པ་རྣམས་དང་། ལྷུན་པོའི་ཁང་ན་གནས་པ་རྣམས་དང་། ལྟེང་ཀ་སྡུག་གུ་རྣམས་
[13a.6]དང་། ཉ་གདོང་པོ་རྣམས་དང་། ལམ་ཆེན་ལྡན་རྣམས་སོ། །དེ་དག་གི་འཕེལ་འགྲིབ་ནི་གང་གི་ཚེ་སྐྱེ་དགུ་རྣམས་དགེ་སྦྱོང་དུ་མི་འཛིན། བྲམ་ཟེར་མི་འཛིན་པ་དེའི་ཚེ་ནི་ལྷའི་ཕྱོགས་ནི་འགྲིབ་པར་འགྱུར་ལ། ལྷ་མ་ཡིན་གྱི་ཕྱོགས་ནི་འཕེལ་བར་འགྱུར་ཏེ། དེའི་ཚེ་
[13a.7]ཆོས་དང་མི་ལྡན་པ་རྣམས་ནི་ཆེས་མཐུ་ཆེ་ལ། ལྷ་རྣམས་ནི་ཞན་པར་འགྱུར་རོ། །གང་གི་ཚེ་སྐྱེ་དགུ་རྣམས་དགེ་སྦྱོང་དུ་འཛིན་ཅིང་བྲམ་ཟེར་འཛིན་པ་དེའི་ཚེ་ནི། ལྷ་མ་ཡིན་གྱི་ཕྱོགས་ནི་འགྲིབ་པར་འགྱུར་ལ། ལྷའི་ཕྱོགས་ནི་འཕེལ་བར་འགྱུར་ཏེ། ལྷ་དང་ལྷ་མ་ཡིན་
[13b]
[13b.1]གཉིས་ཀྱི་འཕེལ་འགྲིབ་ནི་དེ་ལྟར་ཆོས་དང་ཆོས་མ་ཡིན་པ་ལ་རག་ལས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སྒྲ་གཅན་གྱི་ཡུལ་ན་གནས་པའི་ལྷ་མ་ཡིན་རྣམས་ཀྱི་ལས་དང་ཆོས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་རབ་
[13b.2]ཀྱིས་བརྟགས་ན། གང་དག་གིས་དུད་འགྲོ་རྣམས་ལ་སྲོག་གི་སྦྱིན་པ་བྱས་ཏེ། ཉ་རྣམས་གསོན་པར་བྱ་བའི་ཕྱིར། ཉ་བའི་རྒྱ་རྣམས་དྲལ་བ་དང་། གང་དག་གིས་རྙེད་པ་འདོད་པའི་ཕྱིར་རམ། གྲགས་པ་འདོད་པའི་ཕྱིར་རམ། རྒྱལ་པོས་བཀའ་སྩལ་པའི་ཕྱིར་རམ། 
[13b.3]རིགས་ཀྱི་ཆོས་ལུགས་སུ་ཡོད་པའི་ཕྱིར་སྲོག་ཆགས་ལེགས་པར་བསྲུངས་ལ། ལྷག་མ་གཞན་ནི་ཆོས་མ་ཡིན་པ་ཐམས་ཅད་བྱེད་པ་དེ་དག་ལུས་དང་བྲལ་བའི་འོག་ཏུ་ངན་སོང་ལོག་པར་ལྟུང་བ་སྒྲ་གཅན་གྱི་ཡུལ་དུ་ལྷ་མ་ཡིན་དུ་སྐྱེ་བར་འགྱུར་ཏེ། དེ་དག་གི་ཚེའི་ཚད་ཀྱི་ཁྱད་པར་
[13b.4]ནི་མི་རྣམས་ཀྱི་ལོ་ལྔ་བརྒྱ་གང་ཡིན་པ་དེ་དེ་དག་གི་ཉིན་ཞག་གཅིག་ཏུ་རྩི་བ་དེ་ལྟ་བུའི་ལོ་ལྔ་སྟོང་ཐུབ་སྟེ། བར་མ་དོར་འཆི་བ་ནི་ཡོད་དོ། །རབ་འབྲིང་དུ་འགྱུར་བ་ནི་སེམས་ལ་རག་ལས་སོ། །བོང་ཚོད་དང་ཁ་དོག་དང་མཐའ་ཡང་ལས་དང་ཆོས་ལ་རག་ལས་ཏེ། སེམས་ཅན་རྣམས་
[13b.5]ཀྱི་སེམས་དང་མོས་པ་སྣ་ཚོགས་ལས་འགྱུར་རོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་གཉིས་པ། དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། རྒྱ་མཚོའི་གཏིང་སྒྲ་གཅན་གྱི་ས་གཞི་ལ་རྟོག་པར་
[13b.6]བྱེད་དེ། དེས་ཐོས་པ་ལས་བྱུང་བའི་ཤེས་པ་ཤིན་ཏུ་གསལ་ཞིང་རྣམ་པར་དག་པས། སྒྲ་གཅན་གྱི་ས་གཞིའི་འོག་ན་ས་གཞི་གཉིས་པ་ཡུལ་ས་ཐ་དད་པ་ཟླ་བའི་ཕྲེང་བ་ཞེས་བྱ་བ་དཔག་ཚད་ཉི་ཁྲི་ཆིག་སྟོང་ཡོད་པ་ཇི་ལྟར་འདུག་པ་མཐོང་ངོ་། །དེ་ན་ལྷ་མ་ཡིན་མགུལ་ཕྲེང་ཞེས་བྱ་
[13b.7]བ་གནས་པ་ལྷ་མ་ཡིན་དེ་རྣམས་ཀྱི་བདག་པོ་མགུལ་ཕྲེང་ཞེས་བྱ་བ་ཞིག་ཡོད་དེ། ས་གཞི་དེ་ན་གཉིས་ཤིང་རྩེ་བ་ཞེས་བྱ་བའི་གྲོང་ཁྱེར་དཔག་ཚད་བརྒྱད་སྟོང་པ་ཚལ་དང་། ནགས་ཚལ་དང་། ལྟེང་ཀ་དང་ལྡན་པ་པད་མའི་རྫིང་དང་། འབབ་ཆུ་དང་། རི་སུལ་དང་། གསེར་གྱི་རི་བོ་
[14a]
[14a.1]དང་། གསེར་གྱི་བྲག་དང་། ཕ་བོང་དང་། བྱ་སྐྱིབས་དང་། རི་དགས་དང་། བྱ་སྤུ་སྡུག་གུ་རྣམས་ཀྱིས་མཛེས་པར་བྱས་པ། བཻ་ཌཱུརྱའི་ས་གཞི་དང་། གསིང་མ་མདོག་སྡུག་གུས་མཛེས་པར་བྱས་པ། བྱ་སྣ་ཚོགས་སྐད་སྙན་པ་འབྱིན་པ་ལྷ་མ་
[14a.2]ཡིན་གྱི་ཚོགས་མང་པོ་ཡུལ་གྱི་སྐྱེ་བོ་འབྱོར་པས་གང་བ་ཀུན་ནས་རིན་པོ་ཆེ་སྣ་བདུན་མཆོག་ཏུ་ཡིད་དུ་འོང་བས་བརྒྱན་པ། ཤིང་ལྗོན་པ་དག་གིས་སྔ་མ་བཞིན་དུ་མཛེས་པར་བྱས་པ། ཀླུའི་མེ་ཏོག་དང་། ཀླུའི་ཤིང་མྱ་ངན་འཚང་དང་། ཤིང་དྷ་བ་དང་། སེང་ལྡེང་དང་། རྒྱ་
[14a.3]སྐྱེགས་ཀྱི་ཤིང་སྣ་ཚོགས་ཀྱིས་མཛེས་པར་བྱས་པ། དེ་ན་ཤིང་ལྗོན་པའི་སྣ་གྲངས་འདི་ལྟ་བུ་དག་ལྷག་པར་མང་དུ་ཡོད་དེ་འདི་ལྟ་སྟེ། ནི་ཤ་དང་། པྲ་ཧ་ས་དང་། ཨི་ཏི་ནི་ཤ་དང་། བ་གུ་དད་དང་། ནི་ཏན་ཏ་དང་། མེ་ཏོག་ལྗིད་དང་། ཀུན་ཏུ་དགའ་དང་། མེ་ཏོག་རྒྱས་དང་། 
[14a.4]ལྗིད་ཀྱིས་ནོན་དང་། ལོ་ལྔ་ཞིང་མེ་ཏོག་འབྱུང་བ་དང་། བུང་བ་མངོན་དགའ་དང་། སྒྲ་འུར་འུར་དང་། བྱ་སྐད་ཅ་ཅོ་ཅན་དང་། དཀར་པོར་སྣང་དང་། ལོ་མས་རྒྱས་རྣམས་ཏེ། གཉིས་ཤིང་རྩེ་བའི་གྲོང་ཁྱེར་དེ་ན་ཤིང་ལྗོན་པའི་སྣ་གྲངས་དེ་ལྟ་བུ་དེ་དག་ལྷག་པར་མཐོང་ངོ་། །གྲོང་
[14a.5]ཁྱེར་དེ་ཡང་གསེར་གྱི་རི་རྩེ་བཞི་པའི་དབུས་ན་འདུག་སྟེ། འདི་ལྟ་སྟེ། རིའི་རྩེ་མོ་དགའ་བྱེད་དང་། རིའི་རྩེ་མོ་ལྷང་ཚེར་དང་། རིའི་རྩེ་མོ་རྩེ་མི་སྣང་དང་། རིའི་རྩེ་མོ་ཡིད་འོང་གསེར་ཞེས་བྱ་བ་རྣམས་ཏེ། དེ་དག་ཀྱང་ཀུན་ནས་འཕང་དུ་དཔག་ཚད་ལྔ་སྟོང་ཡོད་དོ། །དེ་དག་གི་
[14a.6]ཚལ་རྣམས་ཀྱང་འབབ་ཆུ་དང་། ཆུ་བོ་དང་། ཆུ་བསིལ་དང་། རི་དགས་ཀྱི་ཚོགས་ཁ་དོག་རྣམ་པ་སྣ་ཚོགས་ཅན་རྣམས་ཀྱིས་མཛེས་པར་བྱས་པ། སྐྱེས་པ་དང་། བུད་མེད་ཀྱི་ཚོགས་རྟག་ཏུ་དགའ་བ་རྣམས་ཀྱིས་གང་བ། རིན་པོ་ཆེའི་སྒོ་སྣ་ཚོགས་རྣམས་ཀྱིས་མཛེས་པར་བྱས་
[14a.7]པ། ཙན་དན་ས་མཆོག་གི་ཤིང་ལྗོན་པ་འདུད་པའི་རླུང་ལྟར་རྟག་ཏུ་བསིལ་ཞིང་དྲི་ཞིམ་པ་རྣམས་ཀྱིས་ཉེ་བར་འཚོ་བ། མེ་ཏོག་གི་རྣམ་པ་དག་གིས་རྟག་ཏུ་བརྒྱན་པ། རྨ་བྱ་འབུམ་ཕྲག་དུ་མ་སྒྲ་སྙན་པ་འབྱིན་པ། ལྷ་མ་ཡིན་ཆེན་པོས་བསྐྱངས་པ། གྲང་བ་དང་ཚ་བས་ཉམས་པ་
[14b]
[14b.1]མེད་ལ། སྐྱེ་བོ་རབ་ཏུ་དགའ་བས་རྟག་ཏུ་གང་བ། རོལ་མོའི་སྒྲ་དང་། གླུ་དང་། བྲོ་དང་། དགོད་པས་རྟག་ཏུ་དགའ་བ་ཡིན་ནོ། །ལྷ་མ་ཡིན་གྱི་གྲོང་ཁྱེར་ཆེན་པོ་སྐུར་ཕྲེང་དེ་དག་གི་དབུས་ན་མཚོ་ཆེན་པོ་ཀུན་ནས་ཆུ་དང་ཞེང་དུ་དཔག་ཚད་ལྔ་ཡོད་པ། རབ་ཏུ་དང་བ། རོ་ཤིན་ཏུ་ཞིམ་
[14b.2]པ། འདམ་རྫབ་དང་། རྙོག་པ་མེད་པ། ཆུ་རྟག་པ། ཟླ་བ་གཉིས་པ་ལྟར་རབ་ཏུ་གསལ་བ་ཡིན་ནོ། །སྐར་ཕྲེང་གི་དབུས་ན་མཚོ་ཡོད་པ་གང་ཡིན་པ་དེ་ནི་ཀུན་མཐོང་ཞེས་བྱ་ལ། དེའི་མཐུ་ནི་འདི་ལྟ་བུ་ཡིན་ཏེ། གང་གི་ཚེ་ལྷ་མ་ཡིན་གཡུལ་འགྱེད་པར་བྱེད་པ་དེའི་ཚེ་ལྷ་མ་ཡིན་
[14b.3]མགུལ་ཕྲེང་དག་མཚོ་ཀུན་མཐོང་དེར་འགྲོ་བར་བྱེད་དོ། །དེ་དག་མཚོན་ཆ་དང་། གོ་མཚོན་སྣ་ཚོགས་ཐོགས་ནས་གཡུལ་འགྱེད་པའི་ལྟས་བལྟ་བའི་ཕྱིར་མཚོ་དེ་ཡོངས་སུ་བསྐོར་ནས་འཁོད་དོ། །དེ་དག་གི་གཟུགས་བརྙན་དེ་དག་ཇི་ལྟར་མེ་ལོང་གཡའ་མེད་པའི་ནང་ན། གཟུགས་
[14b.4]བརྙན་སྣང་བ་དེ་ལྟར་མཚོ་དེའི་ནང་ན་སྣང་ངོ་། །དེ་དག་ལྷ་དང་ལྷ་མ་ཡིན་གྱི་གཡུལ་དུ་གལ་ཏེ་ཕམ་པར་གྱུར་ན། མཚོ་དེའི་ནང་དུ་རང་རང་གི་གཟུགས་བརྙན་དེ་དག་འབྲོས་པར་སྣང་ངོ་། །གང་དག་ལྷ་དང་ལྷ་མ་ཡིན་གྱི་གཡུལ་འགྱེད་པ་དེར་འཆི་བར་འགྱུར་ན་ནི་རང་རང་གི་གཟུགས་བརྙན་
[14b.5]མཚོ་དེའི་ནང་ན་འཆི་བར་སྣང་ངོ་། །ལྷ་མ་ཡིན་རྣམས་ཀྱི་བདག་པོ་མགུལ་ཕྲེང་ཞེས་བྱ་བ་གང་ཡིན་པ་དེ་དང་ལྷ་མ་ཡིན་གྱི་དབང་པོ་ལྷ་མ་ཡིན་གྱི་གྲོང་ཁྱེར་འདོད་པའི་ཀླུང་ཞེས་བྱ་བ་ན་འདུག་པ་གང་ཡིན་པ་དེ་འབྲོས་པ་དང་། ངེས་པར་འཆི་བར་འགྱུར་བ་དེ་ལྟར་མཚོ་དེའི་ནང་དུ་མཐོང་ངོ་། །
[14b.6]དེ་དག་འདི་སྙམ་དུ་སེམས་ཏེ། གང་གིས་བདག་ཅག་ཀུན་མཐོང་གི་མཚོའི་ནང་དུ་ལྷ་རྣམས་ལས་ཕམ་ཞིང་ཉམས་པར་འགྱུར་བ་མཐོང་བའི་རྒྱུ་གང་ཡིན་རྐྱེན་གང་ཡིན་སྙམ་བྱེད་དོ། །དེ་ནས་ཡང་དེ་རྣམས་གྲོང་ཁྱེར་དེ་དག་ཏུ་དོང་སྟེ། ལོ་བརྒྱ་ལོན་ནམ། ལོ་ལྔ་བརྒྱ་ལོན་ནམ། དེ་
[14b.7]ལྟར་ལོ་བཅུ་ལོན་ནམ། དེ་ནས་ཡང་མཚོ་ཀུན་མཐོང་ག་ལ་བར་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དང་ལྷན་ཅིག་དོང་སྟེ། དེ་ལྟར་མཚོན་ཆ་དང་། གོ་མཚོན་སྣ་ཚོགས་ཐོགས་པ། ཆ་བྱད་དང་། མེ་ཏོག་ཕྲེང་དང་། ཕྱེ་མ་དང་། བྱུག་པས་ལུས་བསྐུས་
[15a]
[15a.1]པ་དེ་དག་མཚོ་ཀུན་མཐོང་དེ་ཡོངས་སུ་བསྐོར་ནས་འཁོད་དོ། །དེ་ནས་ཡང་མཚོ་ཡོངས་སུ་བསྐོར་བ་དེ་དག་ཉིད་ཀྱིས་མཚོ་དེའི་ནང་དུ་འཛམ་བུའི་གླིང་གི་མི་མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། ཆོས་དང་ལྡན་ཞིང་ཆོས་ཀྱི་རྗེས་སུ་
[15a.2]འཇུག་པ། ལྷ་དང་འཐུན་པར་སྒྲུབ་པ་དེ་དག་ཤི་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །དེ་ནས་མཚོ་དེའི་ནང་དུ་ལྷའི་ཕྱོགས་ནི་རྒྱལ་བར་འགྱུར། ལྷ་མ་ཡིན་གྱི་ཕྱོགས་ནི་ཕམ་པར་འགྱུར་བ་མཐོང་བ་དང་། ལྷ་མ་ཡིན་མགུལ་ཕྲེང་ཞེས་བྱ་བ་དང་། ལྷ་མ་ཡིན་གྱི་
[15a.3]དབང་པོ་བརྟན་པ་ཞེས་བྱ་བ་དེ་དག་འདི་སྙམ་སེམས་ཏེ། ཀྱེ་མ་ལྷ་རྣམས་ནི་མི་ལ་རག་ལས། མིའི་ཁ་ན་ལས། མི་ལ་རྟེན་པ་ཡིན་ཏེ། བདག་ཅག་གིས་གང་མི་རྣམས་ལ་མི་ཕན་པ་དང་། མི་བདེ་བར་བྱ་བའི་ཕྱིར་འབད་པ་དང་། དེ་དག་ཉམས་པས་ལྷ་རྣམས་ཀྱང་ཐུབ་པར་འགྱུར་རོ་སྙམ་
[15a.4]དུ་དེ་ལྟར་བསམས་ནས། ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དག་སེམས་པར་བྱེད་དེ། འདི་ལྟར་མི་རྣམས་ནི་ཁ་ཟས་ལ་རག་ལས་ཤིང་རྟེན་པ་ཡིན་ཏེ། མི་དེ་རྣམས་ཀྱི་ཁ་ཟས་ཆུད་གསན་པ་ལ་འབད་པར་བྱའོ་སྙམ་ནས། དེ་དག་གིས་དེ་ལྟར་ཤེས་ནས་རྒྱ་
[15a.5]མཚོའི་ནང་ན་ཀླུ་ཆོས་དང་མི་ལྡན་པ་ཁྲོ་བའི་ཤས་ཆེ་བ། རྟག་ཏུ་གནོད་པའི་བསམ་པ་ཅན་འཁོད་པ་གང་ཡིན་པ་དེ་དག་ལ་སྨྲ་བར་བྱེད་དེ། འདི་ལྟ་སྟེ། ཀླུའི་རྒྱལ་པོ་རབ་འཇོམས་དང་། ཀླུའི་རྒྱལ་པོ་ནག་པོ་དང་། ཀླུའི་རྒྱལ་པོ་བསྒྱིངས་པ་དང་། ཀླུའི་རྒྱལ་པོ་ཧུ་ལུ་ཧུ་ལུ་སྟེ། དེ་
[15a.6]དག་ལ་སོགས་པ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རྣམས་ལ། ལྷ་མ་ཡིན་མགུལ་ཕྲེང་དག་ན་རེ། འདི་ལྟར་ཁྱེད་ཅག་ལ་རག་ལས་པའི་མི་དེ་དག་ནི་ལྷའི་ཕྱོགས་ཡིན་ལ། དེ་དག་གི་སྲོག་ཀྱང་ཁ་ཟས་ཀྱིས་འཚོའོ། །ཁྱེད་ཅག་ལ་རག་ལས་པ་ཁ་ཟས་ཀྱིས་འཚོ་བའི་
[15a.7]མི་དེ་དག་ཇི་ལྟར་མེད་པར་འགྱུར་བ་དེ་ལྟར་གྱིས་ཤིག །གང་གི་ཕྱིར་འདི་ལྟར་ཁྱེད་ཅག་དང་། ཀླུའི་རྒྱལ་པོ་ནོར་རྒྱས་དང་། འཇོག་པོ་ལ་སོགས་པ་ཤིན་ཏུ་དགྲར་གྱུར་པ་ལྟར་བདག་ཅག་དང་ལྷ་རྣམས་ཀྱང་དེ་ལྟ་བུ་ཡིན་ཏེ། ཁྱེད་ཅག་གིས་བདག་ཅག་གི་གྲོགས་བྱ་བ་དེ་ནི་
[15b]
[15b.1]རིགས་པ་ཡིན་ནོ་ཞེས་སྨྲས་སོ། །དེ་ནས་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དག་གི་ཚིག་ཐོས་ནས་ཆོས་དང་མི་ལྡན་པའི་ཀླུ་རྣམས་ཀྱིས་བདག་ཅག་དང་ཁྱེད་ཅག་ཕྱོགས་འཐུན་པ་ཡིན་ཏེ། དེ་ལྟར་བྱའོ་ཞེས་སྨྲས་ནས་དེ་དག་ནི་རང་གི་གནས་སུ་
[15b.2]དོང་ངོ་། །ཀླུའི་རྒྱལ་པོ་ཁྲོ་བས་གདུངས་པ་རྣམས་ཀྱང་གནས་སུ་དོང་ནས། གལ་ཏེ་ཆུ་དཔག་ཚད་བརྒྱར་གཡོ་བར་བྱེད་དེ། གལ་ཏེ་དཔག་ཚད་ཉིས་བརྒྱར། གལ་ཏེ་དཔག་ཚད་སུམ་བརྒྱར་གཡོ་བར་བྱེད་དོ། །ཆུའི་སྟེང་ན་ནི་ས་འདུག་སྟེ། གང་གི་ཚེ་ཀླུ་སྡང་བ་རྣམས་ཀྱིས་
[15b.3]ཆུ་གཡོ་བར་བྱེད་པ་དེའི་ཚེ་ཆུ་གཡོས་པས་ས་གཡོ་བར་བྱེད་ལ། ཕྱོགས་དེའི་ཆུའི་ཚད་ཇི་ཙམ་དུ་གཡོ་བར་བྱེད་པ་དེ་ཙམ་དུ་ས་གཡོ་བར་བྱེད་དེ། ཀླུ་སྡང་བ་ཁྲོ་བས་གདུངས་པ་རྣམས་ཀྱི་མཐུ་ནི་དེ་ལྟ་བུ་ཡིན་ནོ། །དེ་དག་བྲམ་ཟེ་རྟོག་གེ་པ་བསྟན་བཅོས་ངན་པས་བསླུས་པ་རྣམས་
[15b.4]ཀྱིས་ཚོར་ནས་འདི་ལྟར་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུག་པ་མེད་པར་འགྱུར་རོ། །ཆར་ལེགས་པར་འབབ་པར་འགྱུར་
[15b.5]རོ། །ཆར་ལེགས་པར་འབབས་པར་མི་འགྱུར་རོ། །བ་ལང་དང་བྲམ་ཟེ་འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ་ཞེས་དེ་ལྟར་མི་རྟོག་གེ་པ་དག་མངོན་པར་རྗོད་པར་བྱེད་དེ་དེ་ལྟར་ས་གཡོ་བར་འགྱུར་རོ། །ཡང་རྒྱུ་གཞན་གྱིས་ས་གཡོ་བར་བྱེད་པ་ལ་དེ་ལྟར་
[15b.6]དགེ་སློང་དེ་ཐོས་པ་ལས་བྱུང་བའི་ཤེས་པས་རྟོག་པར་བྱེད་དེ། སེམས་ཅན་རྣམས་ཀྱི་དགེ་བ་དང་མི་དགེ་བའི་དབང་གིས་རླུང་ས་འཛིན་ཞེས་བྱ་བ་གཡོ་བར་བྱེད་དོ། །དེ་གཡོས་པས་ཆུ་གཡོ་བར་བྱེད་དེ། ཆུ་གཡོས་པས་ཀྱང་ས་གཡོ་བར་བྱེད་དེ། དཔག་ཚད་ལྔ་བརྒྱའམ། དཔག་
[15b.7]ཚད་བརྒྱའམ། དཔག་ཚད་ཉིས་བརྒྱའམ། དཔག་ཚད་སུམ་བརྒྱའམ། དཔག་ཚད་བཞི་བརྒྱའམ། དེ་ལྟར་ཚད་ཇི་ཙམ་དུ་རླུང་གཡོ་བར་བྱེད་པའི་ཚད་དེ་ཙམ་དུ་ཆུ་གཡོ་བར་བྱེད་ལ། ཆུ་གཡོ་བའི་ཚད་ཀྱིས་ས་གཡོ་བར་བྱེད་དོ། །དེ་ལ་གང་རླུང་དག་གཡོ་བ་ན་ཆུ་གཡོ་བར་བྱེད། 
[16a]
[16a.1]ཆུ་གཡོས་པས་ས་གཡོ་བར་བྱེད་པའི་རྒྱུ་ནི་གང་རྐྱེན་ནི་གང་གཞི་ནི་གང་ཡིན་སྙམ་ནས། དགེ་སློང་དེས་ཐོས་པ་ལས་བྱུང་བའི་ཤེས་པའམ། ལྷའི་མིག་གིས་བརྟགས་ན། རླུང་གིས་ཆུ་འཛིན་ལ། ཆུ་ལ་ས་བརྟེན་ཏེ། རླུང་དེ་དག་གཡོས་ན་ཆུ་གཡོ་བར་
[16a.2]འགྱུར། དེ་དག་གཡོས་པས་ས་གཡོ་བར་འགྱུར་རོ་སྙམ་ནས་དེ་ལྟར་རྒྱུ་དེས་ན་ས་གཡོ་བར་འགྱུར་རོ། །ས་གཡོ་བ་དེ་ཡང་དགེ་སློང་དེས་རྣམ་པ་གཉིས་སུ་མཐོང་སྟེ། གལ་ཏེ་དགེ་བའི་ལས་ཀྱི་དབང་གིས་གཡོ་ན་ནི་དེ་དགེ་བར་འགྱུར་ཏེ། སེམས་ཅན་རྣམས་ཀྱི་བདེ་བ་དང་ལོ་
[16a.3]ལེགས་པ་ཡིན་ནོ། །གལ་ཏེ་མི་དགེ་བའི་དབང་གིས་གཡོ་ན་ནི་ལས་ཀྱི་མཐའ་སྤྱད་ཅིང་གང་བྱས་པའི་སེམས་ཅན་རྣམས་ཀྱི་དེ་མི་དགེ་བར་འགྱུར་རོ། །དགེ་བ་དང་མི་དགེ་བ་ལ་རག་ལས་པ་ཐམས་ཅད་ནི་རྒྱུ་མེད་པ་མ་ཡིན། འདོད་རྒྱལ་ལས་བྱུང་བ་མ་ཡིན། བྱེད་པ་པོས་གནས་
[16a.4]སུ་བྱས་པ་མ་ཡིན་ཏེ། རྒྱུ་དང་འཐུན་པར་འབྲས་བུ་འབྱུང་ངོ་། །འབྲས་བུ་མངོན་པར་མི་ཤེས་པའི་རྟོག་གེ་པ་དག་ན་རེ། འདི་ལྟར་དབང་པོའི་ཕྱོགས་དག་ས་གཡོའོ། །རླུང་གི་ཕྱོགས་དག་ས་གཡོའོ། །ཆུ་ལྷའི་ཕྱོགས་དག་ས་གཡོ་སྟེ། ལོ་ལེགས་པར་འགྱུར་རོ། །ལོ་
[16a.5]ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །ཆར་ལེགས་པར་འབབ་པར་འགྱུར་རོ། །ཆར་ལེགས་པར་འབབ་པར་མི་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུག་པ་མེད་པར་འགྱུར་རོ། །བ་ལང་དང་བྲམ་
[16a.6]ཟེ་འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ་ཞེས་དེ་ལྟར་རྟོག་གེ་པ་དག་རྟོག་པར་བྱེད་དོ། །དེ་ཡང་གཅིག་ཅིག་ཡིན་ཏེ། གལ་ཏེ་འདོད་རྒྱལ་བ་བརྒྱ་སྙེད་ཡོད་པ་དེ་དག་གི་ནང་ན་འདི་ལྟར་འདུ་ཤེས་པ་འདི་ཁོ་ན་ཉིད་གཅིག་ཡིན་ནོ་ཞེས་དེ་དག་རྗོད་པར་བྱེད་དོ། །དེ་
[16a.7]ནས་གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དང་། ཀླུའི་རྒྱལ་པོ་ཆོས་དང་མི་ལྡན་པ་རབ་འཇོམས་ལ་སོགས་པ་འཇིག་རྟེན་ལ་ཕན་པར་མི་བྱེད་པ་ཤེས་ནས། གཉེན་པོ་ཆོས་དང་ལྡན་
[16b]
[16b.1]པ་ལ་རྗེས་སུ་སེམས་པར་བྱེད་དེ། ཀྱེ་མ་ཀླུ་སྡང་བ་དེ་དག་དང་ལྷ་མ་ཡིན་སྡིག་ཅན་འཇིག་རྟེན་ལ་མི་ཕན་པར་བྱེད་པ་དེ་དག་ཇི་ལྟར་ཕམ་པར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་གལ་ཏེ་འཛམ་བུའི་གླིང་དུ་ཆོས་དང་ལྡན་
[16b.2]ཞིང་ཆོས་ཀྱི་རྗེས་སུ་འཇུག་པའི་མི་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། རིགས་ཀྱི་རྒན་རབས་ལ་གུས་པར་བྱེད་པའི་རྒྱལ་པོ་དང་བློན་པོ་ཆེན་པོ་འབྱུང་ན། ས་བླའི་གནོད་སྦྱིན་དེ་དག་མཐུ་ཆེ་བར་འགྱུར་ཏེ། དེ་དག་གི་ཀླུ་དང་། ལྷ་མ་ཡིན་སྡིག་ཅན་སའི་
[16b.3]འོག་ན་གནས་པ་དེ་དག་གཡོས་པར་མཐོང་ནས་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ས་བླའི་གནོད་སྦྱིན་དེ་དག་གིས་བར་སྣང་ལ་རྒྱུ་བའི་གནོད་སྦྱིན་རྣམས་དང་། ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ལ་ཡང་སྔ་མ་བཞིན་བསྙད་དོ། །དེ་ནས་
[16b.4]ས་བླའི་གནོད་སྦྱིན་དེ་དག་ལས་ཐོས་ནས་བར་སྣང་ལ་སྤྱོད་པའི་གནོད་སྦྱིན་རྫུ་འཕྲུལ་ཆེ་ཞིང་མཐུ་ཆེ་བར་འགྱུར་ཏེ། རྒྱལ་ཆེན་བཞིའི་ལྷ་ཀུན་ཏུ་རྒྱུ་བ་རྣམས་ལ་སྦྲན་པའི་ཕྱིར་ཁྲོ་བའི་ཤུགས་ཀྱིས་ཁ་རླངས་དག་པར་སྣང་ལ་འབྱུང་ཞིང་འོང་ལ། འདི་ལྟར་ལྷ་དག་ཀླུ་སྡང་བ་རྣམས་
[16b.5]དང་། ལྷ་མ་ཡིན་སྡིག་ཅན་རྣམས་མི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་རྣམས་མ་རུང་བར་བྱ་བའི་ཕྱིར་འཇུག་པར་བྱེད་དོ་ཞེས་བསྙད་དོ། །གནོད་སྦྱིན་གྱི་ཁ་རླངས་བྱུང་བ་དེ་རྟོག་གེ་པ་བསྟན་བཅོས་ངན་པ་ལ་སེམས་རྣམ་པར་རྨོངས་པ་དག་གིས་མཐོང་ནས། འདི་ལྟར་
[16b.6]གཤིན་རྗེའི་བུ་བརྒྱ་རྩ་གཅིག་གི་ནང་ན་གཤིན་རྗེའི་བུ་དུ་བ་མཇུག་རིངས་འབྱུང་ངོ་ཞེས་བརྗོད་དེ། གནོད་སྦྱིན་མཐུ་རབ་ཏུ་ཆེན་པོ་བརྒྱ་རྩ་གཅིག་གྱེན་དུ་འགྲོ་བ་སྣང་བ་དང་མི་སྣང་བ་གང་ཡིན་པ་དེ་དག་ལ་རྟོག་གེ་པ་དག་ན་རེ་འདི་ལྟར་འདི་ནི་གཤིན་རྗེའི་བུ་བརྒྱ་རྩ་གཅིག་གི་ནང་ན་མཇུག་
[16b.7]རིངས་འབྱུང་ངོ་ཞེས་གཞན་དུ་ཡོངས་སུ་རྟོག་ཅིང་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུག་པ་མེད་པར་འགྱུར་རོ། །བ་ལང་དང་བྲམ་ཟེ་
[17a]
[17a.1]འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ། །ཆར་ལེགས་པར་འབབ་པར་འགྱུར་རོ། །ཆར་ལེགས་པར་འབབ་པར་མི་འགྱུར་རོ། །ཡུལ་མི་ཆེ་གེ་མོ་ཞིག་ལ་གནོད་པར་འགྱུར་རོ། །ཡུལ་གྱི་མི་ཆེ་གེ་མོ་ཞིག་ལ་གནོད་པར་མི་འགྱུར་རོ་ཞེས་
[17a.2]དེ་དག་ལ་ལོག་པར་རྟོག་པར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུ་རྣམས་དང་། ལྷ་མ་ཡིན་སྡིག་ཅན་གཡོས་པ་རྣམས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་འདི་ལྟར་གནོད་སྦྱིན་རྫུ་འཕྲུལ་ཆེ་ཞིང་མཐུ་
[17a.3]ཆེ་བ་རྣམས་ལྷ་ཀུན་ཏུ་རྒྱུ་བ་རྣམས་ལ་སྒྲོགས་པར་བྱེད་པ་སྔར་བསྟན་པ་ཇི་ལྟ་བ་བཞིན་མཐོང་སྟེ། ཀུན་ཏུ་རྒྱུ་བ་རྒྱལ་ཆེན་བཞི་པ་དེ་རྣམས་ཀྱིས་ཀྱང་འདི་ལྟར་ལྷ་མ་ཡིན་གྱི་ཕྱོགས་ནི་འགྲིབ་བོ། །བདག་ཅག་གི་ལྷའི་ཕྱོགས་ཀྱི་སྟོབས་ནི་རབ་ཏུ་ཆེའོ། །འཛམ་བུའི་གླིང་ན་ཆོས་དང་ལྡན་
[17a.4]ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། སྡོམ་པ་བླངས་པ་དང་། རིགས་ཀྱི་རྒན་རབས་ལ་གུས་པར་བྱེད་པ་དག་ཡོད་པས་ཀླུ་སྡང་བ་དང་། ལྷ་མ་ཡིན་སྡིག་ཅན་རྣམས་ལས་བདག་ཅག་
[17a.5]རྒྱལ་བར་འགྱུར་གྱིས་མ་འཇིགས་ཤིག་མ་འཇིགས་ཤིག་ཅེས་སྒྲོགས་པར་བྱེད་དོ། །གནོད་སྦྱིན་རྫུ་འཕྲུལ་ཆེ་ཞིང་མཐུ་ཆེ་བ་དེ་དག་ལྷ་ཀུན་ཏུ་རྒྱུ་བ་དེ་དག་ལ་ཚིག་དེ་ཐོས་ནས། ལྷ་མ་ཡིན་དུ་གཏོགས་པ་ལ་ཤིན་ཏུ་ཁྲོ་ཡང་ཁྲོ་ལ་རབ་ཏུ་དགའ་བ་རྣམས་ཀླུའི་རྒྱལ་པོ་ཆོས་དང་ལྡན་ཞིང་
[17a.6]ཆོས་ཀྱི་རྗེས་སུ་འཇུག་པ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ལ་དེ་དག་ཐམས་ཅད་སྔ་མ་བཞིན་དུ་བསྙད་དོ། །ལུས་ཐམས་ཅད་རབ་ཏུ་འབར་བ་དག་གལ་ཏེ་ཉིན་པར་འོང་ན་དེའི་ཚེ་ཉི་མའི་འོད་ཟེར་རྣམས་ཟིལ་གྱིས་མནན་ནས་མི་མངོན་ནོ། །དེ་ནས་ལུས་ཐམས་ཅད་རབ་ཏུ་
[17a.7]འབར་བ་དག་ཀླུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་རྣམས་ལ་སྦྲན་པའི་ཕྱིར་མཚན་མོ་རྒྱ་མཚོའི་ནང་དུ་འོང་ན་དེ་དག་ཐམས་ཅད་སྐྱེ་བོ་ཀུན་གྱིས་མཐོང་བར་འགྱུར་ལ། དེ་མཐོང་ནས་རྟོག་གེ་པ་རྣམས་སྐར་མདའ་ལྟུང་བར་སེམས་ཏེ། འདི་ལྟར་སྐར་མདའ་ལྟུང་བས་ལོ་ལེགས་པར་
[17b]
[17b.1]འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུག་པ་མེད་པར་འགྱུར་རོ། །མི་ངས་འབྱུང་བར་འགྱུར་རོ། །མི་ངས་འབྱུང་བར་མི་འགྱུར་རོ། །བ་ལང་
[17b.2]དང་བྲམ་ཟེ་དག་འཕེལ་བར་འགྱུར་རོ། །བ་ལང་དང་བྲམ་ཟེ་དག་འགྲིབ་པར་འགྱུར་རོ་ཞེས་དེ་ལྟར་ལས་མངོན་པར་མི་ཤེས་པ་དག་འཐུན་པར་ཡོངས་སུ་རྟོག་པར་བྱེད་དོ། །དེ་ནས་ཡང་དགེ་སློང་དེ་སྐར་མདའ་ལྟུང་བ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་རྒྱུ་
[17b.3]གཞན་གྱིས་སྐར་མདའ་ལྟུང་བ་ཇི་ལྟར་ལྟུང་བ་མཐོང་སྟེ། ལྷ་རྣམས་ཀྱི་གཞལ་མེད་ཁང་མགྱོགས་པར་ནམ་མཁའ་ལ་འགྲོ་ལ། གཞལ་མེད་ཁང་ཕན་ཚུན་འགྲོ་བ་གང་ཡིན་པ་དེ་དག་འདྲུད་པ་ལས་མེ་འབྱུང་བ་གང་ཡིན་པ་དེ་དག་ལ་རྟོག་གེ་པ་དག་ན་རེ། འདི་ལྟར་སྐར་མདའ་
[17b.4]རབ་ཏུ་ལྟུང་བ་ལས་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །བདེ་བར་འགྱུར་རོ། །མི་བདེ་བར་འགྱུར་རོ། །བ་ལང་དང་བྲམ་ཟེ་འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ་
[17b.5]ཞེས་དེ་ལྟར་རྟོག་གེ་པ་ལས་ཀྱི་འབྲས་བུ་མངོན་པར་མི་ཤེས་པ་དག་འཇིག་རྟེན་པའི་མཚན་མའི་ལྟས་སྟོན་པར་བྱེད་དོ། །དེ་ཅིའི་ཕྱིར་ཞེ་ན། དེ་ལྟར་ལས་ཀྱི་འབྲས་བུ་རྣམ་པར་སྨིན་པ་ཕྲ་མོ་སོ་སོར་ཤེས་པ་གང་ཡིན་པ་ནི་ལྷ་དང་བཅས་པ་དང་། བདུད་དང་བཅས་པ་དང་། 
[17b.6]ཚངས་པ་དང་བཅས་པ་དང་། དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་དང་། ལྷ་དང་། མི་དང་། ལྷ་མ་ཡིན་རྣམས་ཀྱི་ནང་ན་དེ་མེད་དེ། འདི་ལྟར་བདག་ཅག་གི་ཆོས་འདུལ་བ་ལ་སེམས་པ་ནི་དགེ་བ་བཅུའི་ལས་ཀྱི་ལམ་གཙོ་བོར་བྱེད་པ་ཡིན་ནོ། །དེ་ནས་ཡང་དགེ་སློང་
[17b.7]ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སོ་སོར་རྟོག་པར་བྱེད་དེ། ཀྱེ་མ་བར་སྣང་ལ་རྒྱུ་བའི་གནོད་སྦྱིན་མཐུ་བོ་ཆེ་རྣམས་ཀུན་ཏུ་རྒྱུ་བའི་ལྷ་རྣམས་ཀྱི་དྲུང་དང་། རྒྱ་མཚོ་ན་གནས་པའི་ཀླུ་ཆོས་དང་ལྡན་པ་རྣམས་ཀྱི་དྲུང་དུ་ཇི་ལྟར་འགྲོ་སྙམ་ནས། དེས་ཐོས་པ་ལས་བྱུང་བའི་
[18a]
[18a.1]ཤེས་པས་བརྟགས་ན། བར་སྣང་ལ་རྒྱུ་བའི་གནོད་སྦྱིན་རབ་ཏུ་འབར་བ་རྣམས་རྒྱ་མཚོར་ཞུགས་ཏེ། ཀླུའི་རྒྱལ་པོ་ཆོས་དང་ལྡན་པ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་ལ་འདི་ལྟར་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་
[18a.2]པ་དེ་དག་མཚོ་ཀུན་མཐོང་དུ་བདག་ཉིད་ལ་ལྟ་བར་བྱེད་དོ་ཞེས་སྔ་མ་བཞིན་བར་སྣང་ལ་རྒྱུ་བའི་གནོད་སྦྱིན་རྣམས་ལ་ཐོས་ནས་ཀླུའི་རྒྱལ་པོ་ལོངས་སྤྱོད་ལྡན་ལ་གནས་པ་ནོར་རྒྱས་ཀྱི་བུ་དང་། འཇོག་པོ་ལ་སོགས་པས་བར་སྣང་ལ་རྒྱུ་བའི་ཀླུ་རྣམས་ལ་འདི་ལྟར་བདག་གིས་ཆོས་དང་
[18a.3]མི་ལྡན་པའི་ཀླུ་དེ་དག་མཐུས་ཕྱིར་བཟློག་ཅིང་བསྐྲད་དེ། ཆད་པས་ཀྱང་བཅད་ནས། འཛམ་བུའི་གླིང་ན་ཆོས་དང་ལྡན་པ་རྣམས་ཀྱི་ལོ་ལེགས་པར་བྱ་བ་དང་། ཆར་དབབ་པ་དང་། རླུང་གིས་གནོད་པ་མེད་པར་བྱ་བ་དང་། འཛམ་བུའི་གླིང་དུ་འབྲས་སཱ་ལུ་དང་། ནས་དང་། 
[18a.4]བཟའ་བ་དག་འབྱུང་བར་བྱ་བ་དང་། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ཀྱི་གྲོགས་བྱའོ་ཞེས་བསྙད་དོ། །ཀླུ་དེ་དག་ལ་དེ་སྐད་བསྙད་ནས་ས་བླའི་གནོད་སྦྱིན་རྣམས་ཀླུ་ཆོས་དང་མི་ལྡན་པ་དག་ག་ལ་བ་དེར་གཡུལ་འགྱེད་པའི་ཕྱིར་དོང་སྟེ། ཀླུའི་རྒྱལ་པོ་རབ་འཇོམས་
[18a.5]དང་། ཀླུའི་རྒྱལ་པོ་བསྒྱིངས་པ་ལ་སོགས་པ་ལ། འདི་ལྟར་ཁྱེད་ནི་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་ཡིན་ལ། ངེད་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཡིན་ཏེ། དེ་ལྟར་ཁྱེད་ཅག་དང་ངེད་ཅག་མི་འཐུན་པར་གྱུར་ཅིང་འགྲན་ཟླར་གྱུར་པས་ངེད་ཅག་ནི་
[18a.6]ཁྱེད་ཅག་ལ་བརྡེག་པའི་ཕྱིར་འདིར་འོངས་སོ་ཞེས་སྨྲས་སོ། །དེ་ཐོས་ནས་ཀླུའི་རྒྱལ་པོ་རབ་འཇོམས་དང་། བསྒྱིངས་པ་ལ་སོགས་པ་དེ་དག་གཡུལ་འགྱེད་དུ་ལྷགས་ཏེ་དེ་དག་ཕན་ཚུན་གློག་གི་ཆར་མང་པོ་བྱུང་བ་ན། དེ་གང་གི་ཚེ་མར་འཛིན་པ་དང་། ཕར་འཛིན་པ་དང་། དགེ་
[18a.7]སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་འབྱུང་བ་དེའི་ཚེ། ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་རྒྱལ་བར་འགྱུར་ལ། ཀླུའི་རྒྱལ་པོ་རབ་འཇོམས་ལ་སོགས་པ་ཕམ་པར་འགྱུར་ཏེ། དེ་ལྟར་འཛམ་བུའི་གླིང་དུ་ཆར་ལེགས་པར་འབབ་པར་འགྱུར་
[18b]
[18b.1]ཞིང་དེས་ན་ལོ་ལེགས་པར་འགྱུར་རོ། །དེའི་ཚེ་རྟོག་གེ་པ་དག་ན་རེ་འདི་ནི་རྒྱུ་སྐར་གྱི་ཡོན་ཏན་ཡིན་ནོ། །འདི་ནི་གཟའི་ཡོན་ཏན་ཡིན་ནོ། །འདི་ནི་ལྟས་ཀྱི་ཡོན་ཏན་ཡིན་ནོ་ཞེས་བརྗོད་དེ་ཆར་ལེགས་པར་འབབ་པ་གང་དུས་དུས་སུ་འབབ་པས་ཆར་དུས་དང་འཐུན་པར་རབ་ཏུ་འབབ་སྟེ། བ་ལང་
[18b.2]དང་བྲམ་ཟེ་དག་ཀྱང་དེའི་འབྲས་བུ་ཡིན་གྱི་གཞན་གྱི་ནི་མ་ཡིན་ནོ་ཞེའོ། །གང་གི་ཚེ་མར་མི་འཛིན་པ་དང་། ཕར་མི་འཛིན་པ་དང་། དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པ་དང་། ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་དག་འབྱུང་བ་དེའི་ཚེ། ཀླུའི་རྒྱལ་པོ་
[18b.3]ཆོས་དང་ལྡན་པ་ནོར་རྒྱས་ཀྱི་བུ་ལ་སོགས་པ་ཕམ་པར་འགྱུར་ལ། ཀླུའི་རྒྱལ་པོ་རབ་འཇོམས་དང་། ཀླུའི་རྒྱལ་པོ་བསྒྱིངས་པ་ལ་སོགས་པ་རྒྱལ་བར་འགྱུར་ཏེ། ལོ་ཉེས་འབྱུང་བར་བྱེད། ཆར་འབབ་མི་མཁས་པར་བྱེད། ཆར་དྲག་རྣམས་ཀྱིས་ལོ་ཏོག་མ་རུང་བར་བྱེད། ཐན་པ་
[18b.4]འབྱུང་བར་བྱེད་པ་དང་། བྲམ་ཟེ་རྟོག་གེ་པ་དག་གཞན་དུ་སྒྱུར་བར་བྱེད་དེ། འདི་ལྟར་འདི་ནི་རྒྱུ་སྐར་གྱི་ཉེས་པ་ཡིན་ནོ། །འདི་ནི་གཟའི་ཉེས་པ་ཡིན་ནོ། །འདི་ནི་དུས་ཀྱི་ཉེས་པ་ཡིན་ནོ། །འདི་ནི་ལྟས་ཀྱི་ཉེས་པ་ཡིན་ནོ་ཞེས་དེ་ལྟར་རྟོག་གེ་པ་ལས་ཀྱི་འབྲས་བུ་མངོན་པར་མི་ཤེས་པ་དག་
[18b.5]འདི་ལྟར་གཞན་དུ་སྒྱུར་ཡང་དེ་ཁོ་ན་ནི་མི་མཐོང་ངོ་། །དེ་ཅིའི་ཕྱིར་ཞེ་ན། དེ་ནི་ངའི་ཉན་ཐོས་སམ། ངའི་ཆོས་འདུལ་བ་འདི་ཐོས་ནས་ལས་ཀྱི་འབྲས་བུ་རྣམ་པར་སྨིན་པ་སོ་སོར་ཤེས་པ་གཙོ་བོར་བྱེད་པའམ། འབྲས་བུ་སོ་སོར་ཤེས་པ་མ་གཏོགས་པར་ལྷ་དང་བཅས་པའི་འཇིག་
[18b.6]རྟེན་དང་། ཚངས་པ་དང་བཅས་པ་དང་། དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་དང་། ལྷ་དང་མི་དང་ལྷ་མ་ཡིན་རྣམས་ཀྱི་ཡུལ་གྱི་འཇུག་པ་མ་ཡིན་ཏེ། གཞན་མ་ཡིན་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་གྱི་
[18b.7]ས་ལ་རྟོག་པར་བྱེད་དེ། གང་གི་ཚེ་གང་དུ་ཀླུ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རྣམས་ཀླུ་ཆོས་དང་ལྡན་པ་རྣམས་ཀྱིས་ཕམ་པར་བྱས་པ་དེའི་ཚེ། ལྷ་མ་ཡིན་མགུལ་ཕྲེང་དག་གིས་ཤེས་པར་འགྱུར་ཏེ། ལྷ་མ་ཡིན་མགུལ་ཕྲེང་དག་དང་། ལྷ་མ་ཡིན་སྐར་ཕྲེང་གི་གྲོང་
[19a]
[19a.1]ཁྱེར་ན་གནས་པ་དང་། གཞན་ཚལ་དང་ནགས་ཚལ་ན་གནས་པ་དེ་དག་ཐམས་ཅད་ཡི་མུག་ཅིང་བྱིན་ཉམས་ལ་བཞིན་ངོ་ཚ་ནས་ཁྱིམ་དུ་ཕྱིར་ལྷགས་ཏེ། ཀྱེ་ཨེ་མ་ལྷ་མ་ཡིན་བདག་ཅག་རྣམས་ཀྱིས་ལྷ་རྣམས་ཐུབ་པར་མ་ནུས་ལ་བྱིན་ཉམས་སོ། །གང་གི་ཚེ་
[19a.2]བདག་ཅག་གིས་ལྷ་རྣམས་ཕམ་པར་བྱེད་ནུས་ཞིག་གུ་ཞེས་དེ་སྐད་སྨྲས་ནས། ལྷ་མ་ཡིན་མགུལ་ཕྲེང་དག་གིས་སྒྲ་གཅན་ལ། ལྷ་མ་ཡིན་གྱི་དབང་པོ་འདི་ལྟར་སླད་ཀྱིས་ཡུན་མི་རིང་བར་བདག་ཅག་གིས་ལྷ་རྣམས་ཕམ་པར་བགྱིད་པར་རྔོ་ཐོགས་ཀྱིས་ནན་ཏན་མཛད་དུ་གསོལ་ཞེས་སྨྲས་པ་དང་། 
[19a.3]དེ་སྐད་ཐོས་ནས། ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དག་ལ་འདི་ལྟར་ངས་ཡུན་མི་རིང་བར་ལྷ་དག་དབང་པོ་དང་བཅས་ཏེ། ཐུབ་པར་བྱ་ཡིས་སྙིང་ལས་ཆུང་ངུར་འཁོད་ཅིག་ཅེས་སྨྲས་སོ། །སྒྲ་གཅན་ལས་ལྷ་མ་ཡིན་
[19a.4]མགུལ་ཕྲེང་དག་གིས་དེ་སྐད་ཐོས་ནས། དེ་ནས་ཡིད་རབ་ཏུ་དགའ་སྟེ། རང་གི་གནས་སུ་ཞུགས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་མ་ཡིན་གྱི་གྲོང་ཁྱེར་སྐར་ཕྲེང་ཞེས་བྱ་བ་ལ་བརྟགས་ནས། ཕྱི་རོལ་ལ་ཡང་སོ་སོར་རྟོག་པར་བྱེད་དེ། མགུལ་
[19a.5]ཕྲེང་ཞེས་བྱ་བ་དག་གིས་གཞན་ཕྱི་རོལ་གྱི་ཚལ་དང་། ནགས་ཚལ་རྣམ་པ་དུ་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་མ་ཡིན་མགུལ་ཕྲེང་ཞེས་བྱ་བ་དག་གི་ཚལ་དང་། བྱ་རྣམས་དང་། ནགས་ཚལ་དང་། ཉེ་བའི་ཚལ་དང་། ལྟེང་ཀ་དང་། འབབ་
[19a.6]ཆུའི་དངོ་དང་། པད་མའི་རྫིང་རྣམས་ཀྱིས་དཔག་ཚད་ཁྲི་ཕྲག་སུམ་སྟོང་དུ་གང་བ། བྱ་ངང་པ་དང་། ཀཱ་རཎྜ་བ་དང་། ངུར་པ་དག་གིས་མཛེས་པར་བྱས་ཤིང་ཉེ་བར་བརྒྱན་ལ་ཀུན་ཏུ་སྡུག་པར་བྱས་པ། ཀུན་ནས་ཉམས་དགའ་བ། སྤྲོ་ཞིང་རབ་ཏུ་དགའ་ལ། རྟག་ཏུ་མང་བ་ཇི་ལྟར་
[19a.7]འདུག་པ་མཐོང་སྟེ། དེ་ན་ཚལ་ཆེན་པོ་བདུན་ཡོད་པ་ལ་འདི་ལྟ་སྟེ། གསེར་གྱི་འོག་ཕག་སྤྲིན་དང་། རྟག་ཏུ་ཉམས་དགའ་དང་། སྐྱེད་མོས་ཚལ་དགའ་དང་། འབྲས་བུ་རྟག་ཏུ་མཛེས་དང་། རླུང་བདེ་དང་། ཏིན་དི་ཀུན་དགའ་དང་། སྤྲས་པ་སྟེ། དེ་དག་ནི་ལྷ་མ་ཡིན་མགུལ་ཕྲེང་
[19b]
[19b.1]དག་གི་སྐྱེ་བོ་གནས་པའི་ཚལ་ཆེན་པོ་དག་ཡིན་ནོ། །ས་དེ་དག་ཀྱང་ལྷ་མ་ཡིན་རྟག་ཏུ་དགའ་བ་རྣམས་ཀྱིས་གང་བ་ཡིན་ཏེ། ལྷ་མ་ཡིན་ལས་ཀྱི་འབྲས་བུ་ལ་སྤྱོད་པ་རྣམས་གནས་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་མགུལ་ཕྲེང་
[19b.2]དག་གི་ལས་ཀྱི་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། མགུལ་ཕྲེང་དག་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཕྱི་རོལ་པ་གང་གིས་གཏན་པ་དང་བཅས་པ། སྡིག་པ་དང་བཅས་པ། སྐྱོན་དང་བཅས་པས་མཆོད་སྦྱིན་བྱས་
[19b.3]ཤིང་བཟའ་བ་དང་། བཅའ་བ་རབ་ཏུ་མང་པོ་དག་བཤམས་ནས། ཚུལ་ཁྲིམས་དང་ལྡན་པ་ལ་མ་བྱིན། སེམས་ཀྱིས་མ་བསྒོམས་པའི་སྦྱིན་པ་ངན་པ་སྦྱིན་པ་དེ་བྱིན་པ་དེ་ནི་ལུས་དང་བྲལ་ནས་ངན་འགྲོ་ལོག་པར་ལྟུང་བ་དུད་འགྲོའི་འགྲོ་བ་ལྷ་མ་ཡིན་མགུལ་ཕྲེང་རྣམས་ཀྱི་ནང་དུ་སྐྱེ་བར་
[19b.4]འགྱུར་ལ། སྦྱིན་པ་ཐ་མ་དང་། འབྲིང་དང་། མཆོག་རྣམས་ཀྱིས་བདེ་བ་ཐ་མ་དང་། འབྲིང་དང་། མཆོག་མྱོང་བར་འགྱུར་ཏེ། རྒྱུ་དང་འཐུན་པར་འབྲས་བུ་འབྱུང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་གྱི་དབང་པོ་
[19b.5]བརྟན་པའི་ལས་ཀྱི་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། ལས་ཀྱི་འབྲས་བུ་རྣམ་པར་སྨིན་པ་གང་གིས་བརྟན་པ་དག་ལྷ་མ་ཡིན་རྣམས་ཀྱི་རྒྱལ་སྲིད་བྱེད་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་མིར་གྱུར་པ། རྐུན་མ་གཞན་གྱི་ནོར་རྫས་
[19b.6]ཀྱིས་འཚོ་བ། སེམས་པ་དང་བྲལ་བའི་སེམས་ཀྱིས་ཕྱི་རོལ་པའི་འདོད་ཆགས་དང་བྲལ་བ་གཅིག་ལ་ཟས་ཀྱིས་ཚིམ་པར་བྱིན་པའི་ལས་དེས་ལྷ་མ་ཡིན་རྣམས་ཀྱི་རྒྱལ་སྲིད་བྱེད་པ་མཐོང་ངོ་། །དེ་ནས་ཡང་དགེ་སློང་དེ་ལྷ་མ་ཡིན་མགུལ་ཕྲེང་ཞེས་བྱ་བའི་ཚེ་ལ་རྟོག་པར་བྱེད་དེ། ལྷ་མ་ཡིན་
[19b.7]མགུལ་ཕྲེང་གི་ཚེའི་ཚད་ཇི་སྲིད་དུ་ཐུབ་སྙམ་ནས། དེས་ཐོས་པ་ལས་བྱུང་བའི་ཤེས་པའམ། ལྷའི་མིག་གིས་བརྟགས་ན། མི་རྣམས་ཀྱི་ལོ་དྲུག་བརྒྱ་གང་ཡིན་པ་དེ་དག་ནི་ལྷ་མ་ཡིན་མགུལ་ཕྲེང་རྣམས་ཀྱིས་ཉིན་ཞག་གཅིག་ལ་གྲངས་བརྩིས་པ་དེའི་ལོ་དྲུག་སྟོང་ཐུབ་སྟེ། དུས་མ་ཡིན་པར་
[20a]
[20a.1]འཆི་བ་ནི་ཡོད་དོ། །ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་འབྲས་བུ་ནི་ལས་ཐམས་ཅད་ལ་རག་ལས་པ་ཡིན་ནོ། །དེས་དུད་འགྲོའི་འགྲོ་བར་བསྡུས་པ་ལྷ་མ་ཡིན་གཉིས་པ་དག་གི་ས་ལ་བརྟགས་ན། ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །
[20a.2]སེམས་ཅན་འཁོར་བར་གཏོགས་པ་ཐམས་ཅད་ནི་ཆོས་ལ་རྟེན་པ། ཆོས་ཀྱི་འགྲོ་བ་ཆོས་སྐྱོབ་པ་ཡིན་ཏེ། ལེགས་པར་བྱས་པས་ལྷ་དང་མི་རྣམས་ཀྱི་ནང་དུ་སྐྱེ་ལ། ཉེས་པར་བྱས་པས་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །
[20a.3]དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་རྟོག་པར་བྱེད་དེ། ཇི་ལྟར་ན་ལྷ་ཀུན་ཏུ་རྒྱུ་བ་རྣམས་གནོད་སྦྱིན་རྫུ་འཕྲུལ་ཆེན་པོ་རྣམས་ལས་ཐོས་ནས། ཅི་ཞིག་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ལྷ་ཀུན་ཏུ་
[20a.4]རྒྱུ་བ་རྣམས་རྒྱལ་ཆེན་བཞི་དང་ལྷ་ཕྲེང་ཐོགས་རྣམས་ལ་འདི་ལྟར་ལྷ་མ་ཡིན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རྣམས་ཀྱིས་ཀླུ་རྣམས་ལ་འདི་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྒྱུ་གང་གིས་འཆི་བའི་དུས་བྱས་ནས། ལྷ་རྣམས་ཀྱི་ནང་དུ་སྐྱེ་བར་འགྱུར་བ་
[20a.5]རྣམས་ལ་བར་ཆད་བྱ་བར་འབོད་ཅིག །དེ་དག་སྦྱིན་པ་དང་། ཚུལ་ཁྲིམས་དང་། ཤེས་པ་ཐམས་ཅད་ཀྱང་ཁ་ཟས་ལ་རག་ལས་པ་ཡིན་ལ། དེ་དག་ཀྱང་ཁ་ཟས་ལ་རྟེན་པ་ཡིན་པས། འཛམ་བུའི་གླིང་དུ་ཁྱེད་དེང་ལ། ལོ་ཏོག་ཐམས་ཅད་དབྲོག་པ་དང་། འབྲུ་ཐམས་ཅད་
[20a.6]མ་རུང་བར་བྱ་བའི་ཆར་ཕོབ་ཤིག་ཅེས་རབ་ཏུ་གཟེངས་སྟོད་པར་བྱེད་པ་དེ་དག་བདག་ཅག་ལ་བསྙད་དོ། །ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་བར་སྣང་ལ་རྒྱུ་བའི་གནོད་སྦྱིན་གང་ཡིན་པ་དེ་རྣམས་ཀྱིས་ཀྱང་དེ་དག་བདག་ཅག་ལ་བསྙད་ལ། བདག་ཅག་གིས་ཀྱང་ཁྱེད་ཅག་ལ་
[20a.7]བསྙད་པ་ལགས་སོ། །ཁྱེད་ཅག་གིས་ཀྱང་ཉེ་བ་ན་གནས་པའི་ལྷ་གང་ཡོད་པ་དེ་དག་ལ་བསྙད་ཅིང་། ལག་ན་ཡོལ་གོ་ཐོགས་པ་རྣམས་ཀྱིས་ཀྱང་པི་བང་ཅན་གསུམ་པ་རྣམས་ལ། པི་བང་ཅན་གསུམ་པ་རྣམས་ཀྱིས་ཀྱང་རྟག་ཏུ་མྱོས་པ་རྣམས་ལ་བསྙད་དེ། དེ་ལྟར་རྒྱལ་ཆེན་
[20b]
[20b.1]བཞི་པ་རྣམས་ཀྱིས་ཆོས་དང་མི་འཐུན་པ་འདི་རྒྱ་ཆེར་བསྙད་དོ། །སོ་སོའི་བྱེ་བྲག་ཇི་ལྟ་བུ་ཡིན་པ་རྒྱལ་ཆེན་བཞི་པ་དེ་རྣམས་ཀྱིས་ཀྱང་གྲོང་ཁྱེར་ཆེན་པོ་བལྟ་ན་སྡུག་ན་ལྷའི་འདུན་ས་ཆོས་བཟང་དག་གི་འདོད་པའི་ཡོན་ཏན་ལྔ་འབྱོར་པར་གྱུར་པའི་ལྷ་རྣམས་ཀྱི་དབང་པོ་ཀཽ་ཤི་ཀ་ལ་སྔ་མ་བཞིན་རྒྱ་
[20b.2]ཆེར་བསྙད་དོ། །དེ་ནས་ལྷ་རྣམས་ཀྱི་དབང་པོ་ཀཽ་ཤི་ཀས་འཇིག་རྟེན་སྐྱོང་བ་རྣམས་ལ་བསྒོ་བ། འཇིག་རྟེན་སྐྱོང་བ་དག་འཛམ་བུའི་གླིང་ན་ཅི་སངས་རྒྱས་དཀོན་མཆོག་ལ་དད་དམ། ཆོས་དཀོན་མཆོག་ལ་དད་དམ། དགེ་འདུན་དཀོན་མཆོག་ལ་དད་དམ། དགེ་སྦྱོང་དུ་འཛིན་ཏམ། 
[20b.3]བྲམ་ཟེར་འཛིན་ཏམ། བྱས་པ་གཟོའམ། བྱས་པ་ལ་ཕན་འདོགས་སམ། དྲང་བ་ཡིན་ནམ། དྲང་བའི་རང་བཞིན་ཅན་ཡིན་ནམ། མར་འཛིན་ཏམ། ཕར་འཛིན་ཏམ། རིགས་ཀྱི་རྒན་རབས་ལ་གུས་པར་བྱེད་དམ། ཚེས་གྲངས་ཀྱི་སྨྱུང་བ་ལ་ཉེ་བར་གནས་སམ། གཡོ་ཐབས་དང་
[20b.4]ཚུལ་འཆོས་པ་ལ་མ་ཆགས་སམ། གཞལ་ལུགས་ལ་གཡོ་བྱེད་ཅིང་མི་སླུའམ། ཕན་ཚུན་གནོད་པ་དག་བྱེད་དམ་མི་བྱེད། འཛམ་བུའི་གླིང་དུ་དེང་ལ་རྟོགས་ཤིག་ཅེས་བསྒོ་བ་དང་། ལྷ་དེ་ལྟར་འཚལ་ལོ་ཞེས་སྨྲས་ནས། འཇིག་རྟེན་སྐྱོང་བ་དག་མི་རྣམས་ལ་ཕན་པར་བྱ་བའི་
[20b.5]ཕྱིར་འཛམ་བུའི་གླིང་ག་ལ་བ་དེར་དོང་སྟེ། ཡུལ་ནས་ཡུལ། ལྗོངས་ནས་ལྗོངས། གྲོང་རྡལ་ནས་གྲོང་རྡལ། གྲོང་ནས་གྲོང་། གྲོང་ཁྱེར་ནས་གྲོང་ཁྱེར། ཚོང་རྡལ་ནས་ཚོང་རྡལ་དུ་དེ་དག་རྟོག་པར་བྱེད་དེ། འཛམ་བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་དག་གང་
[20b.6]གནས་པ་འཛམ་བུའི་གླིང་འདི་ཐམས་ཅད་ལ་སྔ་མ་བཞིན་སོ་སོར་རྟོག་པར་བྱེད་དོ། །འཇིག་རྟེན་སྐྱོང་བ་བཞི་པོ་དེ་དག་གལ་ཏེ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་སྐྱེ་དགུ་དག་མཐོང་ན་དེ་ལྟར་རྒྱ་མཚོའི་ནང་དུ་ཞུགས་ནས་ལོངས་སྤྱོད་ལྡན་ན་གནས་པའི་ཀླུ་ནོར་རྒྱས་ཀྱི་བུ་དང་། 
[20b.7]འཇོག་པོ་ལ་སོགས་པ་ལ་ཀླུ་དག་མ་འཇིགས་ཤིག །གྲོགས་པོ་དག་མ་འཇིགས་ཤིག །དམ་པའི་ཆོས་ཀྱི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་བོ། །མུན་ནག་མི་གསལ་བའི་ཕྱོགས་ནི་སེལ་ལོ། །བདུད་ཀྱི་ཕྱོགས་ནི་སྲབས་སོ། །ཆོས་དང་ལྡན་ཞིང་ཆོས་ཀྱི་རྗེས་སུ་
[21a]
[21a.1]འཇུག་པའི་ལྷ་དང་མི་དང་ཀླུ་རྣམས་རབ་ཏུ་དགའོ། །ཆོས་ཀྱི་རྔ་ནི་ཀུན་ཏུ་བརྡུངས་སོ། །ཆོས་ཀྱི་དབྱངས་རབ་ཏུ་ལེན་དུ་བཅུག་སྟེ། ལྷའི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་བོ། །ཀླུ་དང་ལྷ་མ་ཡིན་ཆོས་དང་མི་ལྡན་པ་རྣམས་ནི་འགྲིབ་ཅིང་འདུག་གོ་
[21a.2]ཞེས་བསྙད་དོ། །དེ་ཐོས་ནས་ཀླུ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་དགའ་བར་གྱུར་པ་རྣམས་ཀྱིས་འཇིག་རྟེན་སྐྱོང་བ་མགུ་བ་དག་ལ་འདི་སྐད་ཅེས་ལྷ་དག་བདག་ཅག་རབ་ཏུ་དགའ་སྟེ། བདག་ཅག་དང་མིའི་འཇིག་རྟེན་ན་མི་རྣམས་ལ་ཀླུ་དང་ལྷ་མ་ཡིན་ཆོས་དང་མི་ལྡན་པ་རྣམས་
[21a.3]ཀྱིས་བར་ཆད་བྱ་བར་མི་ནུས་ཏེ། རབ་ཏུ་དགའ་ཞིང་མཆིས་སོ་ཞེས་དེ་སྐད་ལྷ་རྣམས་ཀྱི་དབང་པོ་བརྒྱ་བྱིན་ལ་གསོལ་ཅིག་ཅེས་སྨྲས་པ་དང་། དེ་སྐད་ཐོས་ནས་ཀླུ་རྣམས་ཀྱི་དྲུང་ནས། འཇིག་རྟེན་སྐྱོང་བ་དག་ལྷ་རྣམས་ཀྱི་དབང་པོ་བརྒྱ་བྱིན་ག་ལ་བ་དེར་དོང་སྟེ། སྔ་མ་བཞིན་དེ་སྐད་
[21a.4]བསྙད་པ་དང་། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་ཡིད་རབ་ཏུ་དགའ་ནས། །འདི་ལྟར་ཚིགས་སུ་བཅད་དེ་སྨྲས་པ། ཐུབ་པ་དེ་ཉིད་གཟིགས་པ་ཡིས། །ཁྱེད་ལ་ལམ་བཏོད་འདི་གསུངས་ལ། །མི་གང་རབ་ཏུ་གནས་པ་ནི། །ལྷ་ཡི་འདུན་སར་འགྲོ་བར་འགྱུར། །སེམས་ཅན་
[21a.5]རྣམས་ལ་བདེན་དང་དེ་བཞིན་དུ། །སྦྱིན་དང་བྱམས་པ་སྲུང་ཞིང་ཚིག་སྙན་སྨྲ། །ཡང་དག་ལྟ་དང་དྲི་མ་བྲལ་བའི་ཡིད། །སངས་རྒྱས་ཀྱིས་ནི་མཐོ་རིས་ལམ་དུ་གསུངས། །དཀར་པོའི་ཆོས་དང་ཡང་དག་ལྡན། །དཀར་པོའི་ཆོས་ལ་རྟེན་པ་རྣམས། །སྣང་ལས་སྣང་བའི་མེ་ཏོག་དང་། །སྒྲོན་
[21a.6]ལས་སྒྲོན་མ་གཞན་འབྱུང་ལྟར། །སྣང་ལས་སྣང་བའི་མཆོག་འབྱུང་ཞིང་། །བདེ་ལས་ཤིན་ཏུ་བདེ་བར་འགྲོ། །དེ་བས་སྐྱེས་བུ་སྒྲོན་མ་མཆོག །ངམ་གྲོག་ཏུ་ནི་ལྟུང་མི་འགྱུར། །རྟག་ཏུ་ནོར་བུ་དྲི་མེད་ལྟར། །རྟག་ཏུ་གང་ཞིག་སེམས་དག་པ། །དེ་ནི་ཞི་སྟེ་ང་མེད་བརྟན། །ལྷ་རྣམས་ཀྱི་ནི་
[21a.7]ནང་དུ་འགྲོ། །བསམ་གཏན་ཚུལ་ཁྲིམས་ཏིང་འཛིན་དག །གང་གི་སེམས་ལ་ཤིན་ཏུ་བསྒོམས། །བརྟན་པོ་དེ་ནི་གསེར་འདྲ་སྟེ། །ལྷ་རྣམས་ཀྱི་ནི་ནང་དུ་འགྲོ། །སྲོག་གཅོད་པ་དག་སྤངས་པ་དང་། །སེམས་ཅན་ཀུན་ལ་སྙིང་རྗེ་མཆོག །བརྩེ་ལྡན་དྲང་པོ་ཞི་བ་དག །ལྷ་རྣམས་ཀྱི་ནི་ནང་དུ་འགྲོ། །
[21b]
[21b.1]འཇིག་རྟེན་ཀུན་ལ་ཚིག་འཇམ་ཞིང་། །ཞེ་སྡང་ལས་ནི་རྣམ་སྤངས་ལ། །སྡིག་པའི་ཆོས་ཀྱིས་མ་གོས་པ། །ལྷ་རྣམས་ཀྱི་ནི་ནང་དུ་འགྲོ། །གང་ལ་རྩྭ་དང་གསེར་མཉམ་ཞིང་། །གང་གིས་འདོད་པ་དུག་ལྟ་བུ། །འདོད་པ་སྤངས་པའི་བརྟན་པོ་དེ། །ལྷ་རྣམས་ཀྱི་ནི་ནང་དུ་འགྲོ། །འདོད་
[21b.2]ཆགས་རྒྱུ་སྟེ་ཡིད་འོང་བའི། །ཡུལ་གྱིས་མ་དྲངས་གང་ཡིན་པ། །དེ་ནི་འཇིགས་པའི་དགོན་ལས་རྒལ། །ལྷ་རྣམས་ཀྱི་ནི་ནང་དུ་འགྲོ། །གྲོགས་པོ་གཉེན་བཤེས་རྩ་ལག་དང་། །ཕན་ཚུན་མི་འཐུན་གྱུར་པ་ལ། །གང་ཞིག་ཤིན་ཏུ་སྡུམས་བྱེད་པ། །ལྷ་རྣམས་ཀྱི་ནི་ནང་དུ་འགྲོ། །འདོད་
[21b.3]པའི་འདམ་ལས་དྲངས་ཤིང་སྐྱོན་བསལ་བ། །སེམས་ཅན་ཀུན་ལ་རྟག་ཏུ་བདེ་འདོད་གང་། །དེ་ནི་དྲི་མེད་ཞི་བ་ཡིད་གྲོལ་ཞིང་། །དེ་ལྟར་བདུད་ཀྱི་སྟོབས་ནི་འཇོམས་པར་བྱེད། །གང་ཞིག་དབང་ལ་བློ་གནས་ཤིང་། །བློ་ཡི་དབང་དུ་མི་འགྲོ་གང་། །དེ་ནི་དགྲ་ལས་རྣམ་རྒྱལ་ཏེ། །ལྷ་རྣམས་ཀྱི་
[21b.4]ནི་ནང་དུ་འགྲོ། །ལུས་ཀྱི་ལས་མཐའ་དགེ་བ་དག །སྡིག་ལས་བྲལ་བ་བདེ་ལྡན་གང་། །དེ་ནི་འདོད་སྤངས་བསམ་གཏན་པ། །ལྷ་རྣམས་ཀྱི་ནི་ནང་དུ་འགྲོ། །སྡིག་པའི་གྲོགས་པོ་རྣམ་སྤངས་ཤིང་། །སྲེད་པའི་ཞགས་ལས་རྣམ་གྲོལ་བ། །བུད་མེད་ཞགས་པས་མ་བཅིངས་པ། །ལྷ་རྣམས་
[21b.5]ཀྱི་ནི་ནང་དུ་འགྲོ། །གང་དག་ཆོས་ལ་རབ་འབད་ཅིང་། །སྦྱིན་དང་ཚུལ་ཁྲིམས་ཏིང་འཛིན་ལྡན། །བློ་གྲོས་བརྟན་ཞིང་རྟག་བརྩོན་པ། །ལྷ་རྣམས་ཀྱི་ནི་ནང་དུ་འགྲོ། །རལ་གྲིས་ཞགས་པ་བཅད་པ་ལྟར། །གང་གིས་འཆིང་བ་བཅད་པ་དེ། །རང་དབང་ཞགས་པ་བཅད་པ་ཡིན། །ལྷ་རྣམས་
[21b.6]ཀྱི་ནི་ནང་དུ་འགྲོ། །འདོད་པའི་དྲི་མས་མ་གོས་བརྐམ་པ་མེད། །སྐྱོན་དག་སྤངས་ཤིང་བཅོམ་སྟེ་སྲེད་དང་བྲལ། །ཉེས་མེད་དྲི་བྲལ་སེམས་ཅན་བརྟན་པ་དེ། །རང་གི་འབྲས་བུ་ལ་སྤྱོད་མཐོ་རིས་འགྲོ། །སེམས་ཅན་མིར་ནི་གྱུར་པ་གང་། །ལེགས་པར་བྱས་པ་མང་སྤྱད་པ། ལས་ཀྱི་རྣམ་
[21b.7]སྨིན་དེ་ཡིས་སུ། །ལྷ་ཡི་འཇིག་རྟེན་རབ་ཏུ་འགེངས། །མི་ཡི་མཐུ་ཡིས་ལྷ་འབྱུང་ལ། །ལྷ་ཡི་མཐུ་ཡིས་མི་འབྱུང་སྟེ། །ཕན་ཚུན་མཐུས་འབྱུང་འདི་དག་ནི། །དམ་པའི་ཆོས་ཀྱི་ལམ་དུ་གནས། །ལྷ་ཡི་བདེ་འགྲོ་མི་ཡིན་ལ། །མི་ཡི་བདེ་འགྲོ་ལྷ་ཡིན་ཏེ། །ངན་སོང་གསུམ་གྱི་ས་དག་ནི། །དགེ་
[22a]
[22a.1]བའི་ལས་རྣམས་སྤངས་པ་ཡིན། །དེ་ནི་ཁྱེད་ཡིན་རྟག་ཏུ་བརྩོན། །ལེགས་པར་མཐོང་བ་མཆོག་ཡིན་ཏེ། །རྟག་ཏུ་ཆོས་སྤེལ་བྱེད་པ་གང་། །ལྷ་མཆོག་རྣམས་ནི་རབ་ཏུ་འབོད། །བདེ་བ་ཐམས་ཅད་ཆོས་ལ་ལས། །མྱ་ངན་འདས་པ་ཆོས་ལ་ལས། །གཉིད་ལོག་
[22a.2]རྣམས་ལ་ཆོས་སྟོན་ཅིག །འགྲོ་བ་མཆོག་ནི་ཆོས་ཡིན་ནོ། །དེ་སྐད་ཅེས་བསྒོ་ནས་ལྷ་རྣམས་ཀྱི་དབང་པོ་བརྒྱ་བྱིན་འཇིག་རྟེན་སྐྱོང་བ་དེ་དག་ལ་ཡང་འདི་སྐད་དུ་མི་རྣམས་ཡོངས་སུ་བསྲུང་བའི་ཕྱིར་དང་། ཆོས་རྣམས་འཕེལ་བར་བྱ་བའི་ཕྱིར་འབོད་ཅིག་ཅེས་བསྒོའོ། །དེ་ནས་ཡང་དགེ་
[22a.3]སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་རྣམས་ཀྱི་སེམས་ཀྱི་རྟོག་པ་རིག་ནས་ནང་གི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་མ་ཡིན་རྣམས་ཀྱི་ས་གཉིས་པ་ལ་བརྟགས་ནས། ས་གསུམ་པ་ལ་
[22a.4]རྟོག་པར་བྱེད་དེ། ལྷ་མ་ཡིན་རྣམས་ཀྱི་ས་གསུམ་པའི་རྣམ་པ་ཇི་ལྟ་བུ་ཡིན་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ས་གཞི་གསུམ་པ་གང་ཡིན་པ་ནི་དཔག་ཚད་ཉི་ཁྲི་ཆིག་སྟོང་ཡོད་དོ། །ས་གཞི་དེ་ཡང་གནས་བཟང་པོ་ཞེས་བྱ་སྟེ། ཚལ་དང་། ནགས་ཚལ་དང་། 
[22a.5]ལྟེང་ཀ་དང་། འབབ་ཆུའི་དངོ་དང་། སྐྱེ་བོ་འཐུན་པ་སྣ་ཚོགས་ཀྱིས་གང་བ། རྟག་ཏུ་སྤྲོ་བ་དང་། རོལ་མོའི་སྒྲ་སྙན་པས་གང་ངོ་། །གྲོང་ཁྱེར་ཟབ་པ་ཞེས་བྱ་བ་དཔག་ཚད་བརྒྱད་སྟོང་པ་ཡོད་དེ། གྲོང་ཁྱེར་དེ་ན་ལྷ་མ་ཡིན་གྱི་དབང་པོ་མེ་ཏོག་ཕྲེང་ཞེས་བྱ་བ་གནས་སོ། །ལྷ་མ་ཡིན་དེ་རྣམས་
[22a.6]ཀྱང་རྩེ་བ་ལ་གནས་པ་ཞེས་བྱ་ལ། གྲོང་ཁྱེར་ཟབ་པ་དེ་ཡང་རིན་པོ་ཆེའི་རྣམ་པ་དུ་མ་དང་། ཚལ་དང་། ནགས་ཚལ་དང་། ལྟེང་ཀ་དང་། པད་མའི་རྫིང་རབ་ཏུ་མང་པོ་དང་ལྡན་པ། འདམ་དང་རྙོག་པ་དང་བྲལ་བའི་པད་མ་སྐྱེ་བའི་རྫིང་རྣམས་ཀྱིས་མཛེས་པར་བྱས་པ་ལྷ་མ་ཡིན་རྩེ་བའི་
[22a.7]གྲོགས་པོ་དང་ལྡན་པ་རྣམས་ཀྱིས་ཀུན་ནས་ཡོངས་སུ་བསྐོར་བ། དུས་ཚིགས་དྲུག་ཉམས་དགའ་བ། ཚལ་ཆེན་པོ་བཞི་རྣམས་ཀྱིས་མཛེས་པར་བྱས་པ་ལ་འདི་ལྟ་སྟེ། དྲིལ་བུ་གཡེར་ཁའི་ཕྲེང་བའི་ཚལ་ཞེས་བྱ་བ། གང་དུ་དྲིལ་བུ་གཡེར་ཁའི་ཤིང་ལྗོན་པ་རྟག་ཏུ་སྒྲ་དབྱངས་སྙན་པ་འབྱིན་པ་
[22b]
[22b.1]དང་། འདི་ལྟར་ཚལ་གཉིས་པ་གསེར་ཕྲེང་ཞེས་བྱ་བ་གང་དུ་གསེར་གྱི་ཤིང་ལྗོན་པ་སྐྱེ་བ་དང་། ཚལ་གསུམ་པ་མེ་ཕྲེང་ཞེས་བྱ་བ་གང་དུ་མེ་ལྟ་བུའི་ཤིང་ལྗོན་པ་འབྲས་བུ་དམར་པོ་འབྱུང་བ་དང་། ཚལ་བཞི་པ་འདྲེས་པ་ཞེས་བྱ་བ་གང་དུ་མེ་ཏོག་དང་འབྲས་བུ་འདྲེས་པ་རྣམས་ཀྱིས་མཛེས་པར་
[22b.2]བྱས་པ་ཡིན་ཏེ། ཚལ་བཞི་པོ་དེ་རྣམས་ཀྱིས་ལྷ་མ་ཡིན་གྱི་གྲོང་ཁྱེར་ཟབ་པ་མཛེས་པར་བྱས་སོ། །གང་ན་ལྷ་མ་ཡིན་རྩེ་བའི་གྲོགས་དང་ལྷན་ཅིག་གནས་པ་ནི་ལྷ་དང་འཐུན་པར་བདེ་བར་གནས་པ་ཡིན་ཏེ། དེ་ལྟར་གནས་པ་དེ་དག་ནི་མེ་ཏོག་ཕྲེང་དང་། ཕྱེ་མ་དང་། བྱུག་པ་རྣམས་
[22b.3]ཀྱིས་ལུས་བརྒྱན་པ། སྤྲོ་བ་དང་། དགའ་བ་དང་། རྩེ་བ་དང་། རྒལ་བ་དང་། དགོད་པ་རྣམས་ཀྱིས་རྟག་ཏུ་གནས་པ། ལྷ་མ་ཡིན་གྱི་བུ་མོ་འབུམ་སྙེད་ཀྱིས་ཡོངས་སུ་བསྐོར་བ། ལྷ་མ་ཡིན་གྱི་དབང་པོ་མེ་ཏོག་ཕྲེང་གིས་བསྐྱངས་པ། སྐྱེད་མོས་ཚལ་དུ་རྟག་ཏུ་རྩེ་བར་གནས་པ། ལུས་ཀྱི་
[22b.4]བར་བར་ནི་རིན་པོ་ཆེ་རྣམ་པ་སྣ་ཚོགས་ཀྱིས་བརྒྱན་པ་ཡིན་ཏེ། ལྷ་མ་ཡིན་གྱི་དབང་པོ་བརྟན་པས་གནས་གཉིས་པ་ན་གནས་པ། ལྷ་མ་ཡིན་འཛམ་བྷ་ཞེས་བྱ་བ། ལྷ་མ་ཡིན་མེ་ཏོག་ཕྲེང་ཞེས་བྱ་བའི་དྲུང་དུ་མངགས་ཏེ། འདི་ལྟར་མིའི་འཇིག་རྟེན་ན་མི་འདི་དག་ཐམས་ཅད་མར་འཛིན་པ་དང་། 
[22b.5]ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། བྱས་པ་ལ་ཕན་འདོགས་པ་ཡིན་ལ། དེ་ལྟར་གནས་པ་དེ་དག་ནི་མི་མཐུ་ཆེ་བ་རྣམས་ཀྱིས་ལྷ་རྣམས་མཐུ་ཆེ་བ་ཡིན་ཏེ། དེས་ན་བདག་ཅག་དང་ཀླུ་དང་བཅས་པ་རྣམས་ཀྱིས་ངེས་པར་ལྷ་དང་མི་རྣམས་ཀྱི་དམ་པའི་ཆོས་
[22b.6]ཀྱི་བར་ཆད་བྱ་བ་ལ་འབད་པར་བྱའོ་ཞེས་སྔ་མ་བཞིན་དུ་དེ་དག་ཐོས་ནས། གནས་གསུམ་པ་ན་གནས་པ་ལྷ་མ་ཡིན་གྱི་དབང་པོ་མེ་ཏོག་ཕྲེང་ཤིན་ཏུ་མི་དགའ་སྟེ། བདག་ཅག་གི་དགྲ་བོ་ལྷ་འདི་དག་ནི་མི་ལ་རག་ལས་པ་ཡིན་པས། ལྷ་དང་མིའི་བར་ཆད་བྱའོ་ཞེས་སྨྲས་སོ། །དེ་ནས་ལྷ་མ་ཡིན་
[22b.7]རྩེ་ཞིང་གནས་པ་མཚོན་དང་གོ་ཆ་སྣ་ཚོགས་ཀྱིས་ལུས་རྣམ་པར་བརྒྱན་པ། ཤིན་ཏུ་ཆས་པ་རྣམས་ཀླུ་རྣམས་ཀྱི་གནས་ལོངས་སྤྱོད་ལྡན་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གྱི་སྒྲ་དེ་དག་ཐོས་ནས་ཀླུའི་རྒྱལ་པོ་ཆེན་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་ལུས་ལ་གློག་གི་ཕྲེང་བ་
[23a]
[23a.1]འབར་བ་འབྱུང་བ། ཤིན་ཏུ་ཆས་པ་རྣམས་གློག་མང་པོ་ཆར་ལྟར་འབྱིན་པ་ན་རྒྱ་མཚོའི་དབུས་ནས་ཀླུ་འབུམ་ཕྲག་བྱེ་བ་དུ་མ་དག་མངོན་པར་འབྱུང་ངོ་། །དེ་ནས་ལྷ་མ་ཡིན་དེ་རྣམས་དང་། ཀླུ་དེ་རྣམས་རྒྱ་མཚོའི་དབུས་སུ་གཡུལ་ཆེན་པོ་འགྱེད་པར་འགྱུར་ཏེ། དེ་གང་གི་ཚེ་
[23a.2]ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ་ལྷ་མ་ཡིན་རྣམས་ཕམ་པར་འགྱུར་ལ། གལ་ཏེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་འབྱུང་ན་སྔ་མ་བཞིན་དེའི་ཚེ་ལྷ་མ་ཡིན་གྱི་ཕྱོགས་རྒྱལ་བར་འགྱུར་ཏེ། ཀླུའི་ཕྱོགས་ཕམ་པར་འགྱུར་རོ། །དེ་ལྟར་ཐམས་ཅད་
[23a.3]ཆོས་ལ་རག་ལས་པ་ཡིན་ཏེ། དེ་གང་གི་ཚེ་ཀླུ་ཕམ་པར་གྱུར་ན། དེ་དག་ཀུན་ཏུ་རྒྱུ་བའི་ལྷ་རྣམས་ལ་ཀྱེ་གྲོགས་པོ་དག་འདི་ལྟར་ལྷ་མ་ཡིན་རྣམས་ཀྱི་མཐུ་ལ་བགེགས་བྱ་བའི་ཕྱིར་འབོད་ཅིག་ཅེས་སྨྲས་སོ། །དེ་ནས་ཀུན་ཏུ་རྒྱུ་བའི་ལྷ་ཁྲོ་བས་གདུངས་པ་རྣམས་ཁ་རླངས་འབྱིན་བཞིན་དུ་རྒྱལ་ཆེན་
[23a.4]བཞིའི་ལྷ་རྣམས་ལ། ཀྱེ་ལྷ་དག་འདི་ལྟར་ལྷ་མ་ཡིན་གྱི་ཕྱོགས་འདི་ནི་མཐུ་ཆེ་སྟེ། ཀླུ་རྣམས་ནི་ཕམ་མོ། །ལྷ་མ་ཡིན་རྣམས་ནི་རྒྱལ་གྱིས་གཡུལ་བཤམ་པ་ལ་རབ་ཏུ་འབོད་ཅིག་ཅེས་སྨྲས་སོ། །ཀུན་ཏུ་རྒྱུ་བའི་ལྷའི་བུ་དེ་དག་དང་། ཁ་རླངས་དེ་མཐོང་ནས་ཀྱང་རྟོག་གེ་པ་དག་ན་རེ། འདི་ལྟར་དུ་བ་
[23a.5]མཇུག་རིངས་བྱུང་སྟེ། ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །ཆར་ལེགས་པར་འབབ་པར་འགྱུར་རོ། །ཆར་ལེགས་པར་འབབ་པར་མི་འགྱུར་རོ་ཞེས་སྔ་མ་བཞིན་དུ་སྦྱར་ཏེ། འདི་ནི་དུ་བ་མཇུག་རིངས་སྟོན་པའི་རྒྱུ་གཉིས་པ་ཡིན་ནོ། །དེ་གང་གི་ཚེ་ལྷ་དང་། ཀླུ་དང་། གནོད་སྦྱིན་
[23a.6]དག་རྒྱལ་བར་འགྱུར་བ་དེའི་ཚེ། ཆར་ལེགས་པར་འབབ་ཅིང་ལོ་ལེགས་པར་འགྱུར། །དེའི་ཚེ་ནད་འབྱུང་བར་མི་འགྱུར་ཞིང་། མཚོན་གྱིས་འཁྲུག་པར་མི་འགྱུར་བ་དང་། འདི་ལྟ་སྟེ། རྟོག་གེ་པ་དག་ན་རེ་འདི་ལྟར་གཟས་ཆར་ཕབ་བོ་ཞེས་བྱ་བ་ལ་སོགས་པ་རྒྱ་ཆེར་སྦྱར་རོ། །དེ་ནས་གང་གི་
[23a.7]ཚེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་འབྱུང་ཞིང་མར་མི་འཛིན་པ་དང་། ཕར་མི་འཛིན་པ་དང་། རྒན་རབས་ལ་གུས་པར་མི་བྱེད་པ་དེའི་ཚེ། ལྷ་མ་ཡིན་གྱི་ཕྱོགས་ནི་རྒྱལ་བར་འགྱུར་ཏེ། ཆར་མི་འབབ་ཅིང་ཆོས་དང་མི་ལྡན་པ་རྣམས་ཀྱིས་ལོ་ལེགས་པར་མི་འགྱུར་ལ། 
[23b]
[23b.1]མཚོན་གྱིས་འཁྲུག་པར་ཡང་འགྱུར་རོ། །དེ་ལ་རྟོག་གེ་པ་དག་གཞན་དུ་སྒྱུར་ཏེ། གཟའི་ཉེས་པས་ཆར་མི་འབབ་བོ། །རྒྱུ་སྐར་གྱི་ཉེས་པས་ལོ་ལེགས་པར་མི་འགྱུར་རོ་ཞེས་སྔ་མ་བཞིན་དུ་སྦྱར་ཏེ། དེ་ལྟར་ཆོས་དང་ཆོས་མ་ཡིན་པ་མངོན་པར་མི་ཤེས་པ་རྟོག་གེ་པ་དག་གཞན་དུ་སྒྱུར་ཞིང་
[23b.2]འཇིག་རྟེན་པ་ལ་གཞན་དུ་སྒྲོགས་སོ། །དེ་ལྟར་མི་ཤེས་པས་ཉམས་པ་ཐམས་ཅད་ནི་མུ་སྟེགས་ཡ་མཚན་གྱི་བློར་འགྱུར་རོ། །གང་གི་ཚེ་ལྷ་མ་ཡིན་རྣམས་ཀྱིས་ཀླུ་རྣམས་ཟིལ་གྱིས་མནན་པ་དེའི་ཚེ། དེ་ནས་ཡང་འཇིག་རྟེན་སྐྱོང་བ་བཞི་དག་རྒྱལ་ཆེན་བཞི་པ་རྣམས་ལ་འདི་ལྟར་སྒྲ་སྒྲོགས་པར་
[23b.3]བྱེད་དེ། ཆོས་ལུགས་རྒྱལ་བར་གྱུར་ཅིག་ཆོས་མིན་རྒྱལ་མ་གྱུར། །བདེན་པ་རྒྱལ་བར་གྱུར་ཅིག་བརྫུན་པ་རྒྱལ་མ་གྱུར། །ལྷ་རྣམས་རྒྱལ་བར་གྱུར་ཅིག་ལྷ་མིན་རྒྱལ་མ་གྱུར། །སྣང་བ་རྒྱལ་བར་གྱུར་ཅིག་མུན་པ་རྒྱལ་མ་གྱུར། །སྦྱིན་པ་རྒྱལ་བར་གྱུར་ཅིག་འཇུངས་པ་རྒྱལ་མ་གྱུར། །
[23b.4]ཚུལ་ཁྲིམས་རྒྱལ་བར་གྱུར་ཅིག་གསོད་པ་རྒྱལ་མ་གྱུར། །སངས་རྒྱས་རྒྱལ་བར་གྱུར་ཅིག་མུ་སྟེགས་རྒྱལ་མ་གྱུར། །བརྟན་པ་རྒྱལ་བར་གྱུར་ཅིག་གཡོ་བ་རྒྱལ་མ་གྱུར། །ཆོས་བཞིན་རྒྱལ་བར་གྱུར་ཅིག་དོར་སྒྱུ་རྒྱལ་མ་གྱུར། །སྙིང་རྗེ་རྒྱལ་བར་གྱུར་ཅིག་བརྩེ་མེད་རྒྱལ་མ་གྱུར། །བྱམས་
[23b.5]པ་རྒྱལ་བར་གྱུར་ཅིག་ཁྲོ་བ་རྒྱལ་མ་གྱུར། །བརྒྱ་བྱིན་རྒྱལ་བར་གྱུར་ཅིག་ལྷ་མིན་རྒྱལ་མ་གྱུར། །གོང་མ་རྒྱལ་བར་གྱུར་ཅིག་འོག་མ་རྒྱལ་མ་གྱུར། །འགྲངས་པ་རྒྱལ་བར་གྱུར་ཅིག་བཀྲེས་པ་རྒྱལ་མ་གྱུར། །ཡེ་ཤེས་རྒྱལ་བར་གྱུར་ཅིག་གཏི་མུག་རྒྱལ་མ་གྱུར། །བྱ་བ་རྒྱལ་
[23b.6]བར་གྱུར་ཅིག་བྱ་མིན་རྒྱལ་མ་གྱུར། །བརྩོན་འགྲུས་རྒྱལ་བར་གྱུར་ཅིག་ལེ་ལོ་རྒྱལ་མ་གྱུར། །སྐྱེས་པ་རྒྱལ་བར་གྱུར་ཅིག་བུད་མེད་རྒྱལ་མ་གྱུར། །རྒན་རབས་རྒྱལ་བར་གྱུར་ཅིག་བྱིས་པ་རྒྱལ་མ་གྱུར། །བཟོད་པ་རྒྱལ་བར་གྱུར་ཅིག་སྡང་བ་རྒྱལ་མ་གྱུར། །མི་རྣམས་རྒྱལ་བར་གྱུར་
[23b.7]ཅིག་རབ་འཇོམས་ལ་སོགས་པ། །ཕུང་བར་བྱེད་པའི་ཀླུ་རྣམས་རྒྱལ་བར་མ་གྱུར་ཅིག །ཉིན་མོ་རྒྱལ་བར་གྱུར་ཅིག་མཚན་མོ་རྒྱལ་མ་གྱུར། །ཟླ་བ་རྒྱལ་བར་གྱུར་ཅིག་གཟའ་རྣམས་རྒྱལ་མ་གྱུར། །ལོ་ཏོག་རྒྱལ་བར་གྱུར་ཅིག་རྩིགས་མ་རྒྱལ་མ་གྱུར། །བདེ་བ་རྒྱལ་བར་གྱུར་ཅིག་
[24a]
[24a.1]བདེ་མིན་རྒྱལ་མ་གྱུར། །ནད་མེད་རྒྱལ་བར་གྱུར་ཅིག་ནད་རྣམས་རྒྱ་ལམ་གྱུར། །འཇམ་པོ་རྒྱལ་བར་གྱུར་ཅིག་རྩུབ་པོ་རྒྱལ་མ་གྱུར། །ཐར་པ་རྒྱལ་བར་གྱུར་ཅིག་བཅིངས་པ་རྒྱལ་མ་གྱུར། །གཞུང་ལུགས་རྒྱལ་བར་གྱུར་ཅིག་ལུགས་མིན་རྒྱལ་མ་གྱུར། །
[24a.2]གཅེས་པ་རྣམས་ནི་ཐམས་ཅད་རབ་ཏུ་རྒྱལ་བར་ཤོག །གཅེས་མིན་དག་ནི་དུས་རྣམས་ཀུན་ཏུ་བཅོམ་པར་ཤོག །དེ་ལྟར་འཇིག་རྟེན་སྐྱོང་བ་བཞི་དག་རྔ་བོ་ཆེ་ཐོགས་ནས་ལྷ་རྣམས་ལ་རྒྱུགས་ཤིག་རྒྱུགས་ཤིག་ཅེས་སྨྲས་སོ། །དེ་ནས་ལྷ་རྣམས་དེ་དག་གིས་སྨྲས་པ་ཐོས་ནས་མཚོན་ཆ་དང་གོ་ཆ་སྣ་ཚོགས་
[24a.3]བགོས་ཏེ། ཀླུ་རྣམས་དང་། ལྷ་མ་ཡིན་རྣམས་ལྷན་ཅིག་གཡུལ་འགྱེད་པར་མིག་བཙུམས་པ་ཙམ་གྱི་ཚད་དུ་དེར་ཐམས་ཅད་ཕྱིན་ཏོ། །དེ་ནས་ལྷ་མ་ཡིན་རྣམས་ཀྱིས་དེ་དག་ལ་བརྟགས་ནས། འདི་ལྟར་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་འབྱུང་བ་སྔ་མ་བཞིན་སྦྱར་ཏེ། 
[24a.4]དེའི་ཚེ་ལྷ་མ་ཡིན་རྣམས་ཀྱིས་ལྷ་དེ་དག་མཐོང་ནས། སའི་འོག་གཞན་ག་ལ་བར་ཐམས་ཅད་དུ་འཇུག་པར་བྱེད་དོ། །གལ་ཏེ་དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པའི་སྐྱེ་དགུ་འབྱུང་ན། ལྷ་རྣམས་དང་དེ་དག་ལྷན་ཅིག་གཡུལ་འགྱེད་པར་ཤོམ་སྟེ། དེ་དག་ཡུད་ཙམ་ཞིག་
[24a.5]གཡུལ་བཀྱེ་ནས་ལྷ་རྣམས་ཀྱིས་ཕམ་པར་བྱས་ནས། དེ་ནས་ཡང་ལྷ་མ་ཡིན་གྱི་དབང་པོ་མེ་ཏོག་ཕྲེང་དང་། ལྷ་མ་ཡིན་ཕམ་པ་རྣམས་དང་ལྷན་ཅིག་རང་རང་གི་གནས་སུ་འཇུག་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་དང་ལྷ་མ་ཡིན་གྱི་
[24a.6]གཡུལ་མཐོང་ནས། ཡང་དག་པ་ཇི་ལྟ་བ་བཞིན་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་གནས་གསུམ་པ་ལ་གནས་པ་ཞེས་བྱ་བའི་ལྷ་མ་ཡིན་མེ་ཏོག་ཕྲེང་ཞེས་བྱ་བ་ལ་སོགས་པའི་ལས་ཀྱི་ཆོས་ཀྱི་རྣམ་པར་སྨིན་པ་
[24a.7]ལ་རྟོག་པར་བྱེད་དེ། ལས་ཀྱི་ཆོས་ཀྱི་རྣམ་པར་སྨིན་པ་གང་གིས་ལྷ་མ་ཡིན་གནས་གསུམ་པ་གནས་བཟང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་དུས་སུ་སྦྱོར་བའི་དོན་དུ་གྱད་དམ། སིལ་ཁྲོལ་བའམ། དུ་གུལ་ལ་ཀ་བའམ། བསྡུས་
[24b]
[24b.1]པའམ། དགའ་འདུན་པར་གྱུར་པ་དག་ལ་སྦྱིན་པ་ངན་པ་བྱིན་པ་དེ་སེམས་པ་དང་མི་ལྡན་ཞིང་། ཞིང་བཟང་པོ་མ་ཡིན་པ་ལ་བྱིན་པ་དེ་ལུས་དང་བྲལ་ནས་ངན་འགྲོ་ལོག་པར་ལྟུང་བ་གནས་གསུམ་པ་ན་གནས་པའི་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །དེ་དག་ནི་མི་རྣམས་ཀྱི་ལོ་བདུན་
[24b.2]བརྒྱ་གང་ཡིན་པ་དེ་དག་གི་ཉིན་ཞག་གཅིག་ཡིན་ལ། བགྲང་བ་དེ་ཡི་ལོ་བདུན་སྟོང་ཐུབ་སྟེ། དུས་མ་ཡིན་པར་འཆི་བ་ནི་ཡོད་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་མ་ཡིན་གྱི་བདག་པོ་མེ་ཏོག་ཕྲེང་གི་ལས་ཀྱི་འབྲས་བུ་རྣམ་པར་སྨིན་པ་
[24b.3]ལ་སེམས་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་སེམས་པ་དང་མི་ལྡན་པ་གང་གིས་ཚུལ་ཁྲིམས་འཆལ་བ་ལ་ཟན་གཅིག་བྱིན་ན་ལས་དེས་ལྷ་མ་ཡིན་གྱི་གནས་ཟབ་པར་ལྷ་མ་ཡིན་གྱི་བདག་པོ་བདུད་རྩི་དྲི་མ་ཅན་ཟ་བར་འགྱུར་བ་མཐོང་ངོ་། །དེ་ནས་ཡང་
[24b.4]དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ས་གཞན་བཞི་པ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་འདི་ལྟར་དུད་འགྲོར་གཏོགས་པ་ལྷ་མ་ཡིན་གྱི་གནས་གཞན་བཞི་པ་མི་གཡོ་བ་ཞེས་བྱ་བ་དཔག་ཚད་ཉི་ཁྲི་ཆིག་སྟོང་ཡོད་པ་མཐོང་ངོ་། །དེའི་དབུས་ན་གྲོང་ཁྱེར་
[24b.5]མཛེས་པ་ཞེས་བྱ་བ་དཔག་ཚད་བརྒྱད་སྟོང་པ་གཅིག་ཡོད་དོ། །གནས་དེ་ཡང་དཔག་ཚད་ཁྲི་སུམ་སྟོང་ཡོད་དེ། གྲོང་ཁྱེར་དེ་ན་ལྷ་མ་ཡིན་གྱི་དབང་པོ་རབ་སྤྲོ་ཞེས་བྱ་བ་གནས་སོ། །གནས་དེ་ན་ལྷ་མ་ཡིན་གནས་པ་གང་ཡིན་པ་དེ་དག་གི་མིང་ནི་ཀུན་སྤྲོ་ཞེས་བྱ་སྟེ། སྟོབས་ཆེ་བ་ཡིན་ནོ། །
[24b.6]རྒྱལ་པོ་དེ་ཡང་ལྷ་མ་ཡིན་དེ་དག་པས་སྟོབས་ཤིན་ཏུ་ཆེ་བ་ཡིན་ཏེ། ཤིན་ཏུ་བདེ་བ། ཤིན་ཏུ་བརྟན་པ། མཐུ་དང་ལྡན་པ། རྫུ་འཕྲུལ་དང་ལྡན་པ། གར་ཡང་འཇིགས་པ་མེད་པ། དབང་པོ་དང་བཅས་པའི་འཇིག་རྟེན་ཡང་གྲངས་སུ་མི་རྩི་བ། བརྩོན་འགྲུས་ལྷག་པས་རབ་ཏུ་རྒྱགས་པ་
[24b.7]ཐམས་ཅད་སའི་འོག་གི་གཏིང་ན་གནས་པ་ཡིན་ལ། དེ་ལས་འོག་ཏུ་གྱུར་པ་ནི་གཞན་གང་ཡང་མེད་དེ། དེ་ནོར་བུའི་ས་གཞིའི་སྟེང་ན་གནས་སོ། །དེ་རྟག་པར་ཡིད་རབ་ཏུ་དགའ་ཞིང་རྟག་ཏུ་སྤྲོ་ལ་དགའ་བ་རྟག་པར་ཡིད་སྣ་ཚོགས་སུ་ཤིན་ཏུ་ཕྱེ་བ། ཡུལ་གྱི་སྲིད་པ་སྣ་ཚོགས་ལ་རྣམ་པར་
[25a]
[25a.1]ཆགས་པ་དག་གནས་གཞན་བཞི་པ་གྲོང་ཁྱེར་ཟབ་པ་ན་ཤིན་ཏུ་བདེ་བར་གནས་སོ། །གྲོང་ཁྱེར་དེ་ཡང་ཀུན་ནས་པད་མའི་རྫིང་དང་། ལྟེང་ཀ་དང་། འབབ་ཆུའི་དངོ་དང་། བསྐྱེད་པའི་ས་དང་། ར་བས་མཛེས་པར་བྱས་པ། རིན་པོ་ཆེ་སྣ་བདུན་གྱི་ཁང་པས་བརྒྱན་པ། 
[25a.2]འགྲན་ཟླ་དང་བྲལ་བ། ཕན་ཚུན་བཤེས་གཉེན་མི་འཐུན་པ་དང་བྲལ་བ། ཕན་ཚུན་འཁྲུག་པ་དང་བྲལ་བ། འགྲན་ཟླའི་འཇིགས་པ་དང་བྲལ་བ། ནམ་མཁའ་གཉིས་པ་ལྟ་བུ་ཡིན་ཏེ། ཇི་ལྟར་ནམ་མཁའ་ལ་གཟའ་དང་། རྒྱུ་སྐར་དང་། སྐར་མའི་ཚོགས་རྣམ་པ་དུ་མ་དག་གིས་མཛེས་པར་
[25a.3]བྱས་པ་དེ་ལྟར་གྲོང་ཁྱེར་དེ་ཡང་ཀུན་ནས་རིན་པོ་ཆེ་རྣམ་པ་སྣ་ཚོགས་དག་གིས་བརྒྱན་ཅིང་མཛེས་པ་ཡིན་ནོ། །འདིར་ཚིགས་སུ་བཅད་པ། བྱེད་ཀུན་སེམས་ལ་རག་ལས་ཤིང་། །འབྲས་བུ་སེམས་ལ་རག་ལས་མཐོང་། །ཇི་ལྟར་སེམས་ནི་སྣ་ཚོགས་ལྟར། །དེ་ལྟ་བུར་ནི་འབྲས་བུའང་
[25a.4]མཐོང་། །འཇིག་རྟེན་སྲིད་གསུམ་རྗེས་འགྲོ་འདི། །ཐམས་ཅད་སེམས་ཀྱིས་སྣ་ཚོགས་བྲིས། །སེམས་ཀྱི་དབང་དུ་མ་གྱུར་གང་། །དེ་ཡི་གནས་ནི་ཡེ་མེད་དོ། །ཡིད་ནི་ཐར་དང་བཅིངས་པ་ཡི། །གཉིས་ཀྱི་གཞི་དང་རྒྱུ་རུ་འགྱུར། །དགེ་བ་ཡིས་ནི་སྐྱེ་བོ་འགྲོལ། །མི་དགེས་མྱུར་དུ་
[25a.5]འཆིང་བར་བྱེད། །དེ་ལྟར་སེམས་ཅན་སེམས་ཀྱི་དབང་། །སྲིད་གསུམ་དག་ན་འཁྱམ་པར་འགྱུར། །སྲེད་པས་རྨོངས་པའི་སེམས་ཅན་རྣམས། །སེམས་ཀྱི་དབང་དུ་གྱུར་ནས་འགྲོ། །དམུས་ལོང་ལམ་བཟང་མི་མཐོང་ལྟར། །མྱ་ངན་འདས་པ་ཐོབ་མི་འགྱུར། །ཇི་ལྟར་སེམས་ཅན་
[25a.6]དེ་རྣམས་ཀྱིས་ཡང་དག་པའི་ལམ་བསྒྲུབས་པ་དེ་ལྟར་རྒྱུ་སྣ་ཚོགས་དང་འཐུན་པར་གྱུར་པའི་གནས་དེ་སྣ་ཚོགས་སུ་སྣང་ངོ་། །འདི་ལྟར་གནས་དེ་གྲོང་ཁྱེར་དེའི་ཕྱི་རོལ་ན་འདུག་པ་ཡིན་ཏེ། ཤིང་ལྗོན་པ་དང་། ཉེ་བའི་ཚལ་དང་། ལྟེང་ཀ་དང་། གྲོང་རྡལ་དང་། པད་མའི་རྫིང་དང་། 
[25a.7]ཆུ་བོ་རྣམ་པ་སྣ་ཚོགས་དང་། བྱ་རྣམ་པ་བརྒྱ་སྙེད་ཀྱིས་མཛེས་པར་བྱས་པ་ཡིན་ནོ། །དེའི་གནས་བཞི་པ་དེ་ན་ལྷ་མ་ཡིན་གནས་པ་གང་ཡིན་པ་དེ་དག་ཀུན་སྤྲོ་ཞེས་བྱ་སྟེ། བརྟན་པ། བག་ཚ་བ་མེད་པ། ཆ་བྱད་དང་རྒྱན་ཤིན་ཏུ་བཟང་བས་ལུས་བརྒྱན་པ་རྣམས་གནས་པ། ཕན་ཚུན་
[25b]
[25b.1]ཡིད་ལ་ཅུང་ཟད་ཀྱང་འཁྲུག་པར་མི་བྱེད་པ། རྟག་ཏུ་ཡིད་ལ་སྤྲོ་ཞིང་དགའ་བ་དང་ལྡན་པ། བུད་མེད་ཆ་བྱད་དང་རྒྱན་སྣ་ཚོགས་ཀྱིས་བརྒྱན་པའི་ཚོགས་རྣམས་ཀྱིས་ཡོངས་སུ་བསྐོར་ཅིང་གནས་ཏེ། བརྒྱའམ་ཡང་ན་སྟོང་དུ་དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །གནས་
[25b.2]བཞི་པ་དེ་ཡང་ནོར་བུ་ཐོགས་པའི་བུད་མེད་རྣམས་ཀྱིས་རྟག་ཏུ་བརྒྱན་པ། ལྷ་མ་ཡིན་ཀུན་སྤྲོ་རྣམས་རྟག་ཏུ་ལྷ་མ་ཡིན་གྱི་དབང་པོ་རབ་སྤྲོའི་བཀའ་ཤིན་ཏུ་ཉན་པ། ཡིད་ཤིན་ཏུ་ཕྱེ་བ། དེ་ལ་བཀའ་ཉན་པའི་ངོ་བོ་ནི་རྟག་ཏུ་དབང་དུ་གྱུར་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་
[25b.3]བུ་རྣམ་པར་སྨིན་པ་ཤེས་པ་དེ། ལྷ་མ་ཡིན་གྱི་དབང་པོ་རབ་སྤྲོའི་ལས་ཀྱི་རྣམ་པར་སྨིན་པ་ལ་རྟོག་པར་བྱེད་དེ། དེར་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་འདས་པའི་དུས་ན་ལོག་པར་ལྟ་བ་ལ་ཞེན་པ། ལས་ཀྱི་འབྲས་
[25b.4]བུ་མངོན་པར་མི་ཤེས་པ། སངས་རྒྱས་དང་། ཆོས་དང་། དགེ་འདུན་ལས་ཕྱིར་ཕྱོགས་པར་གྱུར་པ་གང་ལ་རེ་ཞིག་ཅིག་ན་དགེ་སློང་ཚུལ་ཁྲིམས་དང་ལྡན་པ། ཤིན་ཏུ་བརྩོན་འགྲུས་དང་ལྡན་པ་ལམ་དུ་ཞུགས་པར་གྱུར་པ་ཞིག་གིས་ནན་གྱིས་བསོད་སྙོམས་གཅིག་བསླངས་པ་དང་བྱིན་
[25b.5]ནོ། །བྱིན་ནས་ཀྱང་བདག་གིས་བསོད་སྙོམས་བྱིན་པའི་འབྲས་བུ་ནི་དོན་མེད་ཅིང་འདི་ལས་བདག་གི་ཆོས་སུ་འགྱུར་བ་ཡང་མེད་ལ། ལོག་པར་རབ་ཏུ་བྱུང་བ། དམངས་རིགས་འདི་ལ་བདག་གིས་བསོད་སྙོམས་སྦྱིན་པ་འདི་ནི་ཚྭ་སྒོ་ཅན་ལ་བསོད་སྙོམས་བྱིན་པར་ཟད་དོ་ཞེས་ཀྱང་སྨྲ་ལ། 
[25b.6]ཞིང་འབའ་ཞིག་ཡོན་ཏན་དང་ལྡན་ལ། གཞན་གྱི་ངོ་ཆེན་གྱིས་སྦྱིན་པ་ཚེར་མ་ཅན་ཉམས་པ་བྱིན་པ་དེས་ལུས་དང་བྲལ་ནས་ངན་འགྲོ་ལོག་པར་ལྟུང་བ་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་ཏེ། ས་གཞི་ཤིན་ཏུ་འབྱོར་པ། རིན་པོ་ཆེས་བརྒྱན་པ། གཡོ་བ་མེད་པ་དག་ཏུ་ཞིང་ཤིན་
[25b.7]ཏུ་ཡོན་ཏན་དང་ལྡན་པ་དང་། སེམས་པས་དངོས་པོ་མ་བཟུང་བ་དེའི་ལས་ཀྱི་རྣམ་པར་སྨིན་པས་ལྷ་མ་ཡིན་ཀུན་སྤྲོ་ཞེས་བྱ་བ་རྣམས་ཀྱི་བདག་པོ་རབ་སྤྲོ་ཞེས་བྱ་བ་སོ་སོར་འགྲན་པ་ལྟ་བུའི་བདེ་བ་ཐམས་ཅད་དང་ལྡན་པར་འགྱུར་བ་མཐོང་ངོ་།། །།འཕགས་པ་དམ་པའི་ཆོས་
[26a]
[26a.1]དྲན་པ་ཉེ་བར་གཞག་པ། བམ་པོ་ཉེར་གསུམ་པ། དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་མ་ཡིན་ཀུན་སྤྲོ་ཞེས་བྱ་བ་རྣམས་ཀྱི་ལས་ཀྱི་རྣམ་པར་སྨིན་པ་ལ་རྟོག་པར་བྱེད་དེ། ལས་ཀྱི་རྣམ་པར་སྨིན་པ་གང་གིས་ལྷ་མ་ཡིན་གྱི་
[26a.2]གནས་སུ་ལྷ་མ་ཡིན་ཀུན་སྤྲོ་དག་ཇི་ལྟར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྲེད་པའི་རོ་ལ་ཞེན་པར་གྱུར་པ་གང་སེམས་ཅན་ཡོད་པའི་ཚལ་དུ་གནས་ཏེ། འདི་ལྟར་ཚལ་དེ་དག་ན་སེམས་ཅན་འཁོད་པ་དེ་རྣམས་སུས་ཀྱང་མ་བསྡུས། གང་
[26a.3]གིས་ཀྱང་ལྷུག་པར་མ་བཀོད་དེ། བདག་གིས་ཚལ་འདིར་བསྡུ་བར་བྱའོ་སྙམ་ནས། སེམས་ཅན་ལ་སྙིང་བརྩེ་བའི་ཕྱིར་དང་། བདག་ཉིད་ཀྱི་འཚོ་བ་སྦྲང་རྩི་དག་འདོད་པའི་ཕྱིར་སྡུད་པར་བྱེད་ན། དེ་ལུས་དང་བྲལ་ནས་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་ཏེ། དེའི་འཚོ་བའི་ཕྱིར་
[26a.4]སེམས་ཅན་བསྲུངས་པའི་རྣམ་པར་སྨིན་པའི་རྒྱུས། ཀུན་སྤྲོ་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ལྷ་དང་ལྷ་མ་ཡིན་གཡུལ་འགྱེད་པ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་
[26a.5]ན། འདི་ལྟར་ཀླུའི་གཙོ་བོ་ལོངས་སྤྱོད་ལྡན་ན་གནས་པ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་མགོ་བདུན་ཡོད་པ་འདི་ལྟ་སྟེ། ཀླུའི་རྒྱལ་པོ་ནོར་རྒྱས་ཀྱི་བུ་དང་། ཀླུའི་རྒྱལ་པོ་འཇོག་པོ་དང་། ཀླུའི་རྒྱལ་པོ་བཟང་པོ་དང་། ཀླུའི་རྒྱལ་པོ་རོ་ཧི་ན་དང་། ཀླུའི་རྒྱལ་པོ་སྤྲིན་ཕྲེང་དང་། 
[26a.6]ཀླུའི་རྒྱལ་པོ་ཀློང་དང་། ཀླུའི་རྒྱལ་པོ་ཀུན་འགྲོ་དང་། ཀླུའི་རྒྱལ་པོ་རབ་སྤྲོ་དང་། ཀླུའི་རྒྱལ་པོ་ཆར་འབེབས་ཏེ། དེ་དག་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། ཡང་དག་པའི་ལྟ་བ་དང་། ཚུལ་ཁྲིམས་ལ་ཞུགས་པ་ཡིན་ནོ། །སྔ་མ་བཞིན་དུ་སྦྱར་ཏེ། ཆོས་དང་མི་ལྡན་ཞིང་
[26a.7]ཆོས་ཀྱི་རྗེས་སུ་མི་འཇུག་པ་ལ་འདི་ལྟ་སྟེ། ཀླུའི་རྒྱལ་པོ་རབ་འཇོམས་དང་། ཀླུའི་རྒྱལ་པོ་བསྒྱིངས་པ་དང་། ཀླུའི་རྒྱལ་པོ་ནག་པོ་དང་། ཀླུའི་རྒྱལ་པོ་ཧུ་ལུ་ཧུ་ལུ་དག་ཕམ་པར་གྱུར་པ་དེའི་ཚེ་སའི་འོག་ན་གནས་པ་དང་། རི་རབ་ལ་རྟེན་པ་དང་། ཆུའི་ནང་དུ་ཞུགས་པ་ག་ལ་བ་དེར་རྒྱུག་
[26b]
[26b.1]པར་བྱེད་དེ། འདི་ལྟ་སྟེ། གནས་དང་པོ་ལ་རྟེན་པའི་ལྷ་མ་ཡིན་རྣམས་ཀྱིས་གཉིས་ཤིང་རྩེ་བ་ཞེས་བྱ་བའི་ལྷ་མ་ཡིན་དེ་དག་ལ་སྨྲས་པ། ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་འདི་དག་དང་རྒྱལ་ཆེན་བཞིའི་ལྷ་དང་བཅས་པས་བདག་ཅག་གཙེས་ཀྱིས་ཁྱེད་བདག་
[26b.2]ཅག་གི་གྲོགས་སུ་ཚུར་ཤོག་རྒྱུག །དེ་ནས་དེ་ཐོས་ནས་ལྷ་མ་ཡིན་གཉིས་ཤིང་རྩེ་བ་དག་ལྷ་མ་ཡིན་གྱི་གྲོང་ཁྱེར་འོད་ལྡན་ཞེས་བྱ་བ་གང་ན་ལྷ་མ་ཡིན་གྱི་དབང་པོ་སྒྲ་གཅན་གནས་པ་ག་ལ་བ་དེར་དོང་སྟེ་ཕྱིན་ནས། ལྷ་མ་ཡིན་གྱི་དབང་པོ་སྒྲ་གཅན་ལ་སྔ་མ་བཞིན་དུ་ཐམས་ཅད་བསྙད་དོ། །
[26b.3]དེ་ནས་གལ་ཏེ་ལྷ་མ་ཡིན་གྱི་དབང་པོ་སྒྲ་གཅན་འདི་ལྟར་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། བྱས་པ་ལ་ཕན་འདོགས་པ་དང་། རིགས་ཀྱི་རྒན་རབས་ལ་གུས་པར་བྱེད་པར་ཤེས་པ་དེའི་ཚེ་ལྷ་མ་ཡིན་གྱི་དབང་པོ་སྒྲ་གཅན་ཀླུའི་རྒྱལ་པོ་རབ་འཇོམས་ལ་སོགས་པ་ལ། འདི་ལྟར་
[26b.4]བདག་ཅག་གི་གནས་གཉིས་པ་ན་གནས་པའི་ལྷ་མ་ཡིན་རྣམས་ལ་འདི་ལྟར་ལྷ་རྣམས་ཀྱིས་བདག་ཅག་མངོན་པར་གཙེས་སོ་ཞེས་སྦྲན་པར་བྱ་བའི་བར་དུ་སྔ་མ་བཞིན་དུ་སྦྱར་ཏེ། ཀླུའི་རྒྱལ་པོ་འཇོག་པོ་ལ་སོགས་པ་དེ་དག་ཉིད་ཁོག་ཤིག་ཁོག་ཤིག་ཅེས་བསྒོའོ། །དེ་ནས་ལྷ་མ་ཡིན་གྱི་
[26b.5]དབང་པོ་སྒྲ་གཅན་གནས་གཉིས་པ་ན་གནས་པའི་ལྷ་མ་ཡིན་མགུལ་ཕྲེང་ཞེས་བྱ་བ་དེ་དག་ལ་འདི་ལྟར་ཀླུའི་རྒྱལ་པོ་རབ་འཇོམས་ལ་སོགས་པ། ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་མངོན་པར་གཙེས་སོ་ཞེས་སྨྲས་
[26b.6]སོ། །དེ་ནས་དེ་ཐོས་ནས། ལྷ་མ་ཡིན་མགུལ་ཕྲེང་དག་ལྷ་མ་ཡིན་གྱི་གྲོང་སྐར་ཕྲེང་ཞེས་བྱ་བ་ན་ལྷ་མ་ཡིན་གྱི་དབང་པོ་འཁོད་པ་གང་ཡིན་པ་དེ་དག་ལ་འདི་ལྟར་ཀྱེ་རྒྱལ་པོ་ཆེན་པོ་བདག་ཅག་ལ་ལྷ་མ་ཡིན་གྱི་དབང་པོ་སྒྲ་གཅན་དང་། ཀླུའི་རྒྱལ་པོ་རབ་འཇོམས་ལ་སོགས་པ་ན་རེ་འདི་ལྟར་
[26b.7]ཀླུའི་རྒྱལ་པོ་རབ་འཇོམས་ལ་སོགས་པ་དག་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་དང་། རྒྱལ་ཆེན་བཞིའི་ལྷ་རྣམས་ཀྱིས་མངོན་པར་གཙེས་སོ་ཞེས་མཆིའོ། །ལྷ་མ་ཡིན་གྱི་དབང་པོས་དེ་ཐོས་ནས། གལ་ཏེ་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་
[27a]
[27a.1]ཆོས་ཀྱི་རྗེས་སུ་འཇུག་པ་འབྱུང་བ་དང་། བདག་ཉིད་ཀྱི་སྟོབས་ཆེ་ཆུང་མཐོང་བ་དེའི་ཚེ། ལྷ་མ་ཡིན་མགུལ་ཕྲེང་དེ་དག་ལ་འདི་ལྟར་ཀྱེ་མ་འཛམ་བུའི་གླིང་གི་མི་རྣམས་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པས་ལྷ་རྣམས་སྟོབས་རབ་ཏུ་ཆེ་སྟེ། འདི་དག་བདག་གིས་གནས་
[27a.2]གསུམ་པ་ན་གནས་པའི་ལྷ་མ་ཡིན་རྣམས་ལ་སྔ་མ་བཞིན་བསྙད་པར་བྱའོ་ཞེས་སྨྲས་སོ། །དེ་ནས་ལྷ་མ་ཡིན་ཀུན་འགྲོ་ཞེས་བྱ་བ་ལ་བསྙད་དོ། །དེ་ནས་ལྷ་མ་ཡིན་ཀུན་འགྲོ་དག་གིས་གང་ན་ལྷ་མ་ཡིན་གྱི་དབང་པོ་མེ་ཏོག་ཕྲེང་ཞེས་བྱ་བ་གནས་པའི་གྲོང་ཁྱེར་ཟབ་པ་ཞེས་བྱ་བ་ག་ལ་བ་དེར་དོང་སྟེ་
[27a.3]ལྷ་མ་ཡིན་ཀུན་འགྲོས་དེ་ཐམས་ཅད་སྔ་མ་བཞིན་བསྙད་དོ། །དེ་ནས་ལྷ་མ་ཡིན་གྱི་དབང་པོ་མེ་ཏོག་ཕྲེང་ཞེས་བྱ་བས། གལ་ཏེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་མཐོང་ན། དེས་ལྷ་མ་ཡིན་དེ་དག་ལ་འདི་ལྟར་གནས་བཞི་པ་
[27a.4]ན་གནས་པའི་ལྷ་མ་ཡིན་རྣམས་ལ་མངོན་པར་བསྙད་པར་བྱའོ་ཞེས་སྨྲས་སོ། །དེ་ནས་གནས་གསུམ་པ་ན་གནས་པའི་ལྷ་མ་ཡིན་གྱི་དབང་པོས་གནས་བཞི་པ་ལ་གནས་པའི་ལྷ་མ་ཡིན་རྣམས་འཁོད་པ་ག་ལ་བ་དེར་དོང་སྟེ། འདི་ལྟར་ཀླུའི་རྒྱལ་པོ་རབ་འཇོམས་ལ་སོགས་པ་དག་ཀླུའི་རྒྱལ་པོ་འཇོག་
[27a.5]པོ་དང་། ནོར་རྒྱས་ཀྱི་བུ་ལ་སོགས་པ་རྒྱལ་ཆེན་བཞིའི་ལྷ་རྣམས་ཀྱིས་མངོན་པར་གཙེས་ཏེ། དེ་ལྟར་ཀླུ་འདི་དག་ནི་བདག་ཅག་གི་ཕྱོགས་ཡིན་པས་བདག་ཅག་རྣམས་ཀྱིས་ངེས་པར་ལྷ་རྣམས་ཀྱི་བར་ཆད་བྱ་བ་ལ་འབད་པར་བྱའོ་ཞེས་སྨྲས་སོ། །དེ་ནས་གནས་བཞི་པ་ལ་གནས་པའི་ལྷ་མ་ཡིན་
[27a.6]དཔུང་བཟངས་དག་གིས་དེ་དག་མཐོང་ནས། གྲོང་ཁྱེར་ཟབ་པ་ཞེས་བྱ་བ་གང་ན་ལྷ་མ་ཡིན་གྱི་དབང་པོ་རབ་སྤྲོ་ཞེས་བྱ་བ་ག་ལ་བ་དེར་དོང་ངོ་། །དེ་ནས་ལྷ་མ་ཡིན་རིངས་ཐབས་སུ་འོང་བ་དེ་དག་མཐོང་ནས། ལྷ་མ་ཡིན་རྣམས་ཅིའི་ཕྱིར་རིངས་ཐབས་སུ་འོངས་ཞེས་དྲིས་སོ། །དེ་ནས་ལྷ་མ་
[27a.7]ཡིན་དཔུང་བཟངས་དག་གིས་ལྷ་མ་ཡིན་གྱི་དབང་པོ་རབ་སྤྲོ་ལ་སྔ་མ་ཇི་ལྟ་བ་བཞིན་བསྙད་དོ། །དེ་ནས་ལྷ་མ་ཡིན་གྱི་དབང་པོ་རབ་སྤྲོས་ལྷ་མ་ཡིན་གྱི་དབང་པོ་དེ་དག་ལ་འདི་སྐད་ཅེས་ཀྱེ་མ་ལྷ་མ་ཡིན་གྱི་དབང་པོ་སྒྲ་གཅན་དག་བརྩོན་འགྲུས་ཆུང་བ་ཡིན་ཏེ། ཀླུའི་རྒྱལ་པོ་རབ་འཇོམས་ལ་སོགས་
[27b]
[27b.1]པ་གནས་པ་གང་ཡིན་པ་དེ་དག་རྒྱལ་ཆེན་བཞིའི་ལྷ་རྣམས་ཀྱིས་ཕམ་པར་བྱས་ཏེ། དེ་དག་ལ་བདག་གིས་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་རྩིས་ལ་མ་ཆགས་པ་དང་། ཆོས་ཀྱི་རྗེས་སུ་ཆོས་སྒྲུབ་པ་རྩིས་ལ་མ་ཆགས་པར་བྱའོ་ཞེས་སྨྲས་སོ། །དེ་ནས་ལྷ་མ་ཡིན་གྱི་
[27b.2]དབང་པོ་དེ་རང་གི་ལྷ་མ་ཡིན་རྣམས་འཁོད་པ་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གྱི་དབང་པོ་རབ་སྤྲོ་དཔུང་བཟངས་དག་ལ་འདི་ལྟར་བདག་ནི་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་དང་། རྒྱལ་ཆེན་བཞིའི་ལྷ་རྣམས་ལ་བར་ཆད་བྱ་བའི་ཕྱིར་ཆས་ཏེ། ལྷ་མ་ཡིན་
[27b.3]རྣམས་ཀྱི་དབང་པོའི་བརྩོན་འགྲུས་དང་། སྤྲོ་བ་དང་། འཁོར་དང་བཅས་པ། མཚུངས་པ་མེད་པ་ཐམས་ཅད་ལྷ་རྣམས་དང་གཡུལ་འགྱེད་པར་འདོང་གིས་འདི་ལྟར་ལྷ་མ་ཡིན་རྣམས་མྱུར་དུ་ཆོས་ཤིག་མྱུར་དུ་ཆོས་ཤིག་ཅེས་བསྒོའོ། །དེ་ནས་ལྷ་མ་ཡིན་གྱི་དབང་པོ་རབ་སྤྲོས་ལྷ་མ་ཡིན་
[27b.4]གྱི་དབང་པོ་གསུམ་དག་ལ་གང་ཆོས་ཀྱི་རྣམ་པ་འདི་ལྟ་བུ་བཟོད་པ་ཁྱོད་ལ་ཅི་བརྩོན་འགྲུས་མེད་དམ། རྟེན་མེད་དམ། འདི་ལྟར་བདག་ནི་རང་གི་ལག་མཐུ་དང་བརྩོན་འགྲུས་དང་ལྡན་པས་ཆའོ་ཞེས་སྨྲས་སོ། །དེ་ནས་ཡང་ལྷ་མ་ཡིན་གྱི་དབང་པོ་རབ་དགོད་རིང་པོར་མ་ཐོགས་པར་རང་གི་
[27b.5]ལྷ་མ་ཡིན་རྣམས་ལ་གྲོགས་པོ་དག་རིངས་པར་ཆོས་ཤིག་རིངས་པར་ཆོས་ཤིག །ཅེས་འདི་ལྟར་བདག་གིས་ལྷ་མ་ཡིན་གྱི་དབང་པོ་མ་ལུས་པ་རྣམས་ལ་ཡང་སྦྲན་ཟིན་ཏེ། བདག་མྱུར་དུ་ཆ་ཡིས། ལག་ཏུ་མཚོན་ཆ་སྣ་ཚོགས་བླངས་པར་ཤེས་ནས། ལྷ་མ་ཡིན་གྱི་གཡུལ་ལ་
[27b.6]བརྩོན་པར་གྱིས་ཤིག །དེ་དག་གི་བློ་རིག་ནས་བསྒྲུབ་པར་བྱ་བའི་ཆོས་གང་ཡིན་པ་དེ་དག་བསྒྲུབ་པར་བྱ་སྟེ། ལྷ་རྣམས་ཀྱིས་ཕམ་པར་བྱར་མི་བཟོད་དོ་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་རབ་དགོད་ཀྱིས་དེ་སྐད་སྨྲས་ནས། རང་གི་བརྩོན་འགྲུས་ཆེན་པོ་དང་སྟོབས་ཀྱིས་དྲེགས་
[27b.7]པ། བློ་གྲོས་ཤིན་ཏུ་རྒྱ་ཆེ་བ། རང་གི་སྟོབས་དང་གཞན་གྱི་སྟོབས་ཚད་མ་གྲངས་སུ་མི་རྩི་བར་རང་གི་གནས་ནས་ཆས་ནས་གནས་གཞན་གསུམ་པར་འགྲོ་བར་བྱེད་དེ། གྲོང་ཁྱེར་ཟབ་པ་ན་ལྷ་མ་ཡིན་གྱི་བདག་པོ་མེ་ཏོག་ཕྲེང་ལྷ་མ་ཡིན་བྱེ་བ་ཁྲག་ཁྲིག་དུ་མ་ག་ལ་བ་དེར་སོང་སྟེ་ཕྱིན་ནས་བརྩམས་
[28a]
[28a.1]པའི་ཡིད་ཀྱིས་ལྷ་མ་ཡིན་གྱི་དབང་པོ་མེ་ཏོག་ཕྲེང་ལ་སྨྲས་པ། འདི་ལྟར་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་དང་། ལྷ་དང་བཅས་པ་དག་ལས་རྒྱལ་བར་བྱ་ཡིས་ལྷ་མ་ཡིན་གྱི་གཡུལ་འགྱེད་པར་འདོང་འདོང་། དེ་སྐད་སྨྲས་པ་དང་། མེ་ཏོག་
[28a.2]ཕྲེང་དེས་སྨྲས་པ། འདི་ལྟར་གཡུལ་འགྱེད་པ་འདི་ནི་བདག་ཅག་གི་དུས་མ་ཡིན་ཏེ། མར་འཛིན་པ་དང་། ཕར་འཛིན་པ་དང་། རིགས་ཀྱི་རྒན་རབས་ལ་རིམ་གྲོ་བྱེད་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། ཆོས་ལ་ཆོས་ཀྱི་རྗེས་སུ་འཇུག་པ་དག་ཡོད་པས། ལྷའི་
[28a.3]ཕྱོགས་སྟོབས་ཆེ་སྟེ། དེ་ལྟ་བས་ན་དེ་རིང་བདག་ཅག་གི་གཡུལ་འགྱེད་པའི་དུས་མ་ཡིན་ནོ་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་རབ་སྤྲོ་དེའི་ཚིག་མ་མཉན་པར་འདི་ལྟར་ཀླུ་དང་ལྷ་དེ་དག་བདག་གཅིག་པུས་ཕམ་པར་བྱ་བར་ནུས་ན། ཁྱེད་དང་བཅས་པས་ལྟ་སྨོས་ཀྱང་ཅི་དགོས་ཏེ། 
[28a.4]ཕམ་པར་བྱ་ཡིས་ལྷ་མ་ཡིན་གྱི་དབང་པོ་དག་འདོང་འདོང་ཞེས་སྨྲས་སོ། །དེ་ནས་མེ་ཏོག་ཕྲེང་ཞེས་བྱ་བ་དེས་སྤྲོ་བ་བསྐྱེད་ནས། ལྷ་མ་ཡིན་གྱི་སྡེ་བྱེ་བ་ཕྲག་དུ་མ་དང་ལྷན་ཅིག་གནས་གཞན་གཉིས་པ་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་ལ་རབ་སྤྲོ་དང་། བརྟན་
[28a.5]པ་དང་། མེ་ཏོག་ཕྲེང་དག་གིས་ལྷ་རྣམས་ལས་རྒྱལ་བར་བྱ་ཡིས། ལྷ་མ་ཡིན་གྱི་གཡུལ་འགྱེད་པར་འདོང་འདོང་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་གྱིས་དེ་དག་ལ་སྨྲས་པ། ཀྱེ་མ་ལྷ་མ་ཡིན་གྱི་དབང་པོ་དག་དུས་ལ་མ་བབ་སྟེ། བདག་ཅག་གི་གཡུལ་
[28a.6]འགྱེད་པའི་དུས་མ་ཡིན་ནོ། །འཛམ་བུའི་གླིང་གི་མི་རྣམས་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་སྟེ། མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་དག་ལྷ་ཡུལ་དུ་སྐྱེ་ལ། ལྷའི་ཕྱོགས་སྟོབས་ཆེ་བས་གཡུལ་འགྱེད་པར་མི་ནུས་
[28a.7]ཏེ། ལྷ་མ་ཡིན་གྱི་དུས་མ་ཡིན་ནོ་ཞེས་སྨྲས་སོ། །དེ་ནས་ཐམས་ཅད་ཡིད་འཐུན་པར་ལྷ་མ་ཡིན་སྒྲ་གཅན་དེ་ལ་འདི་སྐད་ཅེས་འདི་ལྟར་བདག་ཅག་ལྷ་རྣམས་དང་གཡུལ་འགྱེད་པར་སྤྲོ་ཡིས་འདོང་འདོང་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་དེ་དག་གི་བསམ་པ་དང་འཐུན་
[28b]
[28b.1]པར་རྒྱ་མཚོའི་ནང་ནས་ཆས་ནས་ཀླུའི་རྒྱལ་པོ་རབ་འཇོམས་ལ་སོགས་པ་ག་ལ་བ་དེར་སོང་སྟེ། འདི་ལྟར་བདག་ཅག་ལྷ་མ་ཡིན་གྱི་དབང་པོ་འདི་དག་ཐམས་ཅད་དང་འོངས་ཏེ། ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ག་ལ་བ་དེར་བདག་ཅག་གཡུལ་
[28b.2]འགྱེད་དུ་འོང་ངོ་ཞེས་སྨྲས་སོ། །དེ་ནས་རབ་འཇོམས་ཀྱིས་དེ་ཐོས་ནས་ཡིད་རབ་ཏུ་དགའ་སྟེ། འཇོག་པོ་དང་ནོར་རྒྱས་ཀྱི་བུ་ལ་སོགས་པ་ག་ལ་བ་དེར་གཡུལ་འགྱེད་པའི་ཕྱིར་འཁོར་དང་བཅས་པ་དོང་ངོ་། །དེ་ནས་ཀླུའི་བདག་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་
[28b.3]པ་ཡང་ཀླུའི་རྒྱལ་པོ་རབ་འཇོམས་ལ་སོགས་པ་གང་དུ་གཡུལ་བཤམས་པར་གཡུལ་འགྱེད་དུ་དོང་ངོ་། །དེ་ནས་དེ་དག་དེ་ལྟར་ཕན་ཚུན་གཡུལ་འགྱེད་པ་དང་། ཆོས་དང་མི་ལྡན་པའི་ཀླུའི་བདག་པོ་རྣམས་ཕམ་པར་གྱུར་ཏོ། །དེ་ལྟར་དེ་དག་ཕམ་པ་དང་། ལྷ་མ་ཡིན་བྱེ་བ་
[28b.4]ཕྲག་དུ་མ་དག་རྒྱུག་པར་བྱེད་དོ། །དེ་ནས་འཇོག་པོ་དང་། ནོར་རྒྱས་ཀྱི་བུ་ལ་སོགས་པས་དེ་དག་མཐོང་ནས་ལྷ་མ་ཡིན་ག་ལ་བར་འཁོད་པར་གཡུལ་འགྱེད་དུ་བརྒྱུགས་སོ། །དེ་ནས་ཀླུ་རྣམས་དང་། ལྷ་མ་ཡིན་ཚད་མེད་པ་དེ་རྣམས་རྒྱ་མཚོའི་སྟེང་དུ་ཕན་ཚུན་གཡུལ་འགྱེད་དེ། མེ་
[28b.5]ཆར་ལྟར་འབབ་པ་དང་། མཚོན་ཆ་ཆར་ལྟར་འབབ་པ་ཚད་མེད་པ་དེ་དང་། དུག་ནག་པོ་རྣམ་པར་གདུངས་ཤིང་བློ་དམན་པ་དེ་རྣམས་ཕན་ཚུན་གཡུལ་འགྱེད་དོ། །དེ་གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་
[28b.6]བྱུང་ན། དེ་དག་ཀླུ་འབའ་ཞིག་གིས་ལྷ་མ་ཡིན་རྣམས་ཕམ་པར་བྱེད་དོ། །གལ་ཏེ་ཤིན་ཏུ་ཆོས་དང་མི་ལྡན་པའི་སྐྱེ་དགུ་བྱུང་ན་དེའི་ཚེ་ལྷ་མ་ཡིན་རྣམས་ཀྱིས་ཀླུ་རྣམས་ཕམ་པར་བྱེད་དོ། །གང་གི་ཚེ་ཀླུ་རྣམས་ཕམ་པར་འགྱུར་བ་དེའི་ཚེ་ལྷ་ཀུན་ཏུ་རྒྱུ་བ་རྣམས་ལ་འདི་ལྟར་སའི་འོག་ན་
[28b.7]གནས་པ་འདི་དག་ཐམས་ཅད་ཀྱིས་བདག་ཅག་རྣམ་པ་ཐམས་ཅད་དུ་གཙེས་ཏེ། དེ་དག་དང་བདག་ཅག་ཕན་ཚུན་གཡུལ་འགྱེད་པར་མི་ནུས་ཀྱིས་རྒྱུགས་ཤིག་རྒྱུགས་ཤིག་ཅེས་སྨྲས་སོ། །དེ་ནས་ལྷ་ཀུན་ཏུ་རྒྱུ་བ་རྣམས་མཚོན་ཆ་དང་ལག་ཆ་སྣ་ཚོགས་ཐོགས་ཏེ། ལྷ་མ་ཡིན་
[29a]
[29a.1]ག་ལ་འཁོད་པ་དེར་འདོང་བར་བྱེད་དོ། །དེ་ནས་ལྷ་ཀུན་ཏུ་རྒྱུ་བ་རྣམས་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ག་ལ་བ་དེར་དོང་སྟེ་ཕྱིན་ནས། ཀླུ་རྣམས་ལ་སྨྲས་པ། བདག་ཅག་རྣམས་ལྷ་མ་ཡིན་ཚར་གཅད་པའི་ཕྱིར་འདིང་འོངས་ཏེ། བདག་ཅག་
[29a.2]ཁྱེད་ཀྱིས་བསྒྲུབས་པ་ལྷ་མ་ཡིན་གཞིག་པའི་ཕྱིར་འདི་ཉིད་དུ་འོངས་སོ། །དེ་སྐད་ཅེས་སྨྲས་པ་དང་། དེ་ནས་ཡང་ཀླུ་རྣམས་ལྷ་དང་ལྷན་ཅིག་ཏུ་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་དོང་ངོ་། །དེ་ནས་ལྷ་མ་ཡིན་རྣམས་ཀྱིས་དེ་དག་དེ་ལྟར་མཐོང་ནས། དེ་ནས་ཡང་ལྷ་རྣམས་ག་ལ་བ་དེར་
[29a.3]གཡུལ་འགྱེད་དུ་དོང་ངོ་། །དེ་ནས་ལྷ་དང་ལྷ་མ་ཡིན་རྒྱ་མཚོའི་ནང་དུ་གཡུལ་འགྱེད་པར་འགྱུར་ཏེ། གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་འབྱུང་བ་དེའི་ཚེ་ལྷ་ཀུན་ཏུ་རྒྱུ་བ་རྣམས་ཀྱིས་མྱུར་དུ་ལྷ་མ་ཡིན་རྣམས་ཕམ་པར་བྱེད་དོ། །དེ་ནས་ལྷ་རྣམས་ཀྱིས་ལྷ་མ་ཡིན་རྣམས་
[29a.4]ཕམ་པར་བྱས་ནས། དེ་ནས་ཡང་ལྷ་མ་ཡིན་གྱི་དབང་པོ་སྒྲ་གཅན་གྱི་གནས་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གནས་གཞན་གཉིས་པ་ན་གནས་པ་དེ་དག་རང་གི་ཕྱོགས་མངོན་པར་བཅོམ་པ་མངོན་དུ་མཐོང་ནས། བདག་ཅག་འདི་ན་གཡུལ་འགྱེད་པར་འཁོད་ན་ལྷ་མ་
[29a.5]ཡིན་རྣམས་ཅིའི་ཕྱིར་འབྲོས། ལྷ་མ་ཡིན་རྣམས་ཅིའི་ཕྱིར་འབྲོས་ཞེས་སྨྲས་སོ། །དེ་ནས་ཡང་ལྷ་མ་ཡིན་རྣམས་གཡུལ་འགྱེད་དུ་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་ནས་ལྷ་དང་ལྷ་མ་ཡིན་རྒྱ་མཚོའི་དབུས་སུ་ཕན་ཚུན་མངོན་པར་གནོད་པའི་གཡུལ་ཆེན་པོ་འཁྲུགས་པ་བཀྱེ་
[29a.6]བར་གྱུར་ཏོ། །དེ་ནས་གང་གི་ཚེ་ལྷ་རྣམས་རྒྱལ་བ་དེའི་ཚེ་ལྷ་རྣམས་ཀྱིས་ལྷ་མ་ཡིན་གྱི་དཔུང་མངོན་པར་བཅོམ་མོ། །དེའི་ཚེ་འཇིགས་པས་བསྐོར་བའི་ས་ན་གནས་པའི་ལྷ་མ་ཡིན་རྣམས་ལྷ་རྣམས་ག་ལ་བ་དེར་འདོང་བར་བྱེད་དོ། །དེ་ནས་ལྷ་རྣམས་ཀྱིས་ལྷ་མ་ཡིན་གྱི་
[29a.7]དཔུང་མི་བཟད་པ་དེ་དག་མངོན་པར་མཐོང་ནས་འཁོད་དོ། །དེ་ནས་ལྷ་མ་ཡིན་རྣམས་ཡང་ལྷ་རྣམས་ག་ལ་བ་དེར་གཡུལ་འགྱེད་དུ་དོང་སྟེ། ཕན་ཚུན་གཡུལ་ཆེན་པོ་དེ་དག་བཀྱེ་བར་གྱུར་ཏོ། །དེ་ནས་གང་གི་ཚེ་ལྷ་རྣམས་ཕམ་པར་གྱུར་པ་དེའི་ཚེ་འཇིག་རྟེན་སྐྱོང་བ་དག་ལྷ་ལག་
[29b]
[29b.1]ན་ཡོལ་གོ་ཐོགས་པ་དག་ག་ལ་བ་དེར་དོང་སྟེ། འདི་ལྟར་ལྷ་མ་ཡིན་རྣམས་ཀྱིས་བདག་ཅག་མངོན་པར་གཙེས་ཀྱིས་རྒྱུགས་ཤིག་རྒྱུགས་ཤིག་ཅེས་སྨྲས་སོ། །དེ་ཐོས་ནས་ལྷ་ལག་ན་ཡོལ་གོ་ཐོགས་པ་དག་ལྷ་མ་ཡིན་ག་ལ་བ་དེར་གཡུལ་འགྱེད་དུ་དོང་ངོ་། །དེ་ནས་ལྷ་
[29b.2]ལག་ན་ཡོལ་གོ་ཐོགས་པ་མཚོན་ཆ་དང་། ལག་ཆ་སྣ་ཚོགས་ཅན་དག་ལྷ་མ་ཡིན་ག་ལ་བ་དེར་དོང་ངོ་། །དེ་ནས་ལྷ་དེ་དག་མངོན་པར་མཐོང་ནས། ཡང་ལྷ་མ་ཡིན་རྣམས་ཁྲོས་ནས་བརྒྱུགས་སོ། །དེ་ནས་ལྷ་ལག་ན་ཡོལ་གོ་ཐོགས་པ་རྣམས་དང་། ལྷ་མ་ཡིན་དེ་རྣམས་
[29b.3]ཕན་ཚུན་སྤུ་ཟིང་ཞེས་བྱེད་པའི་གཡུལ་ཆེན་པོ་བཀྱེ་བ་དང་། འདི་ལྟར་ལྷ་དང་ལྷ་མ་ཡིན་གྱི་གཡུལ་འདི་ལྟ་བུ་མཚུངས་པ་མེད་པ་བཀྱེའོ་ཞེས་དེ་དག་མངོན་པར་བརྗོད་དོ། །དེ་དག་གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་སྐྱེ་དགུ་དག་འབྱུང་བ་དེའི་ཚེ་ལྷ་ལག་
[29b.4]ན་ཡོལ་གོ་ཐོགས་པ་རྣམས་ཀྱིས་ལྷ་མ་ཡིན་རྣམས་ཕམ་པར་བྱེད་དེ། དེའི་ཚེ་རྒྱ་མཚོའི་དབུས་སུ་ལྷ་དང་ལྷ་མ་ཡིན་ཤིན་ཏུ་འཇོམས་པ་ཆོས་དང་ཆོས་མ་ཡིན་པ་ལ་རྟེན་པའི་རྟགས་ཅན་དུ་གྱུར་པ་དག་ན། གཞན་དང་མི་འདྲ་བའི་གཡུལ་བཀྱེའོ། །གང་གི་ཚེ་ལྷ་ལག་ན་ཡོལ་གོ་ཐོགས་
[29b.5]པ་དེ་དག་ཕམ་པར་གྱུར་པ་དེའི་ཚེ་འཇིག་རྟེན་སྐྱོང་བ་རྣམས་ལྷ་ཕྲེང་ཐོགས་དག་ག་ལ་བ་དེར་དོང་སྟེ། ལྷ་མ་ཡིན་རྣམས་ཕམ་པར་མཛོད་ཅིག་ཅེས་སྨྲས་པ་དང་། ལྷ་མ་ཡིན་དེ་རྣམས་ལ་མངོན་པར་བརྟགས་ནས། ལྷ་ཕྲེང་ཐོགས་རྒྱུག་པར་བྱེད་དོ། །ལྷ་ཀུན་ཏུ་རྒྱུ་བ་དང་། ལག་ན་ཡོལ་
[29b.6]གོ་ཐོགས་པ་དང་། ལྷ་ཕྲེང་ཐོགས་དེ་རྣམས་ཀྱང་ཕྱོགས་གཅིག་ཏུ་གྱུར་ཅིང་། འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ཡང་གཅིག་ཏུ་འདུས་སོ། །ལྷ་མ་ཡིན་སྒྲ་གཅན་གྱི་ས་པ་དང་། གྲོང་ཁྱེར་འོད་ལྡན་ན་གནས་པ་དང་། གཉིས་ཤིང་རྩེ་བ་དང་། གནས་གཉིས་པ་ན་གནས་པ་
[29b.7]དང་། །མགུལ་ཕྲེང་དག་སྟེ། བྱེ་བ་ཁྲག་ཁྲིག་གྲངས་མེད་པ་དུ་མ་ཕྱོགས་གཅིག་ཏུ་གྱུར་པ་དང་གཡུལ་ཆེན་པོ་བཀྱེ་སྟེ། གང་གི་ཚེ་དེ་དག་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་བྱུང་བ་དེའི་ཚེ། ལྷའི་ཕྱོགས་ནི་རྒྱལ་བར་འགྱུར་ལ། ལྷ་མ་ཡིན་གྱི་ཕྱོགས་ནི་ཕམ་པར་འགྱུར་ཏེ། 
[30a]
[30a.1]ཆོས་ལ་རྟེན་པ་ཤིན་ཏུ་ལེགས་པར་འགྱུར་ན། ཆོས་ལ་མི་རྟེན་པ་ལྟ་ག་ལ་ཞིག་འགྱུར། །གང་གི་ཚེ་དེ་དག་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་བྱུང་བ་དེའི་ཚེ་ལྷ་མ་ཡིན་གྱི་ཕྱོགས་རྒྱལ་བར་འགྱུར་རོ། །ལྷ་མ་ཡིན་གྱི་དཔུང་དེ་དག་འཇིག་རྟེན་སྐྱོང་བ་
[30a.2]རྣམས་ཀྱིས་མངོན་པར་མཐོང་ནས་ལྷ་རྟག་ཏུ་མྱོས་གནས་ག་ལ་བ་དེར་དོང་སྟེ། ལྷ་དག་ལྷ་མ་ཡིན་གྱི་ཕྱོགས་རྣམས་རྒྱལ་བར་གྱུར་གྱིས་རྒྱུགས་ཤིག་རྒྱུགས་ཤིག་ཅེས་སྨྲས་སོ། །དེ་ཐོས་ནས་ལྷ་རྟག་ཏུ་མྱོས་གནས་དག་ལྷ་མ་ཡིན་གྱི་ཕྱོགས་ག་ལ་བ་དེར་མངོན་པར་
[30a.3]འཇོམས་སུ་དོང་སྟེ། མཚོན་ཆ་དང་ལག་ཆ་སྣ་ཚོགས་ཐོགས་པའི་ཚོགས་འབུམ་ཕྲག་དུ་མ་དག་རྒྱ་མཚོའི་ནང་ན་གནས་པ་ག་ལ་བ་དེར་ལྷ་མ་ཡིན་རྣམས་ཕམ་པར་བྱ་བའི་ཕྱིར་ཧ་ཧའི་སྒྲ་ཕྱུང་ནས་རིངས་པར་མངོན་པར་འཇོམས་པར་བྱེད་ཅིང་། རྣམ་པར་འཇོམས་པར་བྱེད་པ་
[30a.4]གནོད་པ་དུ་མ་བྱེད་པ་དེ་དག་ཕན་ཚུན་གཡུལ་མི་བཟད་པ་ཆེན་པོ་བཀྱེའོ། །དེ་ནས་གང་གི་ཚེ་ལྷ་རྣམས་ཀྱིས་ལྷ་མ་ཡིན་རྣམས་ཕམ་པར་བྱས་པ་ན། དེ་དག་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་དེ་དག་
[30a.5]ལ་འདི་སྐད་ཅེས་ཁྱེད་ཅག་གི་དཔུང་དུ་བདག་ཅག་གནས་ན། གྲོགས་པོ་དག་ཅི་སྟེ་འབྲོས། ཅི་སྟེ་འབྲོས། ལྷ་དག་ཉུང་ཞིང་འདི་དག་ཁྱེད་ཅག་ལས་ལྷག་པ་མེད་ལ། འདི་དག་ནི་བརྩོན་འགྲུས་ཆུང་སྟེ། བདག་ཅག་གིས་ལྷ་རྣམས་ཕམ་པར་བྱ་ཡིས། དེ་ལྟ་བས་ན་ལྷ་མ་ཡིན་གྱི་
[30a.6]དབང་པོ་དག་སླར་ལོག་ཤིག་ཅེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་ལས་དེ་སྐད་ཐོས་ནས། ལྷ་མ་ཡིན་དག་ལྷ་རྣམས་དང་གཡུལ་འགྱེད་དུ་ཕྱིར་ལོག་གོ། །དེ་ནས་ཡང་ལྷ་དང་ལྷ་མ་ཡིན་དེ་དག་མཚོན་ཆ་འདེབས་པ་འཁྲུགས་པའི་རྣམ་པ་དུ་མའི་གཡུལ་འགྱེད་
[30a.7]པར་བྱེད་དེ། དེའི་ཚེ་ལྷ་མ་ཡིན་གནས་གཉིས་པ་ན་གནས་པ་གཉིས་ཤིང་རྩེ་བ་དང་གནས་གསུམ་པ་ན་གནས་པ་མགུལ་ཕྲེང་གི་རིས་སུ་གཏོགས་པ་ཐམས་ཅད་ལྷ་དང་གཡུལ་འགྱེད་པར་ཕྱིར་ལོག་གོ། །དེ་དག་གང་གི་ཚེ། ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་
[30b]
[30b.1]པའི་སྐྱེ་དགུ་བྱུང་བ་དེའི་ཚེ། ལྷ་མ་ཡིན་གྱི་ཕྱོགས་ཀྱིས་ལྷའི་ཕྱོགས་ཕམ་པར་བྱེད་དོ། །གལ་ཏེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་སྐྱེ་དགུ་དག་བྱུང་ན། ལྷའི་ཕྱོགས་དེ་དག་གིས་ལྷ་མ་ཡིན་གྱི་ཕྱོགས་ཕམ་པར་བྱེད་དེ། དེ་ལྟར་ལྷ་རྣམས་ནི་ཆོས་ཀྱི་གཙོ་བོ།།
[30b.2]ཆོས་ཀྱི་རྒྱལ་མཚན། ཆོས་ལ་གཞོལ་བ་ཡིན་ནོ། །ལྷ་མ་ཡིན་དེ་དག་ཐམས་ཅད་ནི་ཆོས་དང་མི་ལྡན་པ། ཆོས་མ་ཡིན་པ་ལ་རྟེན་པ། ཆོས་ཀྱིས་སྐྱོབ་པ་མ་ཡིན་ནོ། །དེ་ནས་ལྷ་རྣམས་འདི་སྙམ་དུ་སེམས་ཏེ། ཀྱེ་མ་ལྷ་མ་ཡིན་འདི་དག་གིས་བདག་ཅག་ལ་དེ་ལྟར་གཙེ་བར་ཅི་
[30b.3]སྟེ་གནས། འདི་དག་ནི་བདག་ཅག་ལས་ཁྱད་ཞུགས་པ་ཡང་མེད་ལ། མཚུངས་པ་ཡང་མ་ཡིན་ནོ། །འཛམ་བུའི་གླིང་ན་ཡང་ད་དུང་དུ་མར་འཛིན་པ་དང་། ཕར་འཛིན་པ་དང་། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དང་། རྒན་རབས་ལ་རིམ་གྲོ་བྱེད་པ་དང་། གསོ་སྦྱོང་
[30b.4]ལ་ཉེ་བར་གནས་པ་དང་། སྦྱིན་པ་དག་ཀྱང་སྦྱིན། བསོད་ནམས་དག་ཀྱང་བྱེད། བག་ཡོད་པ་ལ་བག་ཡོད་པར་གནས་པའི་མི་དག་ཡོད་དེ། དེ་ལྟར་བག་ཡོད་པ་ལ་བག་ཡོད་པར་གནས་པ་དེ་དག་འཆི་བའི་དུས་བྱས་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། ལྷ་མ་ཡིན་
[30b.5]གྱི་ཆོས་འཕེལ་བ་དང་། ཆོས་འབྱུང་བར་ནི་མི་འགྱུར་རོ་སྙམ་མོ། །དེ་དག་གིས་དེ་ལྟར་རིག་ནས་ཀུན་ཏུ་རྒྱུ་བ་དང་། ཕྲེང་ཐོགས་དང་། ཀུན་དི་པ་ཀ་དང་། རྟག་ཏུ་མྱོས་པའི་ལྷ་རྣམས་ཆོས་ཀྱི་རྒྱལ་མཚན་ཁྱེར་ཏེ། ལྷ་མ་ཡིན་གྱི་དཔུང་ག་ལ་བ་དེར་ལྷ་དེ་དག་ཐམས་ཅད་
[30b.6]རེག་མ་ཐོགས་པར་རྒྱུག་པར་བྱེད་ཅིང་འདི་ལྟར་ལྷ་མ་ཡིན་རྣམས་སྡོད་ཅིག །སྡོད་ཅིག །ཁྱེད་ཅག་གིས་ངེད་རྣམས་ལ་ཅིའི་ཕྱིར་གཙེ། ངེད་ཅག་ལས་ཁྱེད་ཀྱི་དཔུང་ཁྱད་ཞུགས་པ་ཡང་མེད། གཙོ་བོ་ཡང་མ་ཡིན། མཚོན་ཆ་ཡང་མི་མང་བས་ངེད་ཅག་འདི་རྣམས་ནི་ཁྱེད་
[30b.7]རྣམས་གཞོམ་པའི་ཕྱིར་ལྷགས་པ་ཡིན་གྱིས། ཡང་སའི་འོག་ཏུ་མ་འགྲོ་ཤིག །མངོན་པར་གཙེ་བར་བྱེད་པའི་བློ་ཅན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་འདི་དག་ཐམས་ཅད་ལ་བདེ་བའམ་མྱ་ངན་ལས་འདས་པ་མེད་དོ། །དེ་སྐད་ཅེས་སྨྲས་ནས། ཀླུ་ནོར་
[31a]
[31a.1]རྒྱས་ཀྱི་བུ་དང་། འཇོག་པོ་ལ་སོགས་པ་དང་ལྷན་ཅིག་དེ་དག་ཐམས་ཅད་དང་བདག་ཉིད་ཐམས་ཅད་ལས་མཚོན་ཆ་དང་། ལག་ཆ་ཆར་ལྟར་འབེབས་ཤིང་ལྷ་མ་ཡིན་ག་ལ་བ་དེར་འདོང་བར་བྱེད་དོ། །དེ་ནས་ཀླུ་རྣམས་ཀྱང་མེ་རབ་ཏུ་འབར་བ་ཆར་ལྟར་
[31a.2]འབེབས་ཤིང་ལྷ་མ་ཡིན་ག་ལ་བ་དེར་རྒྱུག་པར་བྱེད་དོ། །དེ་ནས་ལྷ་མ་ཡིན་རྣམས་ཀྱིས་ཀྱང་ཀླུ་དེ་དག་ལ་མངོན་པར་བརྟགས་ནས། ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་ཀླུ་རབ་འཇོམས་ལ་སོགས་པ་ལ། འདི་ལྟར་ཁྱེད་ཀྱང་བདག་ཅག་གི་ཕྱོགས་ཡིན་
[31a.3]གྱིས། ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་ག་ལ་བ་དེར་ཀླུ་རྣམས་དང་གཡུལ་འགྱེད་དུ་རྒྱུགས་ཤིག་ཅེས་བསྒོའོ། །དེ་ནས་དེ་དག་ཐོས་ནས་ཀླུ་རབ་འཇོམས་ལ་སོགས་པ། ཀླུ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ག་ལ་བ་དེར་མེ་ཆར་ལྟར་
[31a.4]འབེབས་པས་མངོན་པར་འཚེད་པར་བྱེད་དོ། །ཀླུ་དེ་དག་གིས་ཀྱང་མེའི་ཆར་ཆེན་པོ་འབེབས་ལ་ལྷ་དང་ལྷ་མ་ཡིན་རྣམས་ཀྱང་གཡུལ་ཆེན་པོ་འགྱེད་དེ། དེ་ནས་ཡང་ལྷ་རྣམས་ཀྱིས་ལྷ་མ་ཡིན་རྣམས་ཕམ་པར་བྱས་སོ། །དེ་ནས་དེ་དག་ལྷ་མ་ཡིན་གྱི་དབང་པོ་སྒྲ་གཅན་ག་
[31a.5]ལ་བ་དེར་འདོང་བར་བྱེད་དོ། །འཇིགས་ཤིང་བཞིན་མོག་མོག་པོར་གྱུར་པ་སྐྱབས་འདོད་པ་ཀུན་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེ་ཉིད་དུ་འདོང་བར་བྱེད་དོ། །དེ་ནས་སྒྲ་གཅན་གྱིས་དེ་དག་མཐོང་ནས་ཡང་འདི་ལྟར་བདག་འདི་ན་གནས་ན་ལྷ་མ་ཡིན་ཁྱེད་ཅག་རྣམས་
[31a.6]ལ་ཅི་ཞིག་གནོད། །བདག་གཅིག་པུས་ལྷ་རྣམས་དབང་པོ་དང་བཅས་པ་བཅོམ་སྟེ། ལྷའི་འཇིག་རྟེན་ཐམས་ཅད་བདག་ཅག་གིར་བྱ་ན་ཁྱེད་དང་འཁོད་པས་ལྟ་སྨོས་ཀྱང་ཅི་དགོས། ལྷའི་དཔུང་འདི་དག་ཀྱང་ཆེན་པོ་མ་ཡིན་ན། གྲོགས་པོ་དག་ཅི་གནོད། འདི་ལྟར་བདག་གིས་ལྷ་
[31a.7]མ་ཡིན་གྱི་དབང་པོ་བརྟན་པ་དང་། མེ་ཏོག་ཕྲེང་དང་། རབ་དགོད་དང་། ཐགས་བཟངས་རིས་དག་ལ་སྦྲན་ལ་བདག་ཉིད་ཀྱིས་ལྷ་རྣམས་ལས་རྒྱལ་བར་བྱའོ་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་ལྷ་མ་ཡིན་གྱི་དབང་པོ་བརྟན་པ་དང་། ལྷ་མ་ཡིན་གྱི་དབང་
[31b]
[31b.1]པོ་མེ་ཏོག་ཕྲེང་དང་། ལྷ་མ་ཡིན་གྱི་དབང་པོ་རབ་དགོད་དང་། ལྷ་མ་ཡིན་གྱི་དབང་པོ་ཐགས་བཟངས་རིས་ག་ལ་བ་དེར་རིངས་པར་སོང་སྟེ་ཕྱིན་ནས། དེ་དག་ལ་འདི་ལྟར་ལྷ་འདི་དག་ཐམས་ཅད་དང་། རྒྱལ་ཆེན་བཞི་པ་ཐམས་ཅད་བདག་ཅག་གི་ཕྱིར་འོང་གིས། ལྷ་མ་ཡིན་གྱི་
[31b.2]དབང་པོ་འདི་དག་ཀུན་ཤེས་ནས་ལན་བྱ་བ་གང་ཡིན་པ་ལ་སོ་སོར་སོམས་ཤིག་ཅེས་སྨྲས་སོ། །དེ་ནས་ཚིག་དེ་ཐོས་ནས་ལྷ་མ་ཡིན་གྱི་དབང་པོ་ཀུན་གྱིས་སྒྲ་གཅན་དེ་ལ་འདི་ལྟར་ལྷ་རྣམས་དང་གཡུལ་འགྱེད་དུ་བདག་ཉིད་ཐམས་ཅད་ཀྱིས་བདག་ཅག་འདི་དག་འཁོད་ཅིང་བདག་
[31b.3]ཅག་རྟོག་པར་བྱེད་ཀྱིས་སུམ་ཅུ་རྩ་གསུམ་པའི་ལྷ་ཀཽ་ཤི་ཀ་ལ་སོགས་པ་དང་བཅས་པ་ལ་བར་ཆད་བྱ་བ་དང་། གང་གིས་ལྷ་མ་ཡིན་རྣམས་འབྱུང་བར་བྱ་བའི་ཕྱིར་ཁྱོད་སོང་ཤིག་ཅེས་སྨྲས་སོ། །དེ་ནས་ལྷ་མ་ཡིན་སྒྲ་གཅན་ལྷ་དང་ལྷ་མ་ཡིན་གྱི་གཡུལ་ག་ལ་བ་དེར་བདག་ཉིད་
[31b.4]གཡུལ་འགྱེད་དུ་སོང་སྟེ། དེ་དག་མཐོང་ནས་ལྷ་མ་ཡིན་གྱི་དབང་པོ་དེ་ལྷ་མ་ཡིན་རྣམས་ལ་ཀྱེ་མ་ལྷའི་སྟོབས་རབ་ཏུ་ཆེའོ། །ཀྱེ་མ་ལྷ་མ་ཡིན་རྣམས་ལྷའི་སྟོབས་རབ་ཏུ་ཆེ་སྟེ། གཡུལ་འགྱེད་པར་ལྷ་འཁོད་པ་འདི་དག་ལ་ཕྱིར་བརྒལ་བར་མི་ནུས་སོ་ཞེས་སྨྲས་སོ། །དེ་ནས་
[31b.5]ལྷ་མ་ཡིན་གྱི་དབང་པོ་སྒྲ་གཅན་ལྷ་རྣམས་ག་ལ་བ་དེར་མཚོན་ཆ་དང་ལག་ཆ་ཆར་ལྟར་འབེབས་ཤིང་གཡུལ་འགྱེད་དུ་སོང་ངོ་། །དེ་ནས་ལྷ་རྣམས་ཀྱིས་ལྷ་མ་ཡིན་གྱི་དབང་པོ་སྒྲ་གཅན་དེ་ལྟར་རྒྱུག་པ་མངོན་པར་མཐོང་ནས། ཀླུ་དེ་དག་ཡང་ལྷན་ཅིག་ཏུ་མེ་ཆར་ལྟར་མངོན་པར་
[31b.6]འབེབས་ཤིང་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་སྒྲ་གཅན་གཞོམ་པའི་ཕྱིར་རྒྱུག་པར་བྱེད་དོ། །དེ་ནས་ལྷ་དང་ལྷ་མ་ཡིན་དེ་དག་གི་གཡུལ་ཆེན་པོ་མཚོན་ཆ་དང་། ལག་ཆ་དང་། རྡོ་རྗེ་ཆར་ལྟར་འབེབས་ཤིང་མཚུངས་པར་གཡུལ་བཀྱེ་བ་དང་། དེ་དག་གང་གི་ཚེ་ཆོས་
[31b.7]དང་ལྡན་ཞིང་ཆོས་ཀྱི་རྗེས་སུ་འཇུག་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། རིགས་ཀྱི་རྒན་རབས་ཀྱི་རྗེས་སུ་འཇུག་པའི་སྐྱེ་དགུ་དག་བྱུང་བ་དེའི་ཚེ་ལྷ་རྣམས་ཀྱིས་ལྷ་མ་ཡིན་རྣམས་ཕམ་པར་བྱེད་དོ། །གལ་ཏེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་
[32a]
[32a.1]བྱུང་བ་དེའི་ཚེ་ལྷ་མ་ཡིན་རྣམས་ཀྱིས་ལྷ་རྣམས་ཕམ་པར་བྱེད་དེ། དེ་ལྟར་ལྷ་དང་ལྷ་མ་ཡིན་གྱི་གཡུལ་ཆེན་པོ་འགྱེད་པ་ནི། ཆོས་དང་ཆོས་མ་ཡིན་པ་ཁོ་ན་ལ་རག་ལས་པ་ཡིན་ནོ། །དེ་ནས་གང་གི་ཚེ་ལྷ་མ་ཡིན་རྒྱལ་ཞིང་ལྷ་ཕམ་པར་གྱུར་པ་དེའི་ཚེ་ལྷ་རྣམས་ཕན་
[32a.2]ཚུན་དུ་ལྷ་དག་ཆོས་ལ་སོམས་ཤིག །ལྷ་དག་ཆོས་གཙོ་བོར་གྱིས་ཤིག །ལྷ་རྣམས་ནི་ཆོས་ཀྱིས་རྒྱལ་བར་འགྱུར་རོ་ཞེས་བརྗོད་དོ། །དེ་ནས་ཆོས་ཡིད་ལ་བྱས་ཤིང་ཆོས་ལ་དད་པ་བསྐྱེད་པའི་ལྷ་རྣམས་ཡང་ལྷ་མ་ཡིན་ག་ལ་བ་དེར་དོང་ངོ་། །དེ་ནས་ཆོས་ཀྱིས་བསྐྱབས་པའི་ལྷ་
[32a.3]རྣམས་གཟི་བརྗིད་བརྒྱ་འགྱུར་དུ་འབྱུང་སྟེ། དེ་ལྟར་དེ་དག་གཟི་བརྗིད་ཀྱིས་འབར་བ་མངོན་པར་མཐོང་ནས། ལྷ་མ་ཡིན་ཤིན་ཏུ་སྒྱིད་ལུག་པ་རྣམས་ལ་ལྷ་མ་ཡིན་གྱི་དབང་པོས་འདི་སྐད་ཅེས་ཁྱེད་ཅི་སྟེ་སྒྱིད་ལུག །འདི་དག་ནི་བདག་ཅག་ལས་གཟི་བརྗིད་དམ། མཚོན་ཆའམ། 
[32a.4]ལག་ཆའམ། དཔུང་སྟོབས་སམ། ཕལ་ཆེ་བ་ཁྱད་ཞུགས་པ་མེད་དེ། དེ་དག་ལ་ཁྱེད་ཅི་སྟེ་སྒྱིད་ལུག་ཅེས་སྨྲས་སོ། །དེ་ནས་དེའི་ཚིག་དེ་ཐོས་ནས་ཡང་ལྷ་མ་ཡིན་སྒྲ་གཅན་ལ་སོགས་པ། ལྷ་རྣམས་ག་ལ་བ་དེར་ཕྱིར་ལོག་སྟེ་འོང་ངོ་། །དེ་ནས་ལྷ་ཆོས་ཀྱིས་རྒྱས་པའི་ལུས་
[32a.5]ཅན་དེ་དག་ཐམས་ཅད་ལྷ་མ་ཡིན་ག་ལ་བ་དེར་ཤུགས་མྱུར་བར་རྒྱུག་པར་བྱེད་དེ། ལྷ་དང་ལྷ་མ་ཡིན་དེ་དག་ཕན་ཚུན་འདྲེས་ནས་གཡུལ་འགྱེད་དོ། །དེ་དག་གི་ནང་ན་སྒྲ་གཅན་སྟོབས་ཆེན་པོར་གནས་ཏེ། རི་རབ་གཉིས་པ་ལྟ་བུར་གནས་སོ། །དེ་ཆོས་ཉིད་ཀྱི་མཐུས་ལྷ་རྣམས་
[32a.6]ཀྱིས་ཕམ་པར་བྱེད་དེ། སྐྱོབ་པ་རྣམས་ཀྱི་ནང་ན་ཆོས་སྐྱོབ་པ་མཆོག་ཡིན་ནོ། །སྣང་བ་རྣམས་ཀྱི་ནང་ན་ཆོས་སྣང་བ་མཆོག་ཡིན་ནོ། །དེ་ནས་ལྷ་མ་ཡིན་སྒྲ་གཅན་ལ་སོགས་པ་ལྷ་མ་ཡིན་ཕམ་པ་རྣམས་མངོན་པར་མཐོང་ནས། ལྷ་མ་ཡིན་ཀུན་ནས་སྒྱིད་ལུག་པ་རྣམས་
[32a.7]དེ་ནས་ཡང་དབུགས་ཕྱུང་སྟེ། འདི་སྐད་ཅེས་ལྷ་མ་ཡིན་དག་ཅི་སྟེ་འབྲོས། ལྷ་མ་ཡིན་འདི་དག་མི་ངན་པའི་སར་ཅི་སྟེ་གནས། ལྷ་ནི་ལྷ་མ་ཡིན་དུ་མའི་ནང་ན་དཔའ་བོ་མ་ཡིན། ལག་ཆ་ཐོགས་པ་མ་ཡིན། མཚོན་ཆས་འཇིགས་པ་མ་ཡིན་གྱིས་ཕྱིར་ལོག་སྟེ་
[32b]
[32b.1]འཁོད་ཅིག །འདི་དག་གིས་ཅི་སྟེ་གནོད་ཅེས་སྨྲས་སོ། །དེ་ནས་དེའི་ཚེ་དེ་ཐོས་ནས་ཡང་ལྷ་མ་ཡིན་རྣམས་གཡུལ་འགྱེད་དུ་ཕྱིར་ལོག་གོ། །དེ་ནས་ཡང་དེས་གཟེངས་བསྟོད་ཅིང་མགུ་བར་བྱས་པ། ང་རྒྱལ་གྱིས་ཁེངས་པ་རྣམས། ལྷ་རྣམས་ག་ལ་བ་དེར་གཡུལ་བཀྱེ་བ་
[32b.2]དང་། དེ་ནས་ཡང་འབྲོས་སོ། །དེ་ནས་སྒྲ་གཅན་ནི་ལྷ་མ་ཡིན་དེ་དག་ཀུན་གྱི་དང་པོ་ཁོ་ན་ལ་འདུག་སྟེ། དེ་དང་པོ་ཁོ་ནར་འདུག་སྟེ། དེ་ལ་རྟེན། དེས་སྐྱོབ། དེ་ལ་འཁོར་བའི་ལྷ་མ་ཡིན་དེ་དག་ཐམས་ཅད་རྒྱལ་ཆེན་བཞིའི་ལྷ་ག་ལ་བ་དེར་སྒྲ་གཅན་གྱི་མཐུ་ལ་རྟེན་པ། 
[32b.3]སྟོབས་སྐྱེས་པ་དག་རྒྱུག་པར་བྱེད་ཅིང་། འདི་ལྟར་བདག་ཅག་གི་ལྷ་མ་ཡིན་གྱི་དབང་པོ་སྒྲ་གཅན་འདི་དང་པོ་ཁོ་ན་ལ་ཞུགས་པས་ལྷ་རྣམས་དབང་པོ་དང་བཅས་པ་ཡང་ཐུབ་པར་འགྱུར་ན། རྒྱལ་ཆེན་བཞིའི་ལྷ་འབའ་ཞིག་ལྟ་སྨོས་ཀྱང་ཅི་དགོས་སྙམ་སེམས་སོ། །དེ་ནས་
[32b.4]ཡང་ཕན་ཚུན་རྟོག་ཅིང་མཚོན་ཆའི་ཚོགས་ཀྱི་རྒྱུན་གཅིག་ལ་གཅིག་འདེབས་པ་ན། སྒྲ་གཅན་ཡང་ལྷ་མ་ཡིན་རྣམས་རྒྱལ་བར་བྱ་ཞིང་ལྷ་རྣམས་ཕམ་པར་བྱ་བའི་ཕྱིར་ལྷ་ག་ལ་འཁོད་པ་དེར་རྡོ་རི་ཙམ་འཕེན་ཅིང་གནོད་པར་བྱེད་དོ། །དེ་ནས་སྒྲ་གཅན་དེ། དེ་ལྟར་ལྷ་རྣམས་
[32b.5]ལ་རྡོ་ཆར་ལྟར་འབེབས་པ། འཇིག་རྟེན་སྐྱོང་བ་དག་གིས་མངོན་པར་མཐོང་ནས། ལྷ་རྣམས་ལ་སྒྲ་གཅན་འདི་ནི་རྡོ་ཆར་ལྟར་འབེབས་པས་བདག་ཅག་ལ་མངོན་པར་གནོད་པར་བྱེད་ན། ལྷ་དག་མཚོན་ཆ་དང་། ལག་ཆ་ཆར་ལྟར་དབབ་པ་རྣམས་ཀྱིས་དེ་བཟློག་ཅིང་། འདི་ལྟར་
[32b.6]ཡང་ལྷ་རྣམས་ལ་གནོད་པ་མེད་པར་མཛོད་ཅིག །དེ་དག་ལ་འཇིག་རྟེན་སྐྱོང་བ་དག་གིས་འདི་སྐད་སྨྲས་ནས། ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་སྒྲ་གཅན་ཕམ་པར་བྱ་བའི་ཕྱིར་ཁྲོ་བའི་ཤུགས་ཀྱིས་རྒྱུག་པར་བྱེད་དོ། །དེ་ནས་སྒྲ་གཅན་དང་། འཇིག་
[32b.7]རྟེན་སྐྱོང་བ་དག་ཤིན་ཏུ་སྤུ་ཟིང་ཞེས་བྱེད་པ། རྡོ་དང་ལག་ཆར་བསྲེས་པའི་གཡུལ་བཀྱེའོ། །རྡོ་ཆར་ལྟར་འབེབས་པ་དེས་རྒྱ་མཚོ་ཀུན་ནས་རབ་ཏུ་འཁྲུག་པར་བྱེད་ཅིང་། ལྷའི་རྡོ་ཆར་ལྟར་འབེབས་པ་རྣམས་ཀྱིས་ཀྱང་། དེ་ལྟར་རྒྱ་མཚོ་ན་གནས་པའི་སེམས་
[33a]
[33a.1]ཅན་འབུམ་ཕྲག་དུ་མ་དག་གསོད་པར་བྱེད། འཁྲུག་པར་བྱེད། ཀུན་ནས་རྒྱ་མཚོའི་དཔུང་འཁྲུག་པར་བྱེད་དོ། །དེ་ནས་སྒྲ་གཅན་དེ་དང་། འཇིག་རྟེན་སྐྱོང་བ་དག་གཡུལ་ཆེན་པོར་བཀྱེ་བ་ལྷ་དང་ལྷ་མ་ཡིན་རྣམས་ཀྱིས་མངོན་པར་མཐོང་ནས་ངོ་མཚར་
[33a.2]ཆེར་སྐྱེས་ཏེ། ཀྱེ་མ་གཡུལ་འགྱེད་པ་རྣམས་ཀྱི་ནང་ན་འདི་ནི་གཡུལ་ཆེན་པོ་ཡིན་ནོ་ཞེས་བརྗོད་དོ། །དེ་ནས་གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་སྐྱེ་དགུ་དག་བྱུང་བ་དེའི་ཚེ་ལག་ཆ་དང་དཔུང་དང་འཇིགས་པར་བྱ་བ་ཀུན་མེད་ཀྱིས་ཀྱང་། ལྷ་མ་ཡིན་གྱི་
[33a.3]དབང་པོ་སྒྲ་གཅན་ཕམ་པར་འགྱུར། གལ་ཏེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་དག་བྱུང་བ་དེའི་ཚེ། ལྷ་མ་ཡིན་གྱི་དབང་པོ་སྒྲ་གཅན་མངོན་པར་མཐོ་བར་འགྱུར་ཏེ། ལྷ་རྣམས་ནི་མ་ཡིན་ནོ། །དེ་ལྟར་འདི་དག་ཐམས་ཅད་ནི་ཆོས་གཙོ་བོ་ལས་གྱུར་ཏེ། གློ་
[33a.4]བུར་པ་ནི་མ་ཡིན་ནོ། །དེ་ནས་གང་གི་ཚེ་ལྷ་མ་ཡིན་གྱི་དབང་པོ་སྒྲ་གཅན་དཔུང་དང་མཐུ་རྩལ་ཉམས་ཏེ། ཕམ་པར་གྱུར་པ་དེའི་ཚེ་ལྷ་མ་ཡིན་ཤིན་ཏུ་ཡི་ཆད་པ་རྣམས་ཀྱིས་ཡང་སྨྲས་པ། ལྷ་མ་ཡིན་འདི་དག་ཅི་སྟེ་འབྲོས། རྒུད་པའི་ཆོས་མང་པོ་སྒྲུབ་པ་ནི་བདག་ཅག་རྒུད་པར་
[33a.5]གྱུར་ཏེ། ཉོན་མོངས་པ་དེས་ཆོག་གོ་ཆོག་གོ། །བདག་ཅག་རང་གི་གནས་རྣམས་སུ་ཡང་བདེ་བའམ། ལྷ་མ་ཡིན་རྣམས་ཀྱི་ནང་དུ་ཡང་ཡིད་བདེ་བའི་ངོ་བོར་མི་ནུས་ཏེ། བློ་དེ་ལྟ་བུ་མ་བྱེད་པར་བློ་མཐུ་རྩལ་དང་བཅས་པར་གྱིས་ཤིག །རང་གི་གནས་སུ་འགྲོ་མ་འདོད་པར་སླར་ལོག་ཤིག་
[33a.6]སླར་ལོག་ཤིག །དེ་ནས་ཚིག་དེ་ཐོས་ནས་ཡང་ལྷ་མ་ཡིན་ཐམས་ཅད་འཇིག་རྟེན་སྐྱོང་བ་དག་ག་ལ་བ་དེར་གཡུལ་འགྱེད་དུ་བརྒྱུགས་སོ། །དེ་ནས་ཡང་ཕན་ཚུན་ལྷན་ཅིག་རྡོ་མཚུངས་པ་མེད་པ་ཆར་ལྟར་འབེབས་ཤིང་རིའི་རྩེ་མོར་གློག་ཆར་ལྟར་འབྱིན་ཏེ། ཡུལ་ངན་དུ་བྱས་པར་སྤུ་ཤིན་ཏུ་
[33a.7]ཟིང་ཞེས་བྱེད་པའི་གཡུལ་བཀྱེའོ། །དེ་ནས་ཡང་ལྷའི་དཔུང་གིས་ལྷ་མ་ཡིན་གྱི་དཔུང་ཕམ་པར་བྱས་སོ། །དེ་ནས་ཡང་ལྷ་མ་ཡིན་དེ་དག་ཐམས་ཅད་འདི་སྙམ་དུ་སེམས་ཏེ། ཀྱེ་མ་ལྷ་འདི་རྣམས་མཐུ་ཆེན་པོ་དང་ལྡན་པ་ཡིན་ནོ། །འདི་ལྟར་བདག་ཅག་རང་གི་མཐུ་བསྐྱེད་
[33b]
[33b.1]པ་དང་། དེ་བདག་ཅག་གི་དོན་དང་། བདེ་བའི་ཕྱིར་དང་། ཕན་པར་བྱ་བའི་ཕྱིར་གནས་གཉིས་པ་ན་གནས་པ་སྐར་ཕྲེང་གི་བདག་པོ་ལྷ་མ་ཡིན་གྱི་དབང་པོ་བརྟན་པ་ལ་སྐྱབས་སུ་དོང་བར་བྱའོ། །ལྷ་མ་ཡིན་གྱི་དབང་པོ་བརྟན་པ་དེ་ནི་རང་བཞིན་གྱིས་བརྟན་པ་ཡིན་ཏེ། ལྷ་དང་ལྷ་
[33b.2]མ་ཡིན་རྣམས་ཀྱི་གཡུལ་དུ་དབང་པོ་དང་བཅས་པར་བརྒྱའམ། ཡང་ན་སྟོང་དུ་སྟོབས་ཀྱིས་རྒྱལ་བ་ཡིན་ནོ་སྙམ་མོ། །དེ་ནས་དེ་ལྟར་ལྷ་མ་ཡིན་གྱི་གཙོ་བོ་དེ་དག་ཐམས་ཅད་ལྷ་མ་ཡིན་གྱི་དབང་པོ་བརྟན་པ་ག་ལ་བ་དེར་དོང་ངོ་། །དེ་ནས་དེ་དག་ཐམས་ཅད་ཀྱིས་ལྷ་མ་ཡིན་གྱི་དབང་
[33b.3]པོ་བརྟན་པ་དེ་ལ་འདི་སྐད་སྨྲས་སོ། །ཀྱེ་མ་ལྷ་མ་ཡིན་གྱི་དབང་པོ་དག་འདི་ལྟར་ལྷའི་ཕྱོགས་སྟོབས་རབ་ཏུ་ཆེ་སྟེ། ལྷ་མ་ཡིན་སྒྲ་གཅན་དང་བཅས་པ་རྣམས་ཀྱིས་ཕྱིར་བརྒལ་བར་མི་ནུས་པས། ལྷ་མ་ཡིན་གྱི་དབང་པོས་ལྷ་མ་ཡིན་རྣམས་ཀྱི་དཔུང་བགྱི་བ་དང་། སྐྱབས་བགྱི་བ་དང་། 
[33b.4]ཕ་རོལ་གཞོམ་པའི་ཕྱིར་དེ་དག་ངེས་པར་བགྱི་བའི་རིགས་སོ། །ཁྱོད་ཀྱི་ལག་ན་མཚོན་ཆ་ཡོད་པས་ལྷ་དག་དབང་པོ་དང་བཅས་པ་ཡང་བདག་ཅག་ལ་ཕྱིར་རྒོལ་བར་མི་ནུས་ཏེ། ཁྱོད་ཀྱིས་ལྷ་དང་ལྷ་མ་ཡིན་རྣམས་ཀྱི་གཡུལ་དུ་རྒྱལ་བ་མང་དུ་བརྙེས་པ་ལགས་སོ། །ལྷ་མ་ཡིན་གྱི་
[33b.5]དབང་པོ་དེ་དག་ངེས་པར་བཟློག་ཏུ་གསོལ། ལག་ན་མཚོན་ཆ་ཆེན་པོ་ཐོགས་པ། རང་གི་དཔུང་དང་མཐུ་རྩལ་བསྐྱེད་ཅིང་ལྷ་རྣམས་ཕམ་པར་བགྱི་བའི་ཕྱིར་བཟློག་ཏུ་གསོལ། ཁྱོད་ཀྱིས་བརྒྱ་བྱིན་ཉིད་ཀྱང་བརྒྱ་སྟོང་དུ་ཕམ་པར་བགྱིས་ཏེ། ལྷ་དེ་རྣམས་ཁྱོད་ཀྱི་མཐུ་རྩལ་གྱིས་ཕམ་
[33b.6]པར་བགྱིས་པ་ལགས་སོ། །དེ་ནས་བརྟན་པས་ལྷ་མ་ཡིན་གྱི་དབང་པོ་དེ་དག་ལས་ཚིག་དེ་ཐོས་ནས། ལྷ་མ་ཡིན་གྱི་དབང་པོ་མེ་ཏོག་ཕྲེང་ག་ལ་བ་དང་། ཐགས་བཟངས་རིས་དང་། རབ་དགོད་ག་ལ་བ་དེར་དོང་སྟེ་ཕྱིན་ནས། ལྷ་མ་ཡིན་གྱི་དབང་པོ་དེ་དག་ལ་འདི་སྐད་ཅེས་སྨྲས་སོ། །ལྷ་
[33b.7]མ་ཡིན་གྱི་དབང་པོའི་ཕྱོགས་སྒྲ་གཅན་དང་བཅས་པ་ལྷ་རྣམས་ཀྱིས་ཕམ་པར་བྱས་ཏེ། ལྷ་རྣམས་ནི་སྟོབས་རབ་ཏུ་ཆེའོ། །སྟོབས་རབ་ཏུ་ཆེ་བས་བཟོད་པར་དཀའ་སྟེ། ལྷ་མ་ཡིན་རྣམས་ཀྱིས་བཟོད་པར་མི་ནུས་སོ། །གཡུལ་འགྱེད་པར་རྒྱལ་བར་བགྱི་བའི་ཕྱིར་དེ་གནང་བར་
[34a]
[34a.1]མཛོད་ཅིག །དེ་ནས་ལྷ་མ་ཡིན་གྱི་དབང་པོ་མེ་ཏོག་ཕྲེང་དང་། ཐགས་བཟངས་རིས་དང་། རབ་དགོད་ཀྱིས་ལྷ་མ་ཡིན་གྱི་དབང་པོ་བརྟན་པ་དེ་ལ་འདི་སྐད་སྨྲས་སོ། །ལྷ་མ་ཡིན་གྱི་དབང་པོ་བདག་ཅག་འདི་དག་ཁྱོད་ཀྱི་གྲོགས་སུ་འཁོད་པ་ཡིན་གྱིས་ཁྱོད་སོང་ཤིག་
[34a.2]ཁྱོད་སོང་ཤིག །བདག་ཅག་གིས་གྲོགས་བྱས་པས་ཁྱོད་དང་སྒྲ་གཅན་དང་བཅས་པས་ལྷ་ཐམས་ཅད་ལས་ཀྱང་རྒྱལ་བར་ནུས་སོ། །དེ་ནས་ཚིག་དེ་ཐོས་ནས་ལྷ་མ་ཡིན་གྱི་དབང་པོ་བརྟན་པ་དེ་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་གཡུལ་འགྱེད་པའི་ཕྱིར་སོང་ངོ་། །དེ་ནས་
[34a.3]ལྷ་མ་ཡིན་རྣམས་ཀྱིས་ལྷ་མ་ཡིན་གྱི་དབང་པོ་བརྟན་པ་དེ་མཐོང་ནས་ཤིན་ཏུ་མགུ་ཞིང་མཐུ་རྩལ་སྐྱེས་པ་རྣམས་ལྷ་རྣམས་ག་ལ་བ་དེར་མཚོན་ཆ་དང་། ལག་ཆ་དང་། མདའ་དག་འཕེན་ཅིང་འདེབས་པ་ན་ཐམས་ཅད་ལྷ་མ་ཡིན་གྱི་དབང་པོ་གཉིས་དང་ལྷན་ཅིག་ལྷ་རྣམས་ག་ལ་
[34a.4]བ་དེར་རྒྱུག་པར་བྱེད་དོ། །དེ་ནས་ལྷ་རྣམས་ཀྱིས་ལྷ་མ་ཡིན་དེ་དག་མཐོང་ནས་འདི་སྐད་ཅེས་སྨྲས་སོ། །ལྷ་མ་ཡིན་དག་འདི་ལྟར་ཡང་དང་ཡང་དུ་བདག་ཅག་རྣམས་ཀྱིས་ཕམ་པར་བྱ་འདོད་དམ། དེ་ནས་ཡང་བརྩོན་འགྲུས་ལ་དམིགས་ནས་དུད་འགྲོའི་འགྲོ་བ་ངོ་བོ་ཉིད་ཀྱིས་ཕམ་པ་
[34a.5]རྣམས་ཡང་འོང་བར་བྱེད་དོ། །དེ་ནས་དེ་ལྟར་རིག་ནས་ལྷ་ཤིན་ཏུ་བརྩོན་འགྲུས་བརྩམས་པ། མཚོན་ཆ་དང་ལག་ཆ་སྣ་ཚོགས་ཐོགས་པ་དེ་དག་ཐམས་ཅད་ལྷ་མ་ཡིན་ག་ལ་བ་དེ་ཉིད་དུ་འགྲོས་ཤིན་ཏུ་མྱུར་བར་འགྲོ་བར་བྱེད་དོ། །དེ་ནས་ལྷ་མ་ཡིན་གྱི་དབང་པོ་བརྟན་པ་དང་། སྒྲ་གཅན་
[34a.6]གྱིས་འདི་སྐད་སྨྲས་སོ། །ལྷ་རྣམས་བདག་ཅག་གི་སྟེང་དུ་འོངས་ཏེ། ལྷ་རྣམས་གཡུལ་འགྱེད་དུ་འོང་ངོ་། །བདག་ཅག་གིས་དེ་དག་ངེས་པར་གཡུལ་འདི་གཉིས་ཀྱི་བར་དུ་བཅུག་སྟེ་གཞོམ་པར་བྱའོ། །དེ་ནས་དེ་སྐད་སྨྲས་མ་ཐག་ཏུ་ལྷ་མ་ཡིན་གྱི་དབང་པོ་བརྟན་པ་དང་། 
[34a.7]སྒྲ་གཅན་ཕན་ཚུན་རྒྱལ་བར་འདོད་པ་དག་ལྷན་ཅིག་ཏུ་རྒྱལ་ཆེན་བཞིའི་ལྷ་རྣམས་ག་ལ་བ་དེར་འདོང་བར་བྱེད་དོ། །དེ་ནས་ལྷ་རྣམས་ནི་ཉི་མ་ནུབ་པའི་ཕྱོགས་སུ་ལྟ། ལྷ་མ་ཡིན་རྣམས་ནི་ཤར་བའི་ཕྱོགས་སུ་ལྟ་སྟེ། དེ་ལྟར་ཤར་བའི་འོད་ཟེར་གྱི་མཐུ་དེས་མིག་རབ་ཏུ་ཉམས་པ་དང་། དེ་
[34b]
[34b.1]ནས་ལྷ་མ་ཡིན་གྱི་མཚོན་ཆ་ཆར་ལྟར་འབེབས་པ་རྣམས་ཀྱིས། ལྷ་རྣམས་ལ་དབབ་པར་མ་ནུས་སོ། །དེ་ནས་ལྷ་མ་ཡིན་མིག་བསྒྲིབས་པ་རྣམས་ཕན་ཚུན་དུ་འདི་ལྟར་ཉི་མའི་འོད་ཟེར་རྣམས་ཀྱིས་མིག་རབ་ཏུ་ཉམས་ཏེ། བདག་ཅག་གིས་ལྷ་རྣམས་ལ་བརྒལ་བར་མི་ནུས་
[34b.2]སོ་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་གྱིས་རང་གི་ལག་པས་ཉི་མ་སྒྲིབ་པར་བྱེད་དེ། འདི་ཡང་ཉི་མ་གཟས་ཟིན་པའི་རྒྱུ་གསུམ་པ་ཡིན་ནོ། །དེའི་ཚེ་རྒྱུ་མི་ཤེས་པའི་རྟོག་གེ་པ་རྣམས་འདི་ལྟར་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །ཆར་ཆེར་
[34b.3]ལེགས་པར་འབབ་པར་འགྱུར་རོ། །ཆར་ཆུང་ངུ་འབབ་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །སྐྱེ་བོ་འཇིག་པར་འགྱུར་རོ། །སྐྱེ་བོ་འཇིག་པར་མི་འགྱུར་རོ་ཞེས་བརྗོད་དེ། དེ་ལྟར་བསྟན་བཅོས་ངན་པས་བསླུས་པ་རྣམས་
[34b.4]གཞན་དུ་རྟོག་པར་བྱེད་དོ། །དེ་ལྟར་སྒྲ་གཅན་དེས་ཉི་མའི་དཀྱིལ་འཁོར་དེ་བསྒྲིབས་ཏེ། འོད་ཟེར་ཡང་བཟློག་ནས་བལྟ་བར་བདེ་བ་དང་། ལྷ་རྣམས་མངོན་པར་མཐོང་ནས་ལྷ་མ་ཡིན་གྱི་དབང་པོ་བརྟན་པ་ལ་སྨྲས་པ། ལྷ་དག་བདེ་བར་མཐོང་ངོ་། །ལྷ་མ་ཡིན་རྣམས་བདེ་བར་
[34b.5]མ་མཐོང་གིས་ཕ་རོལ་ཕམ་པར་བྱ་བ་ལ་འབོད་ཅིག །དེ་ནས་ལྷ་མ་ཡིན་རྣམས་མཚོན་ཆའི་ཚོགས་རྣམས་ཆར་ལྟར་མངོན་པར་འབེབས་ཤིང་ལྷ་རྣམས་ག་ལ་བ་དེར་བརྟན་པས་སྣ་དྲངས་ནས་རྒྱུག་པར་བྱེད་དོ། །ལྷ་རྣམས་ཀྱིས་ཀྱང་དེ་དག་མཐོང་ནས་མཚོན་ཆ་སྣ་ཚོགས་
[34b.6]ཐོགས་ཏེ། ལྷ་མ་ཡིན་ག་ལ་བ་དེར་རྒྱུག་པར་བྱེད་དོ། །དེ་ནས་ཕྲེང་ཐོགས་ཀྱི་ལྷ་རྣམས་ག་ལ་བ་དེར་བརྟན་པ་དེ་དག་རྒྱུག་ཅིང་། དེ་དག་མཚོན་ཆ་སྣ་ཚོགས་ཀྱི་ཆར་མངོན་པར་འབེབས་པ་ན། ཕྲེང་ཐོགས་ཀྱི་ལྷ་རྣམས་ཀྱིས་དེ་དག་མངོན་པར་མཐོང་ནས་འདི་སྐད་སྨྲས་སོ། །ལྷ་
[34b.7]མ་ཡིན་གྱི་དབང་པོ་དག་ལེགས་སོ་ལེགས་སོ། །འདི་ལྟར་ཁྱེད་ལྷ་རྣམས་ཀྱིས་ལན་དུ་མ་ཞིག་ཏུ་ཕམ་པར་བྱས་ཀྱང་ཁྱེད་ཆོས་ལ་སོ་སོར་རིག་པར་མི་བྱེད་དམ། ངེད་ནི་ཆོས་ཀྱི་ཚུལ་དང་ལྡན། ཆོས་ལ་གཞོལ། ཆོས་སྒྲུབ་པ་ཡིན་ཏེ། ངེད་ནི་ཆོས་མ་སྤངས་པས་རྒྱལ་བར་འདོད་
[35a]
[35a.1]དོ། །ཁྱེད་ནི་བརྣབ་སེམས་ཀྱིས་གནོད་དེ། གཞན་གྱི་རྫས་ལ་རང་གིར་བྱ་བའི་བརྣབ་སེམས་ཡོད་དོ། །བརྣབ་སེམས་མང་བ་དེ་ནི་ཁྱེད་ཡིན་ཏེ། ཆོས་མ་ཡིན་པ་དང་ལྡན་པར་གྱུར་པས། དགེ་བ་བཅུའི་ལས་ཀྱི་ལམ་དང་ཡང་དག་པར་ལྡན་པ། ཆོས་
[35a.2]དང་ལྡན་ཞིང་ཆོས་ཀྱི་རྗེས་སུ་འཇུག་པའི་ལྷ་རྣམས་ཇི་ལྟར་ཕམ་པར་བྱ་བར་འདོད། མུན་པས་ནི་སྣང་གསལ་ཆེན་པོ་རྣམས་ཀྱང་ཟིལ་གྱིས་གནོན་པར་མི་ནུས་སོ། །དེ་ནས་རྣམ་པ་འདི་དག་སྨྲས་པ་ན། བརྟན་པས་དེ་དག་ལ་འདི་སྐད་སྨྲས་སོ། །ཀྱེ་མང་དུ་སྨྲ་ཅི་དགོས་
[35a.3]ཁྱེད་ཀྱི་འབྱོར་པ་ལ་ངེད་རྣམས་ཀྱང་སྨོན་པ་མེད་དོ། །ལྷ་མ་ཡིན་གྱི་དབང་པོ་ཐགས་བཟངས་རིས་དང་། རབ་དགོད་ལ་སོགས་པ་བཞི་པོ་འདི་དག་གི་དཔུང་བཤམས་པ་རྣམས་ཀྱིས་ལྷ་ཐམས་ཅད་ཕམ་པར་བྱ་བའི་ཕྱིར་འཁོད་དེ། ངེད་ནི་ཁྱོད་ཀྱི་འབྱོར་པ་ལ་དགའ་བ་མེད་དོ། །
[35a.4]དེ་སྐད་སྨྲས་ནས། ཕྲེང་ཐོགས་ཀྱི་ལྷ་ག་ལ་བ་དེར་རྒྱུག་པར་བྱེད་དོ། །དེ་འོང་བར་མངོན་པར་མཐོང་ནས། ཇི་ལྟར་དེའི་ལུས་ཀྱི་ངོ་བོ་ཤིན་ཏུ་ཕྲ་བ་ཡང་མི་མངོན་པ་དེ་ལྟར་མདའ་སྣ་ཚོགས་ཆར་ལྟར་ཕབ་བོ། །དེ་ལྟར་བརྟན་པ་མཚོན་ཆའི་ཆར་གྱི་ནང་དུ་ཚུད་ནས་ཀྱང་ཕྲེང་
[35a.5]ཐོགས་ཀྱི་ལྷ་རྣམས་ཀྱིས་འདི་སྐད་སྨྲས་སོ། །ལས་ཀྱིས་བཅོམ་ཞིང་སྒྲུབ་པ་བརྣབ་སེམས་མང་པོ་འདི་ཅིར་དགོས། ཆོས་མ་ཡིན་པས་ནི་ནམས་ཀྱང་ཆོས་ཟིལ་གྱིས་མནན་པ་མེད་དེ། ངེད་ནི་ཁྱེད་ལ་ཆུང་ཟད་ཀྱང་འཚེ་བར་མི་བྱེད་ན། ངེད་ལ་ཅི་སྟེ་གནོད་པ་བྱེད། དེ་དེ་
[35a.6]སྐད་སྨྲ་བ་ན། ལྷ་དེ་དག་ག་ལ་བ་དེར་རྒྱུག་པར་བྱེད་དོ། །དེ་ནས་ཕྲེང་ཐོགས་ཀྱི་ལྷ་རྣམས་ཀྱིས་ཀླུ་དེ་དག་ལ་སྨྲས་པ། དཔུང་དོན་མེད་པས་ཁེངས་པ་འདི་ཁྱེད་ཀྱིས་མེའི་ཆར་མངོན་པར་ཕོབ་ཤིག་དང་། འོན་ཀྱང་དཔུང་གི་མཐུ་འདི་ཉམས་པར་འགྱུར་རོ། །དེ་སྐད་སྨྲས་
[35a.7]པ་དང་། ཀླུའི་རྒྱལ་པོ་འཇོག་པོས་ཕྱོགས་གཅིག་ཏུ་ཀླུའི་རྒྱལ་པོ་རབ་འཇོམས་ལ་མེའི་ཆར་ཕབ་པ་དང་། བརྟན་པ་ག་ལ་བ་དེར་རྒྱུག་པར་བྱེད་དེ། མེའི་ཆར་མངོན་པར་ཕབ་པ་ན་དེ་ལྷ་མ་ཡིན་གྱི་དབང་པོ་བརྟན་པ་ག་ལ་བ་དེར་བརྒྱུགས་སོ། །དེ་ནས་ལྷ་མ་ཡིན་དང་
[35b]
[35b.1]ཀླུ་དེ་དག་མེའི་ཆར་ཆེན་པོའི་ནང་དུ་ཆུད་པར་གྱུར་ཏོ། །དེ་ནས་དེ་དག་ལ་མེའི་ཆར་མངོན་པར་ཕབ་པ་དང་། ལྷ་མ་ཡིན་གྱི་དབང་པོ་སྒྲ་གཅན་རི་དཔག་ཚད་བཅུ་པ་གཅིག་བླངས་ནས། ཕྲེང་ཐོགས་ཀྱི་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་འོང་བ་མངོན་པར་
[35b.2]མཐོང་ནས་ལྷ་ལག་ན་ཡོལ་གོ་ཐོགས་པ་དག་རི་བསྲེག་པའི་ཕྱིར་མེའི་ཆར་མངོན་པར་འབེབས་ཤིང་རྒྱུག་པར་བྱེད་དོ། །དེ་ནས་མེའི་ཆར་དེས་ནི་རི་དེ་ཐམས་ཅད་བསྲེགས་སོ། །དེ་ལྟར་དེ་བསྲེགས་པར་རིག་ནས་བརྟན་པ་དེ་མཐུ་ཉམས་ཏེ། ལྷ་དེ་རྣམས་ལ་འདི་སྐད་སྨྲས་སོ། །
[35b.3]འདི་ལྟར་བདག་གིས་རི་རབ་ཏུ་འབར་བ་གཞན་ཐམས་ཅད་སྟེང་དུ་དབབ་བོ། །དེ་ནས་ལྷ་མ་ཡིན་རྣམས་ཀྱིས་རི་རབ་ཏུ་འབར་བ་གཞན་ཞིག་དེའི་དྲུང་དུ་ཁྱེར་རོ། །དེ་ནས་བརྟན་པ་དེས་དེ་ཁྱེར་ནས་ལྷ་རྣམས་ཀྱི་སྟེང་དུ་འཕངས་སོ། །དེ་ནས་ལྷ་དེ་རྣམས་ཀྱིས་ལྷ་མ་ཡིན་ཆེན་པོ་ལ་
[35b.4]འདི་སྐད་སྨྲས་སོ། །ཆོས་མ་ཡིན་པས་ནི་ཆོས་ལས་རྒྱལ་བར་མི་ནུས་ཏེ། ངེད་ནི་ཆོས་མདུན་དུ་བྱས་ནས་གནས་སོ། །ཁྱེད་ནི་ཆོས་མ་ཡིན་པ་ལ་བརྟེན་ནས་གནས་སོ། །དེ་ལྟར་དེ་དག་ལྷ་རྣམས་ཀྱིས་སྤྱོས་པ་མཐོང་ནས། ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་
[35b.5]ཐམས་ཅད་བསྡུས་ཏེ་ལྷ་རྣམས་ག་ལ་བ་དེར་དོང་ངོ་། །དེ་ལྟར་དེ་དག་འོང་བ་མངོན་པར་མཐོང་ནས། ལྷ་རྣམས་ཀྱང་ལྷ་མ་ཡིན་དག་ག་ལ་བ་དེར་རྒྱུག་པར་བྱེད་དེ། ལྷ་དང་ལྷ་མ་ཡིན་དེ་དག་མཚོན་ཆ་དུ་མ་དང་ལྡན་པའི་གཡུལ་ཤིན་ཏུ་མི་བཟད་པ་བཀྱེ་བར་གྱུར་ཏོ། །དེ་ནས་
[35b.6]ལྷ་རྣམས་ཀྱིས་ཆོས་བརྗོད། བདེན་པའི་བྱིན་གྱིས་བརླབས་བྱས། དཀོན་མཆོག་གསུམ་ལ་སྐྱབས་སུ་འགྲོ་བ་ཡིད་ལ་བྱས་ནས། ལྷ་མ་ཡིན་ག་ལ་བ་དེར་དོང་ངོ་། །ལྷ་དེ་དག་མཐོང་མ་ཐག་ཏུ་ལྷ་མ་ཡིན་གྱི་དཔུང་དེ་ཐམས་ཅད་བརྒྱའམ་སྟོང་དུ་བཅོམ་མོ། །དེ་
[35b.7]ནས་ལྷ་མ་ཡིན་དེ་དག་ཐམས་ཅད་སའི་འོག་ག་ལ་བ་དེར་བྲོས་སོ། །ཀླུ་ཆོས་དང་མི་ལྡན་པ་རབ་འཇོམས་ལ་སོགས་པས་ལྷ་མ་ཡིན་དེ་དག་ལ་འདི་སྐད་སྨྲས་སོ། །ལྷ་མ་ཡིན་དག་བདག་ཅག་བོར་ནས་ཅི་སྟེ་འབྲོས། ཀླུ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་དེ་དག་བདག་
[36a]
[36a.1]ཅག་གིས་ཐུབ་ན། ཁྱེད་ཀྱིས་ལྷ་འདི་དག་འབའ་ཞིག་ཐུབ་པར་འགྱུར་རོ། །གང་དེ་ལྟར་འཇིགས་པར་གནས་ན། རང་གི་དཔུང་ཉམས་དྲོད་མེད་པར་ཅིའི་ཕྱིར་སའི་འོག་ནས་ལྡང་། ལྷ་རྣམས་དང་ལྷན་ཅིག་ཅིའི་ཕྱིར་འགལ་བར་བྱེད། འགལ་བའི་རང་བཞིན་
[36a.2]ཅན་ཁྱེད་ནི་སའི་འོག་ཏུ་འདོང་དུ་ཡོད་གྲང་ན་ངེད་གར་འདོང་། འཇོག་པོ་དང་ནོར་རྒྱས་ཀྱི་བུ་ལ་སོགས་པས་བཅོམ་པ་གར་འདོང་། ལྷ་མ་ཡིན་དེ་དག་གིས་དེ་སྐད་ཐོས་ནས། དེ་ནས་ཡང་ལྷ་རྣམས་ག་ལ་བ་དེར་གཡུལ་འགྱེད་དུ་སླར་ལོག་གོ །དེ་ནས་ཡང་ཐོགས་པ་མེད་
[36a.3]པའི་བློ་ཅན་དེ་དག་ལྷ་མ་ཡིན་ག་ལ་བ་དེར་ཐམས་ཅད་འབད་དེ་བརྒྱུགས་སོ། །དེ་ནས་དེ་དག་འོང་བ་མངོན་པར་མཐོང་སྟེ། ལྷ་མ་ཡིན་རྣམས་ཀྱིས་བཟློག་པར་མ་ནུས་སོ། །དེ་ནས་ཡང་ལྷ་མ་ཡིན་གྱི་དབང་པོ་སྒྲ་གཅན་ལྷ་མ་ཡིན་གྱི་དབང་པོ་བརྟན་པ་དང་ལྷན་ཅིག་ཏུ་
[36a.4]སའི་འོག་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གྱི་དཔུང་དེ་ལྟར་ཉམས་པ་མཐོང་ནས། ལྷ་མ་ཡིན་ཁ་ཅིག་ལྷ་མ་ཡིན་གྱི་དབང་པོ་གནས་གསུམ་པ་ན་གནས་པ་ག་ལ་བ་དེར་བརྒྱུགས་ཏེ། འདི་ལྟར་རྒྱལ་པོ་ཆེན་པོ་མེ་ཏོག་ཕྲེང་བཞེངས། ལྷའི་ཚོགས་དེ་དག་བཟློག་
[36a.5]ཏུ་མི་རུང་ལ། ལྷ་མ་ཡིན་ཐམས་ཅད་ཕམ་པར་བྱས་ཏེ་ཕྱོགས་ཀུན་དུ་བཀོད་པར་གྱུར་ཏོ། །ཁྱོད་ཀྱིས་ནི་ལྷ་དང་ལྷ་མ་ཡིན་གྱི་གཡུལ་དུ་མར་རྣམ་པར་རྒྱལ་བ་བརྙེས་ལ། རྒྱལ་བ་བརྙེས་པར་འགྱུར་གྱིས། ཁྱོད་ཀྱིས་དེ་དག་དགོངས་ཏེ་བཞེངས། ལྷའི་དབང་པོ་བཅས་
[36a.6]པ་ལས་རྒྱལ་བར་སྤྱོན་ཅིག །ལྷ་མ་ཡིན་གྱི་དབང་པོ་མེ་ཏོག་ཕྲེང་གིས་དེ་དག་ཐམས་ཅད་ཡིད་ལ་བཟུང་ནས་མཚོན་ཆ་དང་ལག་ཆ་རྣམ་པ་སྣ་ཚོགས་ཐོགས། ལྷ་མ་ཡིན་བྱེ་བ་དུ་མས་ཡོངས་སུ་བསྐོར། ནམ་མཁའི་ཕྱོགས་ཐམས་ཅད་སྒྲ་རྣམས་ཀྱིས་ཡོངས་སུ་འགེངས་
[36a.7]ཤིང་། དེ་དག་ལྷ་དང་ལྷ་མ་ཡིན་གྱི་གཡུལ་ག་ལ་བ་དེར་འདོང་བར་བྱེད་དོ། །ལྷ་མ་ཡིན་གྱི་དབང་པོ་སྒྲ་གཅན་གྱིས་སྟོང་སྙེད་འོང་བ་མངོན་པར་མཐོང་ནས། བརྟན་པ་ལ་སྨྲས་པ། འདི་དག་ནི་ལྷ་མ་ཡིན་གྱི་དབང་པོ་མེ་ཏོག་ཕྲེང་ཡིན་ཏེ། བདག་ཅག་གི་འབྱོར་པར་བྱ་
[36b]
[36b.1]བ་དང་། ལྷ་རྣམས་ཕམ་པར་བྱ་བའི་ཕྱིར་འོང་གིས། ལྷ་མ་ཡིན་དེ་དག་སླར་ཟློག་ཤིག །འདི་ནི་ལྷ་མ་ཡིན་གྱི་དབང་པོ་བདག་ཅག་གི་འབྱོར་པར་བྱ་བའི་ཕྱིར་འོང་ངོ་། །དེ་ཐོས་ནས་ལྷ་མ་ཡིན་དག་དེ་ནས་ཡང་གཡུལ་འགྱེད་པའི་ཕྱིར་ཕྱིར་ལོག་གོ། །དེ་ནས་ཡང་དེ་དག་རྒྱལ་
[36b.2]ཆེན་བཞིའི་ལྷ་རྣམས་ག་ལ་བ་དེར་ལྷགས་སོ། །དེ་དག་ལྷགས་པ་ན་ལྷ་རྣམས་ཀྱིས་འདི་སྐད་སྨྲས་སོ། །དུད་འགྲོ་ཁྱེད་ཡུན་ཇི་སྲིད་ཅིག་ཏུ་དེ་སྐྱོང་བར་བྱེད། གཏི་མུག་གིས་བསྒྲིབས་པ་ཁྱེད་རྣམས་རང་གི་དཔུང་གཞིག་པར་བྱ་བའི་ཕྱིར་ལོག་གམ། དེ་སྐད་སྨྲས་ནས། དེ་
[36b.3]ནས་ཡང་ལྷ་རྣམས་ལྷ་མ་ཡིན་ག་ལ་བ་དེར་བརྒྱུགས་སོ། །དེ་ནས་མེ་ཏོག་ཕྲེང་གིས་ལྷ་མ་ཡིན་དེ་དག་ལ་འདི་སྐད་སྨྲས་སོ། །ལྷ་མ་ཡིན་རྣམས་བཟླུམས་ཏེ་འཁོད་པ་ཅི་སེམས་ལྷ་རྣམས་ལ་གནོད་པ་ཅིའི་ཕྱིར་མི་བྱ། སོ་སོར་མི་འཐུན་པར་འཁོད་པ་ལྷ་རྣམས་ཕམ་པར་མི་བྱ་
[36b.4]འམ། །འདི་ན་བདག་གནས་པ་གཅིག་པུས་ལྷ་ཐམས་ཅད་ལས་རྒྱལ་བར་ནུས་ན། གང་ལྷ་མ་ཡིན་གྱི་དབང་པོ་བརྟན་པ་དང་། སེང་གེ་མོའི་བུ་སྒྲ་གཅན་བདག་ཅག་གི་གྲོགས་སུ་གྱུར་པས་སྨོས་ཀྱང་ཅི་དགོས་ཏེ། འཇིགས་པར་མ་བྱེད་ཅིག །ཁྱེད་ཅག་ཀུན་ཀྱང་
[36b.5]ཐམས་ཅད་དུ་གཡུལ་གྱི་འཇིགས་པ་མེད་པ་ཡིན་ན། སྒྱིད་ལུག་པ་དེས་མ་ཆོག་གམ། ལྷ་མ་ཡིན་རྣམས་རྒྱལ་བར་གྱུར་ཅིག །ལྷ་མ་ཡིན་རྣམས་མཐུ་རྩལ་དང་བཅས་པས་རྣམ་པར་རྒྱལ་བར་གྱུར་ཅིག །དེ་སྐད་ཅེས་སྨྲས་ནས། དེ་ནས་ཡང་ལྷ་མ་ཡིན་གྱི་དབང་པོ་
[36b.6]མེ་ཏོག་ཕྲེང་དང་། ལྷ་མ་ཡིན་གྱི་དབང་པོ་རྣམས་དང་ལྷན་ཅིག་ལྷ་མེ་ཏོག་ཕྲེང་ཐོགས་དང་། རྟག་ཏུ་མྱོས་གནས་དང་། ལག་ན་ཡོལ་གོ་ཐོགས་དང་། པི་བང་ཅན་གསུམ་པའི་ལྷའི་དབང་པོ་རྣམས་བཻ་ཌཱུརྱའི་རིའི་རྩེ་མོར་འཛེགས་ཏེ། འཁོད་ཅིང་ཐམས་ཅད་དུ་ཁྱབ་པར་
[36b.7]བྱས་ནས་སྲེད་པ་སྐྱེ་སྟེ། འདི་ལྟར་སུམ་ཅུ་རྩ་གསུམ་པའི་ལྷ་རྣམས་དང་བརྒྱ་བྱིན་མེད་ཀྱང་བདག་ཅག་འབའ་ཞིག་གིས་ལྷ་མ་ཡིན་རྣམས་ཆོས་གཅིག་དང་བཅས་པས་ལན་དུ་མར་ཐུབ་པར་བྱས་སོ། །དེ་དག་གིས་དེ་སྐད་སྨྲས་པ་དང་། ལྷ་མ་ཡིན་རྣམས་ཀྱིས་རྒྱ་
[37a]
[37a.1]མཚོ་དེ་ཉིད་ཁྱབ་པར་བྱས་ནས། དེ་ནས་ཡང་གཡུལ་འགྱེད་པར་བྱུང་ངོ་། །དེ་ནས་ལྷ་རྣམས་ཀྱིས་ལྷ་མ་ཡིན་དེ་དག་འོང་བ་མངོན་པར་མཐོང་ནས་སྨྲས་པ། འདི་ལྟར་ལྷ་མ་ཡིན་བདག་ཉིད་ཐམས་ཅད་དཔུང་ཆེས་འཕེལ་ཏེ། འོང་གིས་འདི་དག་ནི་ངེས་པར་ལྷ་
[37a.2]མ་ཡིན་གྱི་དབང་པོ་གསུམ་པ་མེ་ཏོག་ཕྲེང་ཡིན་ཏེ། དེ་དག་འོང་བ་ལྟ་ཞིང་དེ་དག་ལ་དེ་སྐད་སྨྲས་པ་དང་། ལྷ་མ་ཡིན་གཡུལ་འགྱེད་པར་མདུན་ཉིད་ན་འཁོད་དོ། །དེ་ནས་ལྷ་རྣམས་ཀྱིས་དེ་དག་མཐོང་ནས་སྨྲས་པ། ཁྱེད་གང་གིས་བསླུས་ནས་འོངས། ད་དུང་དུ་ཆོས་དང་ལྡན་
[37a.3]ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། དགེ་བ་དོན་དུ་གཉེར་བ། དགེ་བ་ལ་ཞུགས་པ་ཡོད་དེ། དེ་དག་ཤི་བའི་དུས་བྱས་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ནི་ངེད་ཡིན་ཏེ། ཁྱེད་
[37a.4]པས་ཆེས་དཔུང་ཆེ་ལ་ཆེས་གཙོ་བོ་ཡིན་ནོ། །དེ་ལྟ་བས་ན་ཆོས་བསྒྲུབས་པ་བདག་ཅག་ལ་ཁྱེད་ཀྱིས་མངོན་པར་མ་གཙེ་ཤིག །བདག་ཅག་ལ་ཁྱེད་ཀྱིས་ཅིའི་ཕྱིར་གཙེ། དེ་ནས་དེ་སྐད་སྨྲས་པ་དང་། ལྷ་མ་ཡིན་རྣམས་ཀྱིས་ལྷ་རྣམས་ཀྱི་ཚིག་རྩིས་ལ་མ་ཆགས་པར་
[37a.5]བྱས་ནས། ལྷ་རྣམས་དང་གཡུལ་འགྱེད་པའི་ཕྱིར་ལྷགས་སོ། །དེ་ནས་ལྷ་རྣམས་ཡང་ལྷ་མ་ཡིན་རྣམས་ག་ལ་བ་དེར་ནམ་མཁའ་བཀང་ནས་ལྷ་མ་ཡིན་རྣམས་གཞོམ་པའི་ཕྱིར་དང་། དེ་དག་ཕན་ཚུན་རྒྱལ་བར་བྱ་བའི་ཕྱིར་འདོང་བར་བྱེད་དོ། །དེ་ནས་ཡང་དེ་དག་
[37a.6]གཡུལ་གྱི་རྣམ་པ་དེ་ལྟ་བུ་བཀྱེ་སྟེ། སྒྲ་གང་གིས་རྒྱ་མཚོ་ན་གནས་པ་ཉ་དང་། སྲོག་ཆགས་དུང་དང་། ཆུ་སྲིན་དང་། ཆུ་སྲིན་བྱིས་པ་གསོད་དང་། ཉ་མིད་དང་། ཉ་མིད་ཆེན་པོ་དང་། ཆུ་སྲིན་ན་ཀྲ་དང་། ཆུ་སྲིན་དུ་ན་དྷུ་གསོད་མང་པོ་རྣམས་ཀྱི་སྙིང་བརྒྱའམ་སྟོང་དུ་རྣམ་པར་
[37a.7]གས་སོ། །དེ་དག་མཚོན་ཆ་དཔེ་མེད་པ་དུ་མ་ཆར་གྱི་རྒྱུན་ལྟར་ཤིན་ཏུ་འབབ་པས་ལྷ་དང་ལྷ་མ་ཡིན་གཡུལ་བཀྱེའོ། །ལྷ་མ་ཡིན་གྱི་དབང་པོ་མེ་ཏོག་ཕྲེང་གིས་ལྷ་མ་ཡིན་དེ་དག་བཀྱེ་ནས་གཅིག་པུ་འདུག་སྟེ། ལྷ་རྣམས་ལ་འདི་སྐད་སྨྲའོ། །ང་ཉིད་ཀྱིས་ཡུན་རིང་དུ་གཡུལ་འདིར་
[37b]
[37b.1]མ་འདུག་སྟེ། དེ་འདུག་ན་ནི་རྣམ་པར་རྒྱལ་བ་ཐོབ་པས་དང་ཁྱེད་རྣམས་གཞོམ་པའི་ཕྱིར་དང་། ལྷ་མ་ཡིན་རྣམས་འབྱོར་པར་བྱ་བའི་ཕྱིར་འོངས་པ་ཡིན་ནོ། །ང་འབའ་ཞིག་འདུག་པས་ལྷ་དབང་པོ་དང་བཅས་པ་ཡང་མདུན་དུ་འདུག་མི་ནུས་ན། རྒྱལ་ཆེན་བཞིའི་ལྷ་འབའ་ཞིག་
[37b.2]ལྟ་སྨོས་ཀྱང་ཅི་དགོས་ཏེ། ངས་ཕམ་པར་བྱའོ། །དེ་སྐད་སྨྲས་ནས། ལྷ་རྣམས་ག་ལ་བ་དེར་འགྲོ་བར་བྱེད་དོ། །ལྷ་ལག་ན་ཡོལ་གོ་ཐོགས་པ་རྣམས་ཀྱིས་དེ་འོང་བར་མངོན་པར་མཐོང་ནས། ལྷ་མ་ཡིན་གྱི་དབང་པོ་མེ་ཏོག་ཕྲེང་དེ་གཞོམ་པའི་ཕྱིར་ག་ལ་བ་དེར་འདོང་བར་བྱེད་དོ། །
[37b.3]དེ་ནས་རྒྱ་མཚོའི་དབུས་ནས་རི་དཔག་ཚད་ལྔ་པ་དང་། དཔག་ཚད་བཞི་པ་དང་། དཔག་ཚད་གསུམ་པ་དང་། དཔག་ཚད་གཉིས་པ་དང་། དཔག་ཚད་ཀྱི་ཚད་རབ་ཏུ་འབར་བ་དག་ཕྱུང་ཞིང་ཕྱུང་ཞིང་ལྷ་ལག་ན་ཡོལ་གོ་ཐོགས་པ་ག་ལ་བ་དེར་འཕེན་པར་བྱེད་དོ། །དེ་འཕེན་པ་ན་
[37b.4]ལྷ་ལག་ན་ཡོལ་གོ་ཐོགས་པ་རྣམས་ཀྱིས་ཆོས་རྗེས་སུ་དྲན་པར་བྱས། དཀོན་མཆོག་གསུམ་ལ་སྐྱབས་སུ་སོང་ནས། མདའི་རྒྱུན་རྣམས་ཀྱིས་རི་དེ་དག་རྒྱ་མཚོའི་དབུས་དེར་བྱེ་མ་[ཆང་]པ་ནས་གཏོར་བ་བཞིན་དུ་གཏོར་ཏོ། །མེ་ཏོག་ཕྲེང་དེས་ལས་ཀྱི་འབྲས་བུ་དེ་དག་མེད་པར་
[37b.5]མངོན་པར་མཐོང་ནས་ལག་ན་དབྱུག་ཏོ་ཐོགས་ཏེ། ལྷ་ལག་ན་ཡོལ་གོ་ཐོགས་པ་ག་ལ་བ་དེའི་མདུན་ཉིད་དུ་འདུག་གོ། །དེ་དག་འཁོར་དང་བཅས། དཔུང་དང་། མཐུ་དང་བཅས་པ་འོང་བ་མངོན་པར་མཐོང་ནས་ཆར་གནམ་ལྕགས་ལྟ་བུའི་མཐུ་ཡིས་དབྱུག་ཏོ་དེ་གཅོད་པར་བྱེད་ཅིང་། 
[37b.6]ལྷ་མ་ཡིན་དེ་དག་ཉམས་སྨད་དེ་དེ་ལྟར་དེ་དག་ཕམ་པར་བྱས་སོ། །ལྷ་མ་ཡིན་གྱི་དབང་པོ་བརྟན་པ་ཡང་ལྷ་རྟག་ཏུ་མྱོས་གནས་ག་ལ་བ་དེར་གཡུལ་འགྱེད་པའི་ཕྱིར་མཚོན་ཆ་ཀུན་འཇོམས་དཔག་ཚད་ཙམ་བླངས་ནས་འདོང་བར་བྱེད་དོ། །དེ་ནས་ལྷ་མ་ཡིན་གྱི་རྒྱལ་པོས་ལྷ་དེ་དག་ལ་འདི་
[37b.7]སྐད་སྨྲས་སོ། །འདི་ལྟར་དེ་རིང་བདག་གིས་ཐམས་ཅད་ལས་རྒྱལ་བར་བྱ་སྟེ། ཐམས་ཅད་མཚོན་ཆ་ཀུན་འཇོམས་གྱིས་གཤིན་རྗེའི་གནས་ག་ལ་བ་དེར་ཉེ་བར་བཀྱེའོ་ཞེས་དེ་སྐད་སྒྲ་བསྒྲགས་ནས་ལྷ་རྟག་ཏུ་མྱོས་གནས་རྣམས་ག་ལ་བ་དེར་འདོང་བར་བྱེད་དོ། །འཇིག་རྟེན་སྐྱོང་བ་རྣམས་ཀྱིས་
[38a]
[38a.1]དེ་འོང་བ་མངོན་པར་མཐོང་ནས་ལག་སྟོབས་ཀྱིས་མཚོན་ཆ་ཕྲོགས་ཏེ། ལྷ་མ་ཡིན་དེ་ཉིད་ཀྱི་བྲང་དུ་བརྒྱབ་བོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་བཞི་པ། དེ་མཚོན་ཆ་དེས་བརྒྱབ་པ་དང་ཉམས་ནས་སའི་འོག་
[38a.2]ག་ལ་བ་དེར་འགྲོ་བར་བྱེད་དོ། །དེའི་འཁོར་ལྷ་མ་ཡིན་མགུལ་ཕྲེང་རྣམས་ཀྱིས་གང་གིས་ཉམས་པ་མངོན་པར་མཐོང་ནས། ཉམས་པ་སྲོག་གི་ལྷག་མ་ལུས་པ་དེ་དག་ཐམས་ཅད་ཀྱང་སའི་འོག་ག་ལ་བ་དེར་རྒྱུག་པར་བྱེད་དོ། །ལྷ་མ་ཡིན་གྱི་དབང་པོ་སྒྲ་གཅན་ཡང་འཁོར་དང་བཅས་ཏེ། ལྷ་
[38a.3]པི་བང་ཅན་གསུམ་པ་ག་ལ་བ་དེར་འདོང་བར་བྱེད་དོ། །རང་གི་ལག་མཐུས་དྲེགས་པ་དེ་དག་འོངས་པ་མངོན་པར་མཐོང་ནས་ལྷ་རྣམས་མེ་ཆར་ལྟར་མངོན་པར་འབེབས་ཤིང་། དེ་དག་ཀྱང་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་རྒྱུག་པར་བྱེད་དོ། །མེ་ཆར་ལྟར་ཕབ་པ་དེས་ཀུན་དུ་
[38a.4]མངོན་པར་སྲེག་པ་ན་འཁོར་དང་བཅས་པར་སའི་འོག་ག་ལ་བ་དེ་ཉིད་དུ་རྒྱུག་པར་བྱེད་དོ། །ལྷ་མ་ཡིན་གྱི་དབང་པོ་གསུམ་པོ་དེ་དག་མཐོང་ནས་ལྷ་རྣམས་ནི་སྙིང་རབ་ཏུ་དགའ་བར་གྱུར། ལྷ་མ་ཡིན་རྣམས་ནི་ཡིད་དམན་པར་གྱུར་ཏེ། མཐུ་རྩལ་ཉམས་པ། མགོན་འདོད་པ། 
[38a.5]སྐྱབས་འདོད་པ། དཔུང་གཉེན་འདོད་པ་ཐམས་ཅད་སའི་འོག་གི་སྒོ་ག་ལ་བ་དེར་རྒྱུག་པར་བྱེད་དོ། །དེ་དག་གང་གི་ཚེ་སའི་འོག་གི་སྒོ་དེར་ལྷགས་པ་དེའི་ཚེ། ལྷ་རྣམས་ཡང་བཻ་ཌཱུརྱའི་རིའི་རྩེ་མོ་དེ་ཉིད་ལ་འཛེགས་ཏེ་འཁོད་དོ། །འདི་ལྟར་ལྷ་མ་ཡིན་རྣམས་གོར་མ་ཆག་པར་ཡང་
[38a.6]འོང་བར་འགྱུར་ཏེ། གང་གི་ཕྱིར་ཐགས་བཟངས་རིས་དང་རབ་དགོད་དག་ད་དུང་དུ་མ་འོངས་ཏེ། ལྷ་མ་ཡིན་དེ་དག་ནི་དེ་ལ་སྲོག་ལྟོས། དེ་ལ་རྟེན། དེ་གཙོ་བོར་བྱེད་པ་ཡིན་ནོ། །དེ་ལས་རྒྱལ་བ་ནི། ཐམས་ཅད་ལས་རྒྱལ་བར་འགྱུར་ལ། དེ་ལས་ཕམ་ན་ནི་འདི་དག་ཐམས་ཅད་ལས་
[38a.7]ཕམ་པར་འགྱུར་རོ་ཞེས་དེ་སྐད་སྨྲས་ནས། ལྷ་ཐམས་ཅད་དགའ་བ་ཤིན་ཏུ་སྐྱེས། མཐུ་ཤིན་ཏུ་སྐྱེས་ཏེ། དེ་སྐད་བརྗོད་ཅིང་གཡུལ་འགྱེད་པའི་ཕྱིར་ངེས་པར་གནས་པར་བྱེད་དོ། །ཀླུའི་རྒྱལ་པོ་རབ་འཇོམས་ལ་སོགས་པ་ཡང་ལོངས་སྤྱོད་ལྡན་གྱི་གྲོང་ཁྱེར་ག་ལ་བ་དེ་ན་ཀླུའི་རྒྱལ་པོ་ནོར་
[38b]
[38b.1]རྒྱས་ཀྱི་བུ་དང་། འཇོག་པོ་ལ་སོགས་པས་དཔུང་གི་མཐུ་རྩལ་ལྷག་མ་ལུས་པ་རྣམས་བཅོམ་མོ། །དེ་དག་ཀྱང་རབ་དགོད་དེ་ལ་ཤིན་ཏུ་སེམས་ཤིང་དེའི་ཚེ་དེ་ལ་དཔུང་ཚོལ་ཏེ། དེས་ལྷ་རྣམས་གཞོམ་པར་ནུས་ཀྱི། གཞན་དུ་ན་ལྷ་མ་ཡིན་གྱི་ཕྱོགས་ནི་ཤིན་ཏུ་ཕམ་ལ། ལྷའི་ཕྱོགས་
[38b.2]ནི་རབ་ཏུ་འཕེལ་ཏོ་སྙམ་མོ། །དེ་ལྟར་ལྷ་མ་ཡིན་གྱི་ཕྱོགས་ཀླུ་དང་ལྷ་མ་ཡིན་དེ་དག་ཐམས་ཅད་ཡིད་སྡུག་བསྔལ་ཞིང་གནས་སོ། །དེ་ལྟར་དེ་དག་གནས་ཤིང་ལྷ་མ་ཡིན་རྣམས་ཀྱང་ཡིད་དམན་པར་གནས་ཏེ། ཐགས་བཟངས་རིས་དང་། རབ་དགོད་དག་གིས་འདི་ལྟར་ལྷ་མ་ཡིན་
[38b.3]གནས་གསུམ་པ་ན་གནས་པ་མེ་ཏོག་ཕྲེང་དང་། བརྟན་པ་དང་། སྒྲ་གཅན་ཡང་ཕམ་པར་གྱུར་ཏོ་ཞེས་ཐོས་ཏེ། དེ་ལྟར་མཐུ་མེད་པར་བྱས་སོ། །དེ་ལྟར་སྤྲོ་བ་མེད་པ། དཔུང་དང་མཐུ་ཉམས་པ་དེ་དག་ལ་མགོན་གཞན་མེད་དེ། འདི་ལྟར་ལྷ་མ་ཡིན་གྱི་དབང་པོ་ཁྱོད་དུ་བས་སོ། །
[38b.4]དེ་ནས་ལྷ་མ་ཡིན་གྱི་དབང་པོ་རབ་དགོད་ཀྱིས་འདི་སྐད་སྨྲས་སོ། །ལྷ་མ་ཡིན་རྣམས་ལྷ་མ་ཡིན་གྱི་དབང་པོ་གསུམ་དག་ག་ལ་གནས་རྟོགས་ཤིག་རྟོགས་ཤིག །དེ་སྐད་སྨྲས་པ་དང་། ལྷ་མ་ཡིན་རྣམས་ཀྱིས་ལྷ་མ་ཡིན་གྱི་དབང་པོ་དེ་ལ་འདི་སྐད་སྨྲས་སོ། །འདི་ལྟར་སའི་
[38b.5]འོག་གི་སྒོའི་ཐ་མ་ན་ལྷ་མ་ཡིན་དཔུང་དང་མཐུ་ཉམས་པ་ཐམས་ཅད་ཁྱོད་ལ་སྲོག་ལྟོས། ཁྱོད་ལ་དཔུང་ཚོལ། ཁྱོད་ལ་རྟེན་ཅིང་མཆིས་ཏེ། མཚར་ཁོ་ནར་ངོ་ཚ་ནས་སའི་འོག་གི་ནང་དུ་ཡང་མཆི་བའི་རྔོ་མ་ཐོགས་སོ། །དེ་ནས་ཐགས་བཟངས་རིས་དང་རབ་དགོད་ཀྱིས་འདི་སྐད་སྨྲས་སོ། །
[38b.6]ཅི་ལྷ་དེ་རྣམས་ཀྱི་བརྒྱ་བྱིན་འོངས་སམ་མ་འོངས། ལྷ་མ་ཡིན་རྣམས་ཀྱིས་སྨྲས་པ། མ་མཆིས་སོ། །དེ་ནས་རབ་དགོད་ཁྲོས་པའི་མིག་དམར་པོས་རང་གི་དཔུང་ལ་ལྟ་ཞིང་འདི་སྐད་སྨྲས་སོ། །རྒྱལ་ཆེན་བཞི་པ་དག་ཉི་ཚེས་གནས་གསུམ་དུ་གཏོགས་པའི་ལྷ་མ་ཡིན་རྣམས་
[38b.7]ཕམ་པར་བྱས། དཔུང་དང་མཐུ་ཉམས་པར་བྱས། བརྩོན་པ་མེད་པར་བྱས་ཏེ། ཀྱེ་མ་ལྷ་མ་ཡིན་རྣམས་ལྷའི་རིས་ཉི་ཚེ་གང་གིས་དཔུང་དང་མཐུ་ཉམས་པར་བྱས་པ་དེའི་ཕྱིར་འདི་ལྟར་ང་ཆ་སྟེ། ལྷ་ཐམས་ཅད་ཕམ་པར་བྱའོ། །དེ་སྐད་སྨྲས་ནས། ལྷ་མ་ཡིན་གྱི་དབང་པོ་
[39a]
[39a.1]དེ་ལྷ་མ་ཡིན་གྱི་དབང་པོ་ཀུན་གྱི་དཔུང་བས་ལྷག་པར་བརྩོན་པ་གང་ཡིན་པ་དེས་དཔོན་སྣ་ཐམས་ཅད་ལ་བསྒོ་བ་འདི་ལྟར་ལྷ་གསད་པ་དང་། ལྷ་གཞོམ་པ་དང་། ལྷ་རྣམས་ལ་བར་ཆད་བྱ་བའི་ཕྱིར་བདག་ཆ་ཡིས་རྔ་བོ་ཆེ་རྡུངས་ཤིག་རྡུངས་ཤིག །ལྷ་དང་བརྒྱ་བྱིན་དུ་
[39a.2]བཅས་པ་ང་གཅིག་པུས་ཐུབ་པར་བྱ་སྟེ། ང་ནི་བདག་བར་མ་དོར་ཕམ་པར་མི་འདོད་དོ། །གང་ལྷའི་བརྩོན་འགྲུས་དཔུང་དང་ལྡན་པ་དག་ལྷ་མ་ཡིན་གྱི་བུ་མོ་རྣམས་ལ་ལྟ་བ་དང་། ཉུག་པར་འདོད་པ་ཅི་ངས་མི་ཤེས་སྙམ་མམ། དེ་སྐད་སྨྲས་ནས་ཐགས་བཟངས་རིས་དང་། རབ་དགོད་དེ་དག་རྔ་
[39a.3]སྒྲ་འབྱིན་ཅིང་ལྷ་མ་ཡིན་རྣམས་རྒྱུགས་ཤིག་རྒྱུགས་ཤིག །འདི་ལྟར་ངས་ལྷ་ཐམས་ཅད་ཕམ་པར་བྱ་བ་དང་། ལྷ་མ་ཡིན་ཐམས་ཅད་འབྱོར་པར་བྱ་བའི་ཕྱིར་བདག་ཉིད་ཆའོ། །དེས་དེ་སྐད་ཅེས་བསྒོ་ནས་ཤིང་རྟ་འཁོར་ལོ་རྩིབས་འབུམ་དང་། ལྷ་མ་ཡིན་གྱི་འོད་ཉི་མ་ལྟ་བུ་བྱེ་བ་ཕྲག་དུ་མ་དག་
[39a.4]ཆས་སོ། །དེ་ཆས་པ་དང་། རི་དང་། ཆུ་བོ་དང་། རི་ཁྲད་ཁྲོད་དང་། རི་འོར་དང་། རིའི་རྩེ་མོ་དང་། རི་རབ་ཏུ་བཅས་པ་གཡོ་བ་ནས་ལེགས་མཐོང་གི་ཚལ་ན་ལྷ་རྣམས་ཀྱི་དབང་པོ་བརྒྱ་བྱིན་ལྷའི་འདུན་ས་ཆོས་བཟང་ན་འདུག་པའི་སྟན་གྱི་བར་དུ་གཡོ་བ་དང་། དེ་འདི་སྙམ་དུ་སེམས་
[39a.5]ཏེ། །ཀྱེ་ཨེ་མ་བདག་གི་སྟན་ཡང་གཡོ་བ་ལས་ན་གོར་མ་ཆག་པར་ལྷ་དང་ལྷ་མ་ཡིན་གཡུལ་འགྱེད་པར་འགྱུར་ཏེ། ལྷ་མ་ཡིན་གྱི་རྒྱལ་པོ་ཐགས་བཟངས་རིས་དེ་ཆས་པ་ལྟར། འདི་ལྟར་ཚལ་དང་། ནགས་ཚལ་འདི་དང་། རི་ཁྲད་ཁྲོད་དང་། ཆུ་ཀླུང་དང་། རི་ངོས་དང་བཅས་པ་ཐམས་
[39a.6]ཅད་དང་། རིའི་རྒྱལ་པོ་རི་རབ་འདི་ཡང་རབ་ཏུ་གཡོའོ། །བརྒྱ་བྱིན་དེས་དེ་ལྟར་རིག་ནས། ལྷ་རྣམས་ལ་བསྒོ་བ། སུམ་ཅུ་རྩ་གསུམ་པའི་ལྷ་རྣམས་ཆོས་ཤིག་ཆོས་ཤིག །འདི་ལྟར་རབ་དགོད་དང་ཐགས་བཟངས་རིས་དག་ལྷ་རྣམས་ཕམ་པར་བྱ་བའི་ཕྱིར་ཆ་ཞིང་འདུག་གོ། །དེའི་
[39a.7]ཕྱིར་བདག་ཉིད་ཀྱང་འདི་ལྟར་གླང་པོ་ཆེ་ས་སྲུང་གི་བུ་ལ་ཞོན་ཏེ། ལྷ་ཐམས་ཅད་དང་ལྷན་ཅིག་ཏུ་ལྷ་དང་ལྷ་མ་ཡིན་གྱི་གཡུལ་ག་ལ་བ་དེར་འདོང་བར་བྱའོ། །གང་གི་ཕྱིར་རབ་དགོད་དང་། ཐགས་བཟངས་རིས་ཀྱི་གཡུལ་འགྱེད་པ་གང་ཡིན་པ་དེར་ལྷ་འདུག་པ་ནི་ངས་མ་མཐོང་ངོ་། །
[39b]
[39b.1]དེ་སྐད་སྨྲས་པ་དང་། འདི་ལྟར་ལྷ་རྣམས་ཀྱི་དབང་པོ་བརྒྱ་བྱིན་དེ་ནི་དཔུང་གི་གཙོ་བོ་ཡིན་ཏེ། ལྷའི་འདུན་ས་ཆོས་བཟང་དང་། གྲོང་ཁྱེར་བལྟ་ན་སྡུག་ན་གནས་པ་རྣམས་ལ་ཡང་བསྒོ། བཞི་མདོ་དང་བཞི་མདོ། །སུམ་མདོ་དང་སུམ་མདོ་དག་ཏུ་ཡང་འདི་ལྟར་ལྷ་རྣམས་ཀྱི་དབང་
[39b.2]པོ་བརྒྱ་བྱིན་དེ་ནི་ལྷ་དང་ལྷ་མ་ཡིན་གྱི་གཡུལ་འགྱེད་པར་འགྲོ་སྟེ། རབ་དགོད་དང་ཐགས་བཟངས་རིས་དག་ག་ལ་བ་དེ་ཉིད་དུ་ཐམས་ཅད་འདོང་བར་བྱའོ་ཞེས་བསྒོའོ། །དེ་ནས་དེ་དག་ལ་དེ་སྐད་སྨྲས་པ་དང་། ལག་ཆ་དང་། མཚོན་ཆ་སྣ་ཚོགས་ཀྱི་གནས་སུ་གྱུར་པ། ཤིང་རྟ་
[39b.3]སྣ་ཚོགས་ཀྱི་ཚལ་དུ་འདོང་བར་བྱེད་དེ། མཚོན་ཆ་ཐམས་ཅད་ཡོད་པ་དེར་ལྷ་བརྒྱའམ། སྟོང་ངམ། ཁྲིའམ། བྱེ་བ་མཚོན་ཆ་དོན་དུ་གཉེར་བ་དེ་དག་ཤིང་རྟ་སྣ་ཚོགས་ཀྱི་ཚལ་དུ་འདོང་བར་བྱེད་དོ། །དེ་དག་རྒྱུག་པ་ན་རྒྱ་མཚོ་བྲུག་པ་ལྟ་བུའི་སྒྲ་བྱུང་སྟེ། ལྷ་རྣམས་ཕན་ཚུན་
[39b.4]འདོང་བ་ཤིན་ཏུ་བརྟུལ་བའི་རྡུལ་གང་གིས་ནམ་མཁའ་ཡོག་པར་གྱུར་པ་རྣམ་པ་དེ་ལྟ་བུ་བྱུང་ངོ་། །དེ་ལྟར་དེ་དག་མཚོན་ཆ་རྣམས་བླངས་ནས་ནམ་མཁའ་ལ་རྒྱུ་བ་རྣམས་ནི་ནམ་མཁའ་ལ། སྐམ་ས་ལ་རྒྱུ་བ་རྣམས་ནི་སྐམ་ས་ལ། རིའི་རྩེ་མོ་ལ་རྒྱུ་བ་རྣམས་ནི་རིའི་རྩེ་མོ་ཀུན་དུ་གང་ནས་
[39b.5]འདོང་ངོ་། །ལྷ་གཞན་ཚལ་དང་། ནགས་ཚལ་དག་ན་གནས་ཤིང་རྩེར་དོང་བའི་ལྷ་གང་ཡིན་པ་དེ་དག་ཀྱང་རྔ་སྒྲ་ཐོས་ནས། ཤིང་རྟ་སྣ་ཚོགས་ཀྱི་ཚལ་ག་ལ་བ་དེར་རྒྱུག་པར་བྱེད་དོ། །སུམ་ཅུ་རྩ་གསུམ་པའི་ལྷའི་འདོད་པ་ཀུན་ཀྱང་བཏང་ནས། ཐམས་ཅད་རྒྱུག་པར་བྱེད་དོ། །
[39b.6]མཚོན་ཆ་དང་། ལག་ཆ་དང་། གོ་མཚོན་རབ་ཏུ་མང་པོ་བརྒྱའམ། སྟོང་ངམ། བྱེ་བའམ། བྱེ་བ་བརྒྱ་ཕྲག་སྟོང་སྙེད་དག་བླངས་ནས། དེ་དག་ཐམས་ཅད་བརྒྱ་བྱིན་ཤིན་ཏུ་མཐོང་བར་འདོད་ཅིང་འཁོད་དོ། །དེ་ནས་བརྒྱ་བྱིན་གྱིས་དེ་དག་གི་ཉམས་དྲོད་རིག་ནས་ལྷ་ཐམས་ཅད་རབ་ཏུ་
[39b.7]དགའ་བར་བྱེད་ཅིང་ཤིང་རྟ་རབ་ཏུ་མང་པོ་ལ་ཞོན་ཏེ། ཤིང་རྟ་ཁ་ཅིག་ནི་རིན་པོ་ཆེ་སྣ་བདུན་གྱིས་བརྒྱན། ཁ་ཅིག་ནི་གསེར་གྱིས་བརྒྱན། ཁ་ཅིག་ནི་དངུལ་གྱིས་བརྒྱན། ཁ་ཅིག་ནི་བཻ་ཌཱུརྱས་བརྒྱན། ཁ་ཅིག་ནི་ཤེལ་གྱིས་བརྒྱན། ཁ་ཅིག་ནི་སྤུག་ལ་སོགས་པའི་རིན་པོ་ཆེ་ཆེན་པོ་
[40a]
[40a.1]རྣམས་ཀྱིས་བརྒྱན། ཁ་ཅིག་ནི་ནོར་བུ་སྣ་ཚོགས་ཀྱིས་བརྒྱན་ཅིང་། དྲིལ་བུ་གཡེར་ཁའི་དྲ་བས་གཏིབས་པ། ཀུན་ནས་མཛེས་པ། ལས་ཀྱི་མཆོག་ཇི་ལྟ་བ་བཞིན་དུ་ཐོབ་པ། རང་གི་གཟི་བརྗིད་ཀྱིས་རྟག་ཏུ་མཛེས་པ་ན་ཁ་ཅིག་ནི་གསེར་གྱི་རི་རབ་ཀྱི་རྩེ་མོ་
[40a.2]དག་ཁྱབ་པར་གནས་སོ། །བརྒྱའམ་སྟོང་སྙེད་ཁ་ཅིག་ནི་ནམ་མཁའ་ལ་དོང་སྟེ། ལྷའི་དབང་པོ་ལྷ་མ་ཡིན་རྣམས་ཕམ་པར་བྱ་བའི་ཕྱིར་ནམ་འགྲོ་ཞིག་གུ་སྙམ་ནས། བརྒྱ་བྱིན་ལ་ཤིན་ཏུ་ལྟ་ཞིང་འཁོད་དོ། །དེ་ལྟར་ཕན་ཚུན་ཀུན་ནས་གཏམ་ཟེར་ཞིང་འཁོད་དོ། །འཐབ་པ་ལ་
[40a.3]ཡིད་ཞུགས་པ་ཐམས་ཅད་འཁོད་དོ། །དེ་དག་དེ་ལྟར་འཁོད་པ་དང་། ལྷའི་དབང་པོས་གླང་པོ་ཆེའི་ཁ་ལོ་སྒྱུར་བ་མ་ཏ་ལི་ལ་བསྒོ་བ། འདི་ལྟར་བཟང་པོ་སོང་ལ་ངའི་གླང་པོ་ཆེ་ས་སྲུང་གི་བུ་གླང་པོ་ཆེ་ཐམས་ཅད་ཀྱི་ཡོན་ཏན་དང་ལྡན་པ་ཁ་དྲུག་ཡོད་པ་དེ་ལ་ཞོན་ནས་ངས་ལྷ་མ་ཡིན་
[40a.4]རྣམས་ཕམ་པར་བྱའོ་ཞེས་སྒོ་ཤིག །དེ་ནས་མ་ཏ་ལིས་བརྒྱ་བྱིན་གྱི་བཀའ་མནོས་ནས། རང་གི་འདོད་པས་སྤྲུལ་པའི་པད་མའི་ཚལ་ན་གླང་པོ་ཆེ་ས་སྲུང་གི་བུ་གླང་པོ་ཆེ་མང་པོས་ཡོངས་སུ་བསྐོར་བ་ག་ལ་བ་དེར་སོང་ངོ་། །དེ་ནས་གླང་པོ་ཆེ་ཅང་ཤེས་དེ་ལ་འདི་སྐད་སྨྲས་སོ། །
[40a.5]འདི་ལྟར་ལྷའི་དབང་པོ་བརྒྱ་བྱིན་དེ་ཁྱོད་ལ་འབོད་དེ། ལྷ་མ་ཡིན་གྱི་གཡུལ་དུ་ཁྱོད་ལ་ཞོན་ནས་ལྷ་མ་ཡིན་རྣམས་ཕམ་པར་བྱའོ་ཞེས་གསུང་ངོ་། །དེ་ནས་གླང་པོ་ཆེ་ས་སྲུང་གི་བུ་མ་ཏ་ལི་ག་ལ་བ་དེར་སོང་སྟེ་ཕྱིན་ནས། ལྷའི་འདུན་ས་ཆོས་བཟང་ག་ལ་བ་དེར་སོང་ངོ་། །དེར་འོངས་
[40a.6]པ་དང་མ་ཏ་ལིས་བརྒྱ་བྱིན་ལ་སྨྲས་པ། ལྷའི་དབང་པོ་འདི་ལྟར་གླང་པོ་ཆེའི་མཆོག་དེ་མཆིས་སོ། །བརྒྱ་བྱིན་གྱི་རྫུ་འཕྲུལ་གྱིས་དེའི་ལུས་དེ་ལ་ཁ་སྐྱོན་མེད་པ་བརྒྱ་སྤྲུལ་པར་བྱེད་དེ། ཁ་རེ་རེ་ལ་སོ་དཀར་པོ་བཅུ་བཅུ། སོ་རེ་རེ་ལ་པད་མའི་རྫིང་བུ་བཅུ་བཅུ། པད་མའི་རྫིང་
[40a.7]བུ་རེ་རེ་ལ་པད་མ་སྟོང་སྟོང་། པད་མ་རེ་རེ་ལ་རི་བོ་བཅུ་བཅུ། རི་བོ་རེ་རེ་ལ་པོག་རི་བརྒྱ་བརྒྱ། པོག་རི་རེ་རེ་ལ་ལྷ་མོ་བརྒྱ་བརྒྱ། སིལ་སྙན་ཡན་ལག་ལྔ་དང་ལྡན་པས་གླུ་ལེན་བྲོ་རྡུང་ཞིང་། ཤིན་ཏུ་ཆགས་སུ་རུང་བ་གཞན་དང་མི་འདྲ་བའི་གླུ་དབྱངས་དང་ཡང་དག་པར་ལྡན་
[40b]
[40b.1]པ་དག་ལེན་ཏེ། དེ་ལྟར་གླང་པོའི་མཆོག་ས་སྲུང་གི་བུ་ལ་ལྷའི་དབང་པོ་བརྒྱ་བྱིན་སྤྲུལ་པ་བྱེད་དོ། །གླང་པོ་ཆེའི་དབང་པོ་དེ་ཡང་ལུས་ཀུན་ནས་དཔག་ཚད་སྟོང་ཡོད་དོ། །ལྷའི་དབང་པོ་བརྒྱ་བྱིན་ལྷ་མ་ཡིན་རྣམས་ཕམ་པར་བྱ་བའི་ཕྱིར་སིལ་སྙན་དང་། རོལ་མོའི་སྒྲ་དང་། 
[40b.2]གླུ་དང་། ཅ་ཅོ་དང་། ག་ཞའི་སྒྲ་དབྱངས་འབྱིན་པ་རྣམས་ཀྱིས་རྣམ་པར་མཛེས་པ་ན་ཀུན་ནས་རྣམ་པ་དེ་ལྟ་བུ་དང་ལྡན་པའི་གླང་པོ་ཆེ་མཆོག་དཀར་པོ་དེ་ལ་ཞོན་ནོ། །དེ་ནས་དེ་འགྲོ་བ་མངོན་པར་མཐོང་ནས། ལྷ་རྣམས་ཀྱང་ཤིང་རྟ་ཁ་དོག་རྣམ་པ་སྣ་ཚོགས་ལ་ཞོན་ཏེ། 
[40b.3]མཚོན་ཆ་སྣ་ཚོགས་ནི་ཐོགས། ལུས་ལ་རྒྱན་སྣ་ཚོགས་ནི་བཏགས། དགོད་པ་དང་། རྩེ་བ་དང་། སྒྲ་དི་རི་རི་འདོན་པ་དང་། རབ་ཏུ་དགའ་བའི་ཡིད་རྣམ་པ་དུ་མ་ཕྱིར་ཞིང་ཡིད་རབ་ཏུ་དགའ་བར་གྱུར་ཏོ། །དེ་ནས་ལྷའི་དབང་པོ་བརྒྱ་བྱིན་དབུས་ཀྱི་སྟན་ལ་འདུག་སྟེ། བསོད་ནམས་
[40b.4]ཀྱི་སྟོབས་ཆེན་པོ་དང་ནི་ལྡན། ལྷའི་མཆོག་མང་པོས་ནི་ཡོངས་སུ་བསྐོར། གཞན་དང་མི་འདྲ་བར་ནི་བརྗིད། ལྷ་རྣམ་པ་སྣ་ཚོགས་ཀྱིས་ནི་ཡོངས་སུ་བསྐོར་ཏེ། སུམ་ཅུ་རྩ་གསུམ་པའི་བདག་པོ་ཉི་མ་འབུམ་བས་ལྷག་པའི་འོད་ཀྱིས་ནམ་མཁའ་འགེངས་ཤིང་། སིལ་
[40b.5]སྙན་དང་། གླུ་དབྱངས་རྣམ་པ་སྣ་ཚོགས་ཀྱིས་འགེངས་པ་ན། ནམ་མཁའི་དཔག་ཚད་ཉི་ཁྲིར་བཀང་ནས་ལྷ་དང་ལྷ་མ་ཡིན་གྱི་གཡུལ་ག་ལ་བ་དེར་འཇུག་པར་བྱེད་དོ། །དེ་ནས་དེ་འཇུག་པ་ན། འཇིག་རྟེན་སྐྱོང་བ་རྣམས་བྲེད་སྐད་འབྱིན་ཅིང་། བརྒྱ་བྱིན་གྱི་དྲུང་དུ་ཕྱིན་ནས། འདི་
[40b.6]ལྟར་ལྷའི་དབང་པོ་ལྷ་རྣམས་ཕམ་པར་བྱ་བའི་ཕྱིར་རབ་དགོད་དང་། ཐགས་བཟངས་རིས་དག་མཆི་སྟེ། འདི་ལྟར་རྒྱ་མཚོ་ཐམས་ཅད་རབ་ཏུ་དཀྲུགས། རི་བོར་གཏོགས་པ་སྟོང་རབ་ཏུ་གཡོ་བར་བགྱིད། ལྷ་མ་ཡིན་རྣམས་སྒྲ་འཇེབས་པར་འབྱིན་ཏེ། ཤིན་ཏུ་འཇིགས་
[40b.7]པའི་སྒྲ་ཐོས་སོ། །གང་ཐོས་ནས་རྒྱ་མཚོ་ན་གནས་པ་ཉ་དང་ཀླུ་དག་ཀྱང་མཐུ་ཆུང་བར་གྱུར། སྲིན་པོ་དང་ཤ་ཟ་དག་ཀྱང་གུམ་པར་གྱུར། ཀླུའི་རྒྱལ་པོ་ཆོས་དང་མི་ལྡན་པ་རབ་འཇོམས་ལ་སོགས་པ་ནི་ཤིན་ཏུ་དགའ་ནས། འབྲུག་སྒྲ་འབྱིན། ཀླུའི་རྒྱལ་པོ་ཆོས་
[41a]
[41a.1]དང་ལྡན་པ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ནི་འདི་ལྟར་ལྷ་མ་ཡིན་གྱི་དབང་པོ་ཐགས་བཟངས་རིས་སའི་འོག་ནས་བྱུང་ངོ་སྙམ་ནས། ཡིད་དམན་པར་གྱུར་ཏེ། འབྲུག་སྒྲ་མི་སྒྲོགས། གསེར་གྱི་རི་བོ་དྲུག་ཁྲི་རི་རབ་དང་བཅས་པ་གང་ཡིན་
[41a.2]པ་དེ་དག་ཐམས་ཅད་ཀྱང་གཡོ་བར་བགྱིད། འབྱུང་པོ་ཐམས་ཅད་ཀྱང་སྒྱིད་ལུག་པར་གྱུར་ནས། ཕྲེང་ཐོགས་དང་། རྟག་ཏུ་མྱོས་གནས་དང་། ལག་ན་ཡོལ་གོ་ཐོགས་པ་དང་། པི་བང་ཅན་གསུམ་པ་ཤིན་ཏུ་སྒྱིད་ལུག་པ་རྣམས་ཀྱིས་བདག་ལྷའི་དབང་པོའི་དྲུང་
[41a.3]དུ་མངགས་པ་ལགས་ན། ལྷ་ལན་དུ་བགྱི་བ་གང་ལགས་པ་དེ་བསྒྲུབ་ཏུ་གསོལ། འདི་ལྟར་བདག་ཅག་རྣམས་ཀྱིས་ནི་གནས་གསུམ་དུ་གཏོགས་པའི་ལྷ་མ་ཡིན་གྱི་དབང་པོ་གསུམ་པོ་མེ་ཏོག་ཕྲེང་དང་། སྒྲ་གཅན་དང་། བརྟན་པ་དག་གཡུལ་དུ་ལན་བརྒྱ་
[41a.4]འམ་སྟོང་དུ་ཐུབ་ལགས་སོ། །འཇིག་རྟེན་སྐྱོང་བ་རྣམས་ལས་དེ་སྐད་ཐོས་ནས། ལྷའི་དབང་པོས་དེ་དག་ལ་སྨྲས་པ། འཇིག་རྟེན་སྐྱོང་བ་རྣམས་འདི་དག་ཐམས་ཅད་ཇི་ལྟ་བ་བཞིན་བདག་གིས་རིག་སྟེ། འདི་ལྟར་རབ་དགོད་དང་ཐགས་བཟངས་རིས་དག་ཆས་པའི་
[41a.5]ཕྱིར་བདག་ཀྱང་དེ་དག་ཆད་པས་གཅད་པ་དང་། ལྷ་དེ་རྣམས་ཀྱི་སྐྱབས་དང་དཔུང་བྱ་བའི་ཕྱིར་འདི་ལྟར་བདག་འགྲོ་བར་བྱའོ། །བདག་ནི་ཆོས་ཀྱི་སྐྱབས། ཆོས་ཀྱི་དཔུང་གཉེན། ཆོས་ཀྱི་རྟེན། ཆོས་ཀྱི་རྒྱལ་མཚན། ཆོས་ཚོལ་བ་ཡིན་ཏེ། བདག་ནི་ཆོས་མ་ཡིན་
[41a.6]པ་ལ་མི་དགའ་ལ། ཆོས་མ་ཡིན་པ་ལ་ཡིད་ཀྱང་མི་འཇུག་གོ། །དེ་ལྟར་བདག་ཅག་ཡོན་ཏན་དེ་ལྟ་བུ་དང་ལྡན་པ་རྣམས་ལ་ནམས་ཀྱང་ཐུབ་པར་མི་འགྱུར་གྱིས། དེ་དག་ལ་མ་འཇིགས་ཤིག་མ་འཇིགས་ཤིག །བདག་ཀྱང་དཔུང་གི་ཚོགས་རབ་ཏུ་མང་པོས་ལྷ་མ་ཡིན་ག་
[41a.7]ལ་བ་དེར་འགྲོ་བར་བྱ་ཡིས། དེ་དག་ལ་འཇིགས་པར་མ་བྱེད་ཅིག །འཛམ་བུའི་གླིང་ན་ད་དུང་དུ་མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། བྱས་པ་གཟོ་བ་དང་། ཆོས་དང་ལྡན་ཞིང་ཆོས་སྐྱོང་བ་དང་། དམ་པའི་
[41b]
[41b.1]ཆོས་ལ་དགའ་བ་དང་། དམ་པའི་ཆོས་དང་དགེ་འདུན་ལ་གུས་པ་དང་། ལས་དང་འབྲས་བུའི་དེ་ཉིད་རིག་པ་དང་། གསོ་སྦྱོང་ལ་ཉེ་བར་གནས་པ་དང་། སྦྱིན་པ་དག་སྦྱིན་པར་བྱེད། བསོད་ནམས་བྱེད་པའི་རང་བཞིན་ཅན་དག་རྗེས་སུ་སྐྱོང་བར་བྱེད། ཡེ་ཤེས་ལ་གོམས་པར་
[41b.2]བྱེད། དེ་ལ་ཡིད་ཞུགས་པར་བྱེད་པ་དག་ཡོད་ལ། བདག་གིས་ཀྱང་ཆོས་དང་འཐུན་པའི་ཆོས་ཀྱི་རང་བཞིན་ཅན་བསྒྲུབས་ཏེ། དེ་དག་དང་བདག་ཅག་ཉུང་གིས་ཀྱང་ལྷ་མ་ཡིན་དུ་གཏོགས་པ་རྣམས་ཀྱིས་འཇིགས་པ་མེད་དོ། །དེ་སྐད་སྨྲས་ནས་ལྷའི་དབང་པོ་བཻ་ཌཱུརྱའི་རི་ག་ལ་བ་
[41b.3]དང་། རྒྱལ་ཆེན་བཞིའི་ལྷ་རྣམས་ག་ལ་བ་དེར་སོང་སྟེ། དེ་དག་མངོན་པར་མཐོང་ནས་ལྷའི་དབང་པོས་སྨྲས་པ། འཇིག་རྟེན་སྐྱོང་བ་དག་རྒྱལ་ཆེན་བཞིའི་ལྷ་འདི་དག་འཁོད་པ་ནི་ལྷ་མ་ཡིན་རྣམས་ཕམ་པར་བྱ་བའི་ཕྱིར་འཁོད་པ་ཡིན་ནོ། །ལྷའི་དབང་པོས་དེ་སྐད་སྨྲས་པ་དང་། 
[41b.4]འཇིག་རྟེན་སྐྱོང་བ་དག་གིས་སླར་སྨྲས་པ། འདི་ལྟར་རྒྱལ་ཆེན་བཞིའི་ལྷ་འདི་དག་ནི་བརྒྱ་བྱིན་ཁྱོད་ལ་རྟེན། ཁྱོད་ལ་སྐྱབས་ཚོལ། ཁྱོད་ལ་གནས་པ་ཁོ་ན་ལགས་ཏེ། ལྷ་མ་ཡིན་གྱི་དབང་པོ་ཚོགས་དང་བཅས་པ་ཡང་རྩིས་ལ་མ་ཆགས་པར་བགྱིད་དོ། །དེ་སྐད་སྨྲས་པ་ན་སུམ་ཅུ་རྩ་
[41b.5]གསུམ་པའི་ལྷ་རྣམས་བརྒྱ་བྱིན་ལ། ལྷའི་དབང་པོ་བརྒྱ་བྱིན་སྔོན་དུ་འདྲེན་པ་དང་བཅས་པར་རྒྱལ་བར་སྤྱོན་ཅིག་ཅེས་གསོང་པོར་སྨྲ་ཞིང་སྟོད་པར་བྱེད་དོ། །དེ་ལྷའི་ཚོགས་ཀྱིས་བསྟོད་ཅིང་རྒྱལ་ཆེན་བཞིའི་ལྷ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་དབང་པོ་འཁོར་དང་
[41b.6]བཅས་པ་ཤིང་རྟ་འབུམ་ཕྲག་དུ་མ་དང་ལྷའི་ཚོགས་ཀྱིས་ནི་ཡོངས་སུ་བསྐོར། གླང་པོ་ཆེ་ས་སྲུང་གི་བུ་ལ་ནི་སྔ་མ་བཞིན་ཞོན། རིན་པོ་ཆེ་སྣ་བདུན་གྱིས་ནི་མཛེས་པར་བྱས། ནམ་མཁའ་ལྟར་རྟག་ཏུ་ལུས་འོད་ཀྱིས་ནི་གསལ་བར་བྱས། ཕྱོགས་བཅུར་རོལ་མོའི་སྒྲ་དང་། 
[41b.7]སིལ་སྙན་གྱི་སྒྲ་དུ་མས་ནི་བཀང་། ལྷ་ཡིད་རབ་ཏུ་དགའ་བ་འབུམ་ཕྲག་དུ་མས་ནི་ཡོངས་སུ་བསྐོར། རི་རབ་ཐམས་ཅད་ལ་གནས་པའི་དྲི་ཟ་རྣམས་ཀྱིས་ནི་མཛེས་པར་བྱས། ལྷ་དང་དྲང་སྲོང་གི་ཚོགས་རྣམས་ཀྱིས་ནི་མངོན་པར་བསྟོད་དེ། བདེ་བ་དཔེ་མེད་པ་
[42a]
[42a.1]ཉམས་སུ་མྱོང་ཞིང་ལས་ཀྱི་འབྲས་བུ་ཤིན་ཏུ་ལེགས་པ་ལ་སྤྱོད་པ་འོང་བ་དག་མཐོང་ནས་རྒྱལ་ཆེན་བཞིའི་ལྷ་རྣམས་ཡིད་རབ་ཏུ་དགའ་བར་གྱུར་ཏོ། །དེ་ནས་དེ་དག་མངོན་པར་མཐོང་ནས་སྨྲས་པ། འདི་ལྟར་ང་ནི་ལྷ་མ་ཡིན་ཕམ་པར་བྱ་བའི་ཕྱིར་ང་དཔུང་
[42a.2]ཆེན་པོ་དང་ལྷགས་པ་ཡིན་གྱིས་མ་འཇིགས་ཤིག་མ་འཇིགས་ཤིག །དེ་ཐོས་ནས་རྒྱལ་ཆེན་བཞིའི་ལྷ་རྣམས་ཡིད་རབ་ཏུ་དགའ་སྟེ་འདི་སྐད་སྨྲས་སོ། །ལྷའི་དབང་པོ་འདི་ལྟར་ལྷ་མ་ཡིན་འདི་དག་བདག་ཅག་འབའ་ཞིག་གིས་ཀྱང་ཕམ་པར་བགྱི་བའི་སླད་དུ་མཆིས་པ་
[42a.3]ལགས་ན། ལྷའི་དབང་པོ་དང་བཅས་པས་ལྟ་སྨོས་ཀྱང་ཅི་འཚལ་ཏེ། ཁྱོད་ཀྱི་དཔུང་གིས་བདག་ཅག་བསྐྱབས་པས་ན། ལྷ་མ་ཡིན་དུ་གཏོགས་པའི་འཇིགས་པ་ཆུང་ཟད་ཀྱང་མ་མཆིས་སོ། །དེ་སྐད་སྨྲས་ནས་ལྷ་མ་ཡིན་ལྟ་བ་ཁོ་ནར་འདོད་པ་དེ་ལ་མངོན་དུ་ཕྱོགས་
[42a.4]པ་ལྷ་རྣམས་ཀྱི་དབང་པོ་བརྒྱ་བྱིན་དེ་ག་ལ་བ་དེར་ཡོངས་སུ་བསྐོར་ཏེ། འཁོད་པ་རྣམས་འདི་ལྟར་ལྷ་མ་ཡིན་གྱི་དབང་པོ་ཐགས་བཟངས་རིས་དེ་ལྷ་མ་ཡིན་གྱི་དབང་པོ་སྒྲ་གཅན་དང་། བརྟན་པ་དང་། མེ་ཏོག་ཕྲེང་དང་། ལྷན་ཅིག་དུས་ཇི་སྲིད་ཅིག་ན་འོང་བར་འགྱུར་
[42a.5]སྙམ་མོ། །དེ་ལྟར་ལྕགས་ཀྱི་ཡ་ལད་མི་ཕྱེད་པ་བགོས་པ། ལག་ན་མཚོན་ཆ་སྣ་ཚོགས་ཐོགས་པ། ལྷ་མ་ཡིན་ཕམ་པར་བྱ་བའི་ཕྱིར་གཡུལ་དུ་ཆས་པ། ཡིད་གཅིག་ཏུ་གྱུར་པ་དག་རིན་པོ་ཆེ་རྣམ་པ་སྣ་ཚོགས་ཀྱིས་མཛེས་པར་བྱས་པའི་ཤིང་རྟ་ལ་ཞོན་པ་རྣམས་འཁོད་
[42a.6]དོ། །དེ་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་གཡུལ་འགྱེད་པར་ཤིན་ཏུ་ཆས་པ། བརྒྱ་བྱིན་ལ་ལྟ་ཞིང་བཀའ་གུས་པར་ནོད་པ་དག །བརྒྱ་བྱིན་གྱིས་བཀའ་ཅི་ཞིག་སྩོལ་བར་འགྱུར་སྙམ་ཞིང་འཁོད་དེ། 
[42a.7]དེ་ལྟར་སའི་འོག་མཐའ་དག་ཀུན་ལ་མངོན་པར་རྟོག་པར་འདོད་པ་རྣམས་ལ་ཇི་ལྟར་ལྷ་མ་ཡིན་གྱི་དབང་པོ་བཞི་ལྷ་མ་ཡིན་འཁོར་དང་བཅས་པ་ཐམས་ཅད་ཀྱིས་ཡོངས་སུ་བསྐོར་བ། ལག་ན་མཚོན་ཆ་དང་། ལག་ཆ་སྣ་ཚོགས་བྱེ་བ་ཕྲག་དུ་མ་ཐོགས་པ་ལག་པར་ཤིན་ཏུ་བསྡུས་
[42b]
[42b.1]པ། ལག་པའི་སོར་མོས་འཛིན་པ་རྣམས་ཀྱིས་ཡོངས་སུ་བསྐོར་བ་དག་རྣམ་པ་དུ་མས་ཆ་བར་བྱེད་དོ། །དེ་དག་གི་ཕྱི་བཞིན་དུ་ཡང་འབུམ་ཕྲག་བྱེ་བ་དུ་མ་དག་གིས་ཡོངས་སུ་བསྐོར་ཅིང་། རི་རབ་ཐམས་ཅད་མཐུ་ཆེན་པོས་སྒུལ་བར་བྱེད་པ། ལྷ་མ་ཡིན་དེ་དག་ཐམས་ཅད་དང་བཅས་
[42b.2]པ། དཔུང་དང་བརྩོན་འགྲུས་ལྷག་པར་ཆེ་བ། མཚོན་ཆ་དཔག་ཏུ་མེད་པ་ལ་མཁས་པ། རི་རབ་གཉིས་ལྟ་བུར་ཆ་བ་ན། ཀླུའི་རྒྱལ་པོ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རབ་འཇོམས་ལ་སོགས་པས་སའི་འོག་གི་བདག་པོ་ཐགས་བཟངས་རིས་དང་། རབ་དགོད་
[42b.3]ཡོངས་སུ་བསྐོར་ཏོ། །དེ་ནས་དེ་ལྟར་ལྷ་དང་ལྷ་མ་ཡིན་འཁོད་པ་དག་ལྷ་རྣམས་ཀྱིས་ནི་ནམ་མཁའ་བཀང་ནས་འཁོད། ལྷ་མ་ཡིན་རྣམས་ཀྱིས་ཀྱང་རྒྱ་མཚོ་ཁེབས་པར་འཁོད་དེ། ངོ་མཚར་གྱི་ཡིད་ཀྱིས་ཕན་ཚུན་འཐབ་པ་ལ་ཤིན་ཏུ་མོས་པ། ཕན་ཚུན་དུ་འཐབ་པར་འདོད་
[42b.4]པ་ན། དེ་ལྟར་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་དང་། འཇིག་རྟེན་སྐྱོང་བ་དེ་དག་དང་ལྷན་ཅིག་འཁོད་པ་རྣམས་འདི་ལྟར་ལྷའི་དབང་པོས་བདག་ཅག་གི་མདུན་ན་ལྷ་མ་ཡིན་དེ་ལྟར་འཁོད་པ་འདི་དག་ལ། ལྷ་མ་ཡིན་དང་བདག་ཅག་འཐབ་མོ་གྱིས་
[42b.5]ཤིག་ཅེས་ཇི་སྟེ་བཀའ་མི་སྩོལ་ཞེས་བརྗོད་དོ། །དེ་ནས་ལྷའི་དབང་པོས་དེ་དག་ལ་འདི་སྐད་སྨྲས་སོ། །འདི་ལྟར་འཇིག་རྟེན་སྐྱོང་བ་དག་འཛམ་བུའི་གླིང་དུ་རིངས་པར་མངག་པར་བྱ་སྟེ། ཀྱེ་འཛམ་བུའི་གླིང་ན་མར་འཛིན་པ། ཕར་འཛིན་པ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་
[42b.6]པའི་མི་དག་ཅི་ཡོད་དམ་མེད། དེ་ལྟར་བརྟགས་ནས་ལྷ་མ་ཡིན་རྣམས་ཕམ་པར་བྱའོ། །ལྷ་དག་ནི་ཆོས་སྐྱོབ་པ་ཡིན། ཆོས་ཀྱི་གནས་ཡིན་ཏེ། ཆོས་འཕེལ་བ་ན་ལྷ་རྣམས་འཕེལ་བར་འགྱུར་ལ། ཆོས་འགྲིབ་པ་ན་ལྷ་རྣམས་འགྲིབ་པར་འགྱུར་རོ། །དེ་ལྟར་འཇིག་རྟེན་སྐྱོང་བ་དག་མི་ཡུལ་
[42b.7]འཛམ་བུའི་གླིང་དུ་བདག་གིས་མངག་པར་བྱའོ། །དེ་སྐད་སྨྲས་ནས། ལྷའི་དབང་པོ་བརྒྱ་བྱིན་གྱིས་འཇིག་རྟེན་སྐྱོང་བ་རྣམས་ལ་བསྒོ་བ། ཁྱེད་འཛམ་བུའི་གླིང་དུ་མྱུར་དུ་དེང་ལ། འདི་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། མར་འཛིན་པ། ཕར་འཛིན་པ། 
[43a]
[43a.1]རིགས་ཀྱི་གཙོ་བོའི་རྗེས་སུ་འཇུག་པ། གསོ་སྦྱོང་ལ་ཉེ་བར་གནས་པ། སྦྱིན་པ་གཏོང་བ། ཚུལ་ཁྲིམས་སྲུང་བ། བག་ཡོད་པ་རྣམས་བག་ཡོད་པར་གནས་པ། རང་གི་ཆོས་ཀྱི་རྗེས་སུ་འཇུག་པ་དག་ལ་སོ་སོར་རྟོགས་ཤིག །དེ་སྐད་བསྒོ་བ་དང་། འཇིག་རྟེན་
[43a.2]སྐྱོང་བ་བཞི་མདའ་འཕངས་པ་ལྟར་ཤིན་ཏུ་མགྱོགས་པར་འཛམ་བུའི་གླིང་དུ་དོང་ངོ་། །དོང་ནས་གནས་ནས་གནས། གྲོང་ནས་གྲོང་། གྲོང་ཁྱེར་ནས་གྲོང་ཁྱེར། གྲོང་རྡལ་ནས་གྲོང་རྡལ། བཞི་མདོ་ནས་བཞི་མདོ། ཡུལ་ནས་ཡུལ། ལྗོངས་ནས་ལྗོངས། ཐམས་ཅད་དུ་སོ་སོར་
[43a.3]རྟོག་པར་བྱེད་དེ། ཀྱེ་འདི་དག་ན་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ་དག་སུ་ཡོད། རིགས་ཀྱི་རྒན་རབས་རྗེས་སུ་སྐྱོང་བ་དག་སུ་ཡོད་ཅེས་དེ་ལྟར་འཛམ་བུའི་གླིང་འདི་མ་ལུས་པར་སོ་སོར་རྟོག་པར་བྱེད་དོ། །དེ་དག་གིས་འཛམ་བུའི་གླིང་
[43a.4]ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི། མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། རིགས་ཀྱི་རྒན་རབས་རྗེས་སུ་སྐྱོང་སྟེ། འཛམ་བུའི་གླིང་གི་མི་རྣམས་ཆོས་ཐམས་ཅད་དང་ལྡན་པར་མཐོང་ངོ་། །དེ་དག་གིས་དེ་ལྟར་རིག་
[43a.5]ནས་ཡིད་དགའ་སྟེ། མདའ་འཕངས་པ་ལྟར་ཤིན་ཏུ་མགྱོགས་པར་ལྷ་རྣམས་ཀྱི་དབང་པོ་བརྒྱ་བྱིན་ག་ལ་བ་དེར་འོངས་ནས་ཡིད་ཤིན་ཏུ་དགའ་བ་དེ་དག་གིས་ལྷའི་དབང་པོ་བརྒྱ་བྱིན་ལ་འདི་སྐད་སྨྲས་སོ། །ལྷ་རྣམས་ཀྱི་དབང་པོ་བརྒྱ་བྱིན་དགྱེས་པར་མཛད་དུ་གསོལ། འཛམ་
[43a.6]བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་མི་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། རིགས་ཀྱི་རྒན་རབས་རྗེས་སུ་སྐྱོང་བ། སྦྱིན་པ་གཏོང་བ། བསོད་ནམས་བགྱིད་པ་དག་མཆིས་ཏེ། ལྷའི་ཕྱོགས་ནི་རབ་ཏུ་འཕེལ་བར་
[43a.7]བགྱིད་ལ། ལྷ་མ་ཡིན་གྱི་ཕྱོགས་ནི་ཡོངས་སུ་འགྲིབ་པར་བགྱིད་ལགས་སོ། །དེ་སྐད་སྨྲས་པ་དང་། ལྷའི་དབང་པོ་བརྒྱ་བྱིན་ཡིད་རབ་ཏུ་དགའ་ནས། འཇིག་རྟེན་སྐྱོང་བ་དག་ལ་སྨྲས་པ། འདི་ལྟར་འཛམ་བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་དག་ཡོད་
[43b]
[43b.1]པས་ན། བདག་ཅག་གིས་ལྷ་མ་ཡིན་གྱི་ཕྱོགས་ཕམ་པར་བྱ་ཡིས་ལྷ་ཁྱོད་ཀུན་ཡིད་དགའ་བར་གྱིས་ཤིག །དེ་སྐད་ཐོས་ནས་ལྷ་རྣམས་ཡིད་རབ་ཏུ་དགའ་བ་སྐྱེས་ཏེ། ཡིད་དགའ་བ་བཅུ་འགྱུར་དུ་སྐྱེས་པའི་སྟོབས་ཀྱིས་བརྒྱ་བྱིན་ལ་སྨྲས་པ། ལྷའི་དབང་པོ་ཅི་ལ་གཞེས་ཅི་ལ་
[43b.2]གཞེས་དགྲ་ལས་རྒྱལ་བར་སྤྱོན་ཅིག །ཁྱོད་ཀྱི་བཀའ་དྲིན་ལ་བདག་ཅག་གིས་ལྷ་མ་ཡིན་རྣམས་ཕམ་པར་བགྱིའོ། །དེ་སྐད་སྨྲས་པ་དང་། ལྷའི་དབང་པོས་ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་ལ་འདི་སྐད་སྨྲས་སོ། །ཆོས་དང་མི་ལྡན་པ་ཀླུ་རབ་
[43b.3]འཇོམས་ལ་སོགས་པ་དང་། ལྷ་མ་ཡིན་ཐགས་བཟངས་རིས་དང་། རབ་དགོད་ལ་སོགས་པ་ཐམས་ཅད་གཞོམ་པའི་ཕྱིར་ཁྱེད་རྒྱུགས་ཤིག་རྒྱུགས་ཤིག །དེ་སྐད་སྨྲས་པ་དང་། ཀླུའི་བདག་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ཀླུའི་བདག་པོ་ཆོས་དང་མི་
[43b.4]ལྡན་ཞིང་ཆོས་ཀྱི་རྗེས་སུ་མི་འཇུག་པ་ལྷ་མ་ཡིན་གྱི་ཕྱོགས་སུ་གནས་པ་རབ་འཇོམས་ལ་སོགས་པ་ག་ལ་བ་དེ་དག་གི་དྲུང་དུ་ཁྲོས་པའི་ཤུགས་ཀྱིས་མེ་ཆར་ལྟར་འབེབས་ཤིང་རྒྱུག་གོ། །དེ་ནས་རབ་འཇོམས་ཡང་ཐགས་བཟངས་རིས་དང་རབ་དགོད་ཀྱིས་བསྒོ་བ་དང་། དེ་དག་འོང་བ་
[43b.5]མངོན་པར་མཐོང་ནས་གློག་ཆར་ལྟར་མངོན་པར་འབེབས་སོ། །དེ་རབ་ཏུ་འབར་བ་དེ་དག་ཐམས་ཅད་ཚ་བའི་སྡུག་བསྔལ་མངོན་པར་མྱོང་ཞིང་དེ་ནས་ཡང་ཕམ་པ་དག་ལྷ་མ་ཡིན་གྱི་དཔུང་ག་ལ་བ་དེར་རྒྱུག་པར་བྱེད་དོ། །དཔུང་དང་མཐུ་ཉམས་པ་དེ་ལྷ་མ་ཡིན་གྱི་ནང་དུ་སོང་ནས་འདི་
[43b.6]སྐད་སྨྲས་སོ། །ཉམས་པ་བདག་ཅག་གིས་རྒྱལ་བར་དཀའ་སྟེ། བདག་ཅག་འདུས་ན་ནི་བསྒྲིམ་མི་དགོས་པར་ལྷ་རྣམས་ལས་རྒྱལ་བར་ནུས་སོ། །དེ་སྐད་སྨྲས་ནས། དེ་ནས་ཡང་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ག་ལ་བ་དེར་དོང་བ་དང་། དེ་དག་
[43b.7]འོང་བ་འཇོག་པོ་དང་། ནོར་རྒྱས་ཀྱི་བུ་དེས་མཐོང་ནས་སྨྲས་པ། འདི་ལྟར་རབ་འཇོམས་བདག་ཅག་གི་དྲུང་དུ་འོང་བ་ཆད་པ་དྲག་པོས་གཅད་པར་བྱའོ། །གཞན་དུ་ན་དེ་ཡང་དང་ཡང་དུ་བདག་ཅག་ལ་འཚེ་བར་བྱེད་དོ། །དེ་སྐད་སྨྲས་ནས། ཀླུའི་རྒྱལ་པོ་རབ་འཇོམས་ལ་སོགས་
[44a]
[44a.1]པ་ག་ལ་བ་དེར་བརྒྱུགས་ནས། འཇོག་པོ་དེས་རབ་འཇོམས་དེ་བཟུང་ནས་སྟེང་དུ་མེའི་ཆར་ཕབ་བོ། །དེ་མེའི་ཆར་དེས་རི་དང་བཅས་པ་རབ་ཏུ་སྲེག་པ་ན། སྲོག་འདོད་པ་ལྷ་མ་ཡིན་གྱི་ཕྱོགས་ག་ལ་བ་དེར་རྒྱུག་པར་བྱེད་དོ། །དེ་ལྟར་དེ་འོངས་པ་མངོན་པར་
[44a.2]མཐོང་ནས། ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་གྱི་དབང་པོ་དེ་དག་ལ་སྨྲས་པ། འདི་ལྟར་ཀླུ་ཕམ་པ་དེ་དག་ལ་ཁྱེད་ཀྱི་ཡིད་དྲང་པོར་ལྟོས་ཤིག །དེ་སྐད་སྨྲས་ནས། བདག་དང་བཅས་པའི་དཔུང་དེས་བརྒྱུགས་སོ། །དེ་འོང་བ་མཐོང་ནས་ལྷ་ལག་ན་ཡོལ་
[44a.3]གོ་ཐོགས་པ་རྣམས་ཀྱིས་ཀྱང་བརྒྱུགས་ཏེ། དེ་ལྟར་དེ་དག་ཕན་ཚུན་འོང་བ་ན། རྒྱ་མཚོའི་དབུས་སུ་ལྷ་དང་ལྷ་མ་ཡིན་རིའི་རྩེ་མོ་མི་བཟད་པ་འཕེན་པ། ཤིན་ཏུ་འཇིགས་སུ་རུང་བ། ཤིན་ཏུ་བཟོད་པར་དཀའ་བའི་གཡུལ་བཀྱེའོ། །ལྷ་དང་ལྷ་མ་ཡིན་རྣམ་པར་འཁྲུགས་
[44a.4]པ་དེས་ལྷ་མ་ཡིན་རྒྱ་མཚོ་ན་རྒྱུ་བ་འབུམ་ཕྲག་དུ་མ་དག་ལས་ཁ་ཅིག་ནི་འོན་པར་གྱུར། ཁ་ཅིག་ནི་སྲོག་དང་བྲལ་ལོ། །ལྷ་དང་ལྷ་མ་ཡིན་དེ་དག་རྣམ་པར་འཁྲུགས་པས། མཚོན་ཆ་འབུམ་ཕྲག་ཉམ་ང་བ་ཆར་ལྟར་བབ་པའི་གཡུལ་བཀྱེའོ། །དེ་ནས་ཁྱད་པར་
[44a.5]ནི་འདི་ཡོད་དེ། ལྷ་གང་གི་རྐང་པ་བཅད་ན་སླར་ནད་མེད་པར་སྐྱེ་བར་འགྱུར། ལག་པ་བཅད་ན་ཡང་ནད་མེད་པར་སྐྱེ་བར་འགྱུར། དེ་ལྟར་ཡན་ལག་དང་ཉིང་ལག་ཐམས་ཅད་བཅད་ཅིང་གཏུབས་ཀྱང་སྐྱེ་བར་འགྱུར་ཏེ། ནད་མེད་པ་དང་། གནོད་པ་མེད་པ་དང་། མདོག་
[44a.6]ཉམས་པར་མི་འགྱུར་ལ། དེའི་ཚེ་སྐྱེ་ཞིང་འབྱུང་བར་འགྱུར་རོ། །མགོ་བཅད་པ་ནི་མ་གཏོགས་ཏེ། ལྷ་རྣམས་ཀྱི་དགྲ་ཡང་ཞི་བར་འགྱུར་རོ། །ལྷ་མ་ཡིན་རྣམས་ཀྱང་ཇི་ལྟར་མི་རྣམས་ལ་མཚོན་ཆས་བཏབ་ན་གནོད་པ་དེ་ལྟར་ལྷ་མ་ཡིན་རྣམས་ལ་ཡང་དེ་བཞིན་དུ་འབྱུང་སྟེ། 
[44a.7]ལྷ་དང་ལྷ་མ་ཡིན་དག་ནང་གི་ཁྱད་པར་ནི་དེ་ལྟ་བུ་ཡིན་ཏེ། དེ་ལྟར་ལྷ་ལག་ན་ཡོལ་གོ་ཐོགས་པ་རྣམས་དང་། ལྷ་མ་ཡིན་སྒྲ་གཅན་གྱི་སར་གཏོགས་པ་རྣམས་ཀྱི་ཁྱད་པར་ནི་དེ་ལྟ་བུ་ཡིན་ནོ། །དེ་ནས་ལྷ་ལག་ན་ཡོལ་གོ་ཐོགས་པ་རྣམས་ཀྱིས་རི་རྩེ་མོ་ཅན་དུ་མ་བླངས་ནས་
[44b]
[44b.1]ལྷ་མ་ཡིན་ག་ལ་བ་དེར་བརྒྱུགས་ཏེ། རི་ཆར་ལྟར་འབེབས་པ་དེས་ལྷ་མ་ཡིན་དེ་དག་གི་དཔུང་བརྒྱའམ། སྟོང་དུ་བཅོམ་མོ། །དེ་བཅོམ་པ་མངོན་པར་མཐོང་ནས། སྒྲ་གཅན་གྱིས་རི་དཔག་ཚད་གསུམ་པ་བླངས་ནས་བརྒྱུགས་སོ། །ལྷ་ལག་ན་ཡོལ་གོ་ཐོགས་པ་རྣམས་
[44b.2]ཀྱིས་དེ་ལྟར་འོང་བ་མངོན་པར་མཐོང་ནས། མཚོན་ཆ་དང་ལག་ཆ་ཐོགས་ཏེ། ལྷ་མ་ཡིན་ག་ལ་བ་དེར་བརྒྱུགས་སོ། །རི་དེ་མཚོན་ཆ་ཆར་ལྟར་ཕབ་པ་དེས་ཇི་ལྟར་བྱེ་མ་བཞིན་དེ་ལྟར་ཞིབ་མོར་བརླགས་ནས་རྒྱ་མཚོའི་ནང་དུ་གཏོར་ཏོ། །དེ་འོང་བ་མངོན་པར་མཐོང་ནས་དུད་
[44b.3]འགྲོའི་ངོ་བོ་སེམས་ཅན་གྱི་ཐ་མ་སྒྲ་གཅན་དེ་ཡོངས་སུ་ཡི་ཆད་དོ། །མཚོན་ཆ་ཆར་ལྟར་འབབ་པ་ན་ལྷ་མ་ཡིན་གྱི་དཔུང་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་བརྟན་པས་དེ་འོང་བ་མངོན་པར་མཐོང་ནས། རང་གི་འཁོར་རྣམས་ལ་སྨྲས་པ། རི་རབ་གཉིས་ཀྱི་
[44b.4]ཚད་ལྟར་འདུག་པ་ཆས་པ་འདི་གཅིག་པུས་ལྷ་འདི་དག་ཐམས་ཅད་ཆད་པས་གཅད་པར་ནུས་སུ་གཤའ་གཤའ་ལྟ་ཞིག་ན། འདི་ལྟར་བོང་ཚོད་འབའ་ཞིག་ཆེར་ཟད་དེ་མཐུ་ཆུང་ནས་ལྷ་རྣམས་ཀྱིས་བསྔགས་པ་དང་། མགོན་འདོད་པ། སྐྱབས་འདོད་པ། དཔུང་གཉེན་
[44b.5]འདོད་པ། ལྷ་མ་ཡིན་ག་ལ་བ་དེར་རྒྱུག་པར་བྱེད་པ། ལྷ་མ་ཡིན་ཕལ་པ་དང་མཚུངས་པ་འདི་ནི་མཐུ་དམན་པ་ཡིན་ལ་སྨད་པ་ཉིད་ཡིན་ནོ། །འདིའི་མདུན་ན་འཐབ་པར་གནས་པ་ལྷ་ལག་ན་ཡོལ་གོ་ཐོགས་པ་གང་ཡིན་པ་འདི་དག་ནི་སྙིང་སྟོབས་ཆེ་བ་ཡིན་ནོ། །དེ་
[44b.6]སྐད་སྨྲས་ནས། ལྷ་མ་ཡིན་གྱི་དབང་པོ་བརྟན་པ་རང་གི་འཁོར་དང་ཡང་ལྷན་ཅིག་ལྷ་མ་ཡིན་མཆོག་ཏུ་རྒྱ་ཆེ་བ་མགུལ་ཕྲེང་དང་ཡང་ལྷན་ཅིག་ཏུ་གཡུལ་འགྱེད་པའི་ཕྱིར་ལྷ་ལག་ན་ཡོལ་གོ་ཐོགས་པ་ག་ལ་བ་དེར་རྒྱུག་པར་བྱེད་དོ། །ལྷ་རྣམས་ཀྱིས་བརྟན་པ་དང་དེ་དག་ལྷན་
[44b.7]ཅིག་འོང་བ་མཐོང་ནས་ལྷ་ཕྲེང་ཐོགས་རྣམས་ལ་སྨྲས་སོ། །འདི་ལྟར་བརྟན་པ་བདག་ཉིད་ཐམས་ཅད་ལྷ་ལག་ན་ཡོལ་གོ་ཐོགས་པ་རྣམས་ཀྱི་དྲུང་དུ་རྒྱུག་གིས་ལྷ་རྣམས་ཀྱང་རྒྱུགས་ཤིག་རྒྱུགས་ཤིག །དེ་སྐད་སྨྲས་ནས་དེ་ནས་ཡང་ལྷ་མ་ཡིན་གྱི་དབང་པོ་སྒྲ་གཅན་དང་། 
[45a]
[45a.1]བརྟན་པ་ག་ལ་བ་དེར་དོང་ངོ་། །དེ་ནས་ཡང་སྒྲ་གཅན་དེ་བརྟན་པས་ཕྱིར་བཟློག་སྟེ། ཁོང་བརྟ་བརྟ་ནས་དེ་ནས་ཡང་ཕན་ཚུན་འདུས་ཏེ། ལུས་ཀྱི་མཐུ་དང་དཔུང་ཚོལ་བར་འདོད་པ་འདུས་པ་དག་ལྷ་ག་ལ་བ་དེར་ཕྱིར་ལོག་པ་དང་། ལྷ་ལག་ན་ཡོལ་གོ་
[45a.2]ཐོགས་པ་དང་། ལྷ་མ་ཡིན་སྒྲ་གཅན་གྱི་སར་གཏོགས་པ་མགུལ་ཕྲེང་དེ་དག་དང་ཕན་ཚུན་དགྲར་གྱུར་པ། ཕན་ཚུན་མི་བཟོད་པ། སོ་སོའི་དཔུང་ཆེན་པོའི་གཡུལ་འགྱེད་དེ། རིའི་རྩེ་མོ་རྣམས་དང་། བྲག་གི་རྩེ་མོ་རྣམས་དང་། མདའ་ཆར་ལྟར་འབབ་པ་རྣམས་དང་། མཚོན་ཆར་ལྟར་
[45a.3]འབབ་པ་རྣམས་དང་། ཤིང་ལྗོན་པ་ཆར་ལྟར་འབབ་པ་རྣམས་ཀྱིས་རྟག་ཏུ་ནམ་མཁའ་ཕན་ཚུན་མུན་པ་ཐིབས་པོ་ལྟར་གསལ་བར་མི་མངོན་ཏེ་བར་ཆད་བྱེད་པ་བྱེ་བ་འབུམ་ཕྲག་དུ་མའི་གཡུལ་དཔེ་མེད་པ་འགྱེད་དོ། །དེ་ལྟར་ལྷ་རྣམས་ཀྱི་ཡན་ལག་དང་ཉིང་ལག་བཅད་ཅིང་
[45a.4]གཏུབས་པ་དག་ནི་དེ་ནས་ཡང་སྔ་མ་བཞིན་སླར་སྐྱེའོ། །ལྷ་མ་ཡིན་རྣམས་ཀྱི་ཡན་ལག་དང་ཉིང་ལག་དུ་མ་བཅད་པ་དག་ནི་ནད་དང་བཅས་པར་འགྱུར་ལ། སྐྱེ་བར་ཡང་མི་འགྱུར་རོ། །མགོ་བཅད་པ་རྣམས་ཀྱང་མི་དང་འདྲ་བར་མི་སྐྱེའོ། །ལྷ་རྣམས་ཀྱང་མགོ་བཅད་
[45a.5]པ་དང་། རྐེད་པ་བཅད་པ་ཡང་འཆི་བར་འགྱུར་རོ། །དེ་ལྟར་ལྷ་མ་ཡིན་ཇི་ལྟ་བ་དེ་ལྟར་ལྷ་རྣམས་ཟད་པར་མི་འགྱུར་རོ། །དེ་ནས་ལྷ་དང་ལྷ་མ་ཡིན་རྣམ་པར་ཉམས་པ་ན་ལྷ་མ་ཡིན་རྣམས་ཤིན་ཏུ་ཟད་པ་དེ་ལྟར་ལྷ་རྣམས་ནི་མ་ཡིན་ནོ། །དེ་ནས་ལྷག་མ་ཕྱེད་ཙམ་ལུས་
[45a.6]པ་ལྷ་རྣམས་ཀྱིས་བཅོམ་པ། སྐྱབས་འདོད་པ། དཔུང་གཉེན་འདོད་པ་དག་སའི་འོག་གི་སྒོ་ག་ལ་བ་དེར་རྒྱུག་པར་བྱེད་དེ། སྒྲ་ཧ་ཧ་འབྱིན་པའི་ལྷ་རྣམས་ཀྱིས་ཉེ་བར་བཅོམ་པ། བརྩོན་འགྲུས་ཆུང་བ། སྐྱབས་ཞན་པ། སྲོག་དམན་པ་དག་ལྷ་མ་ཡིན་གྱི་དབང་
[45a.7]པོ་བརྟན་པ་དང་ཡང་ལྷན་ཅིག་སྒྲ་གཅན་དང་ཡང་ལྷན་ཅིག་ཏུ་བྲོས་སོ། །ལྷ་མ་ཡིན་གྱི་དབང་པོ་དེ་གཉིས་མཐུ་ཉམས་ཤིང་གནས་ཉམས་པ་དག་མེ་ཏོག་ཕྲེང་གིས་མཐོང་ནས་ལྷ་མ་ཡིན་གྱི་དབང་པོ་གསུམ་པ་ལ་སྨྲས་པ། འདི་ལྟར་བདག་ཅག་གི་ལྷ་མ་ཡིན་ག་
[45b]
[45b.1]ལ་བ་དེར་འདོང་གིས་རྒྱུགས་ཤིག །བརྩོན་འགྲུས་ཆུང་བའི་ལྷ་རྣམས་བདག་ཅག་གི་དཔུང་དང་། བརྩོན་འགྲུས་དང་འཐུན་པས་ཕམ་པར་བྱའོ། །དེས་དེ་སྐད་སྨྲས་པ་དང་། དེ་ནས་མེ་ཏོག་ཕྲེང་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་ནས་དེ་དག་འོང་བ་མཐོང་
[45b.2]ནས་དཔུང་ཆེན་པོས་དེ་ནས་ཡང་བཅོམ་པའི་ལྷག་མ་ཕན་ཚུན་གྱི་བརྩོན་འགྲུས་དང་། ཕན་ཚུན་གྱི་དཔུང་གིས་འདུས་པ་བདག་ཉིད་དང་འཁོར་མང་པོ་དང་བཅས་པ་ཕྱིར་ལོག་སྟེ་ཕན་ཚུན་འདི་སྐད་སྨྲའོ། །འདི་ལྟར་ལྷ་མ་ཡིན་ཞེས་མིང་དུ་བཏགས་པ་འདི་ཅི་འབྲོས་པ་ཁོ་
[45b.3]ནར་གྱུར་ཏམ། བརྩོན་པ་ལ་མི་གནས་སམ། མཚོན་ཆ་ལ་མི་རྟེན་པ་ལྟ་ཞིག་སྟེ། རང་གི་གནས་སུ་ཡོངས་སུ་ཉམས་པར་འགྱུར་ལ། ཆུང་མ་དེ་དག་གི་ནང་དུ་ཡོངས་སུ་ཉམས་པར་འགྱུར་རོ། །དེ་སྐད་སྨྲས་ནས། དེ་ནས་ཡང་དཔུང་དང་མཐུ་རྒྱས་པ་མཚོན་ཆ་སྣ་
[45b.4]ཚོགས་ཐོགས་པ་དག་ལྷ་ག་ལ་བ་དེར་རྒྱུག་པར་བྱེད་དེ། རིའི་རྩེ་མོ་འཚེར་བ་ལྟ་བུ་དང་རླུང་གི་ཤུགས་ལྟར་མངོན་པར་མགྱོགས་པ་དེ་དག་གཡུལ་འགྱེད་པའི་ཕྱིར་ཡང་ལོག་གོ། །དེ་ནས་ལྷ་ཀུན་དུ་རྒྱུ་བ་དང་། ལྷ་ཕྲེང་ཐོགས་དང་། ལྷ་རྟག་ཏུ་མྱོས་གནས་དང་། ལྷ་
[45b.5]ལག་ན་ཡོལ་གོ་ཐོགས་པ་ཐམས་ཅད་ཕན་ཚུན་དུ་འདི་ལྟར་ཀྱེ་མ་ལྷ་མ་ཡིན་འདུས་པ་འདི་དག་ཐམས་ཅད་ནི་བློ་གྲོས་མི་བརྟན་པ་ཡིན་ཏེ། ཀྱེ་མ་ལྷ་མ་ཡིན་རྣམས་གང་གིས་བདག་ཉིད་དང་། བདག་ཅག་གི་དཔུང་གི་ཁྱད་པར་ཁོང་དུ་ཆུད་ཀྱང་དེ་དག་རྒྱུག་པར་བྱེད་དོ་ཞེས་བརྗོད་དོ། །
[45b.6]དེ་དག་གིས་དེ་སྐད་སྨྲས་ནས། ལྷ་རྣམས་ཀྱང་ལྷ་མ་ཡིན་དག་ག་ལ་བ་དེར་རྒྱུག་པར་བྱེད་དོ། །ཕན་ཚུན་རྒྱལ་བ་བརྟོད་པ་ན་ལྷ་དང་ལྷ་མ་ཡིན་དེ་དག་གཞན་དང་མི་འདྲ་བའི་གཡུལ་བཀྱེ་སྟེ། ཕན་ཚུན་རི་བོ་ཆར་ལྟར་འབེབས་པ་དང་། མེ་ཆར་ལྟར་འབེབས་པ་དང་། རྡོ་ཆར་
[45b.7]ལྟར་འབེབས་པ་དང་། མཚོན་ཆ་ཆར་ལྟར་འབེབས་པ་དང་། དཔུང་གི་ཚོགས་རྣམ་པར་འཇོམས་པས་མངོན་པར་བཅོམ་མོ། །དེ་དག་མཚོན་ཆ་དུ་མ་དང་། རྣམ་པར་འཇོམས་པ་དུ་མ་དང་། ཉམ་ང་བ་དུ་མ་དང་། དེ་ལྟར་སྲོག་གཅོད་པ་དུ་མ་དག་གིས་གཡུལ་དཔེ་
[46a]
[46a.1]མེད་པ་བཀྱེ་སྟེ། དེ་དག་རྒྱ་མཚོ་ཀུན་ནས་བར་མེད་པར་འཁོད་ནས་གཡུལ་བཀྱེའོ། །འདི་ལྟར་དེ་གཞན་དང་མི་འདྲ་བའི་ཕྱིར་དེ་ནི་དཔེ་བྱ་བར་ཡང་མི་ནུས་ཏེ། དེ་དག་གཡུལ་རྣམ་པ་དུ་མ་བཀྱེའོ། །ཀླུ་རྣམས་ཀྱང་ཀླུ་རྣམས་དང་ལྷན་ཅིག་གཡུལ་དཔེ་
[46a.2]མེད་པ་བཀྱེའོ། །དེ་ལྟར་གཡུལ་རྣམ་པ་དུ་མ་དེ་དག་ལྷའི་དབང་པོ་བརྒྱ་བྱིན་གྱིས་མཐོང་ནས་སུམ་ཅུ་རྩ་གསུམ་པའི་ལྷ་རྣམས་ལ་སྨྲས་པ། འདི་ལྟར་རབ་དགོད་ནི་ད་དུང་འདུག་སྟེ། མ་གཏོགས་པར་ལྷ་མ་ཡིན་དེ་དག་ཐམས་ཅད་རྒྱུག་པར་བྱེད་ཀྱིས་ཁྱེད་ཆོས་ཤིག་
[46a.3]ཆོས་ཤིག །དེ་དག་ཆས་པའི་ཕྱིར་བདག་ཀྱང་གླང་པོ་ཆེ་ས་སྲུང་གི་བུ་ལ་ཞོན་ཏེ་ཆའོ། །དེ་ནས་བརྒྱ་བྱིན་གྱིས་ལྷ་རྣམས་ལ་དེ་སྐད་སྨྲས་ནས་ཡིད་རྩེ་གཅིག་གིས་གླང་པོ་ཆེ་ས་སྲུང་གི་བུ་ལ་འདི་སྐད་ཅེས་སྨྲས་སོ། །གླང་པོ་ཆེའི་རྒྱབ་ཏུ་ཞོན་ཏེ། ངས་ལྷ་མ་ཡིན་གྱི་
[46a.4]ལྷག་མ་ལུས་པ་ཐགས་བཟངས་རིས་དང་། རབ་དགོད་ཁོ་ན་དང་། ལྷ་མ་ཡིན་དེ་དག་གི་ལྷག་མ་ཐམས་ཅད་ལས་རྣམ་པར་རྒྱལ་བར་བྱའོ། །དེ་སྐད་སྨྲས་ནས། དེ་རྡོ་རྗེ་གསོར་ཏེ་ལྷ་མ་ཡིན་གྱི་དཔུང་ལ་ཀུན་དུ་ལྟ་ཞིང་འདུག་གོ། །དེ་ནས་ལྷ་དང་ལྷ་མ་ཡིན་གཡུལ་ཤིན་ཏུ་མི་བཟད་
[46a.5]པར་འཇུག་པ་ན། ལྷ་མ་ཡིན་རྣམས་ནི་ཡོངས་སུ་ཉམས། ལྷ་རྣམས་ནི་རྒྱལ་ཏེ་ཤིན་ཏུ་དགའ་ནས། ལྷ་མ་ཡིན་རྣམས་ཀྱི་དྲུང་དུ་རྒྱུག་པར་བྱེད་དོ། །ལྷ་རྣམས་ཀྱི་དབང་པོ་བརྒྱ་བྱིན་ཡང་འཛུམ་རངས་ཏེ། ལྷ་མ་ཡིན་ཐམས་ཅད་ཀྱི་དཔུང་འཇོམས་སུ་ཆས་པ་ན་རབ་དགོད་
[46a.6]འདི་སྙམ་དུ་སེམས་ཏེ། ཀྱེ་མ་འདི་ལྟར་ལྷ་མ་ཡིན་གྱི་དབང་པོ་གསུམ་པོ་དང་། གནས་གསུམ་ན་འཁོད་པའི་ལྷ་མ་ཡིན་བྱེ་བ་ཕྲག་དུ་མ་མཐུ་ཉམས་པར་བྱས་པ་འདི་དག་ནི་ཇི་ལྟར་སྔར་མཚོ་ཀུན་མཐོང་དུ་མཐོང་བ་དེ་ལྟར་འདི་དག་གྱུར་ཏེ། ཀྱེ་མ་མཚོ་དེར་མཐོང་བ་ནི་མ་ནོར་བ་ཡིན་
[46a.7]ནོ། །འདི་ལྟར་བརྒྱ་བྱིན་ཕམ་པར་བྱ་བ་དང་། ལྷ་ཐམས་ཅད་ཀྱང་གཞོམ་པར་བྱ་བའི་ཕྱིར་བདག་ཆ་སྟེ། ཀྱེ་མ་ལྷ་དེ་དག་དང་བདག་ཁྱད་པར་ཅང་མེད་དོ་སྙམ་མོ། །བློ་དེ་ལྟ་བུ་བསྐྱེད་ནས་གཡུལ་དུ་རིངས་པར་འཇུག་པར་བྱ་བའི་ཕྱིར་སའི་འོག་གི་སྒོར་འཁོད་དོ། །རབ་དགོད་
[46b]
[46b.1]དང་ཐགས་བཟངས་རིས་ཁྲོས་པས་གཟིར་བ་དེ་ཉིད་དུ་འཁོད་པ་དང་རི་ཀུན་ནི་གཡོས། རྒྱ་མཚོ་ཡང་རླབས་རྣམས་ཀྱིས་ཀུན་ཏུ་འཁྲུགས་པར་བྱེད། ཉི་མའི་འོད་ཟེར་དམར་པོ་ཐམས་ཅད་ཀྱང་རི་ལ་ཤར་ཏེ། འཁོར་དང་བཅས་པ་སའི་འོག་གི་སྒོ་དེ་ཉིད་དུ་འཁོད་པ་དང་། དེ་ནས་ལྷ་
[46b.2]རྣམས་ཀྱིས་ལྷ་མ་ཡིན་སྒྲ་གཅན་ལ་སོགས་པ་ཕམ་པར་བྱས་ཤིང་ཉམས་པར་བྱས་པ་རྣམས་སའི་འོག་གི་སྒོ་ག་ལ་བ་དེར་རྒྱུག་ཅིང་སྤྲོ་བ་མེད་པ། མགོན་མེད་པ། ཀུན་ནས་གནོད་པ། ཧ་ཧའི་སྒྲ་རྣམས་ཀྱིས་སེམས་དཀྲུགས་པ། ཀུན་ནས་ཞུམ་པ། མགོན་མེད་པར་གྱུར་པ་
[46b.3]རྣམས་དེ་སྐད་ཕན་ཚུན་རྗོད་པ་ན་ལྷ་མ་ཡིན་གཞན་ཁ་ཅིག་གིས་སྨྲས་པ། ལྷ་མ་ཡིན་དག་མ་འབྲོས་མ་འབྲོས། ཅི་སྟེ་བྱོལ། ཅི་སྟེ་བྲོས། སླར་ལོག་སླར་ལོག །དེ་སྐད་སྨྲ་ཞིང་ཕན་ཚུན་དེ་སྐད་བརྗོད་པའི་ལྷ་མ་ཡིན་རྣམས་རི་རྩེ་མོ་ཅན་ཆར་ལྟར་ཕབ་པས་ཀུན་དུ་བཏགས་
[46b.4]པ་ན། ལྷ་ཡིད་རབ་ཏུ་དགའ་བ་རྣམས་ལྷ་མ་ཡིན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་ཟུང་ཤིག་གཏོགས་ཤིག །བདག་ཅག་ལ་དུད་འགྲོ་འདི་དག་གློ་བུར་དུ་ཁྲོ་བར་བྱེད་ཀྱང་གཡུལ་ལ་འཇིགས་པ་མེད་དེ། ལྷ་ངན་པ་འདི་དག་གི་གཡུལ་ལ་འཇིགས་པ་མེད་དོ། །
[46b.5]མཚོན་ཆ་དང་། ལག་ཆ་ལ་མཁས་པ་ཡང་མ་ཡིན་ཏེ། འདི་དག་ནི་ཇི་ལྟར་སླར་ལྡོག་པར་མི་འགྱུར་བ་དེ་ལྟར་རྒྱལ་བར་བྱ་སྟེ། ཀྱེ་མ་དུས་མ་ཡིན་པའི་གཡུལ་འགྱེད་པར་རྟག་ཏུ་འདོད་པ་འདི་དག་ནི་ཇི་ལྟར་ཕྱིར་མི་ལྡོག་པར་འགྱུར་བ་དེ་ལྟར་རྒྱལ་བར་བྱའོ། །དེ་ལྟར་ཕན་ཚུན་སྤྲོ་བ་བསྐྱེད་ནས། ལྷ་
[46b.6]མ་ཡིན་རྣམས་ཤིན་ཏུ་གཞོམ་པར་ཡིད་ཞུགས་པ་ཁྲོས་པ་མིག་ཤིན་ཏུ་དམར་བ་དག་ལྷ་མ་ཡིན་ག་ལ་བ་དེར་དོང་ནས་རལ་གྲི་དང་། མཚོན་ཆ་ཀུན་ནས་ཆར་ལྟར་འབེབས་ཏེ། ཇི་ལྟར་ཆར་གྱི་རྒྱུན་འབབ་པ་ལྟར་འབེབས་ཤིང་། དེ་ལྟར་མེ་ཡང་ཆར་ལྟར་འབེབས་སོ། །དེ་ནས་དེ་ལྟར་ལྷ་མ་
[46b.7]ཡིན་བློང་བློང་པོར་འཁོད་པ་ཤིང་རྟ་འབུམ་སྙེད་ལ་ཞོན་པ། ལྷ་མ་ཡིན་དུ་མས་ཡོངས་སུ་བསྐོར་བ་དག་སའི་འོག་གི་སྒོར་འཁོད་དེ། ལྷ་རྣམས་ག་ལ་བ་དེར་མཚོན་ཆ་སྣ་ཚོགས་ཆར་ལྟར་འབེབས་ལ། རི་དཔག་ཚད་གསུམ་དང་། བཞི་དང་། ལྔའི་ཚད་ཙམ་འཕེན་པར་བྱེད་དོ། །དེ་ལྟ་བུ་ཆར་
[47a]
[47a.1]ལྟར་མངོན་པར་འབེབས་པ་དང་། རྣམ་པ་དེ་ལྟ་བུར་ཆས་པ་དེ་དག་ལྷ་མ་ཡིན་རྣམས་ཀྱིས་ཀྱང་མངོན་པར་མཐོང་ནས། དེ་ནས་ཡང་དབུགས་ཕྱིན་ཏེ། གཡུལ་འགྱེད་པར་ཕྱིར་ལོག་ནས། རབ་དགོད་དང་ལྷ་མ་ཡིན་དེ་དག་ཉིད་ལ་སྤྲོ་བ་སྐྱེད་པར་བྱེད་དེ། འདི་ལྟར་བདག་ནི་
[47a.2]ལྷ་ཐམས་ཅད་གཞོམ་པའི་ཕྱིར་ཆས་པ་ཡིན་གྱིས་ལྷ་མ་ཡིན་དག་སླར་ལོག་སླར་ལོག །ལྷ་མ་ཡིན་གྱི་དབང་པོ་དག་ཅི་སྟེ་འབྲོས་ཅི་སྟེ་འབྲོས། མ་ལ་ཁྱིམ་དུ་བུད་མེད་དག་གི་ངོར་ཡང་ཇི་སྐད་སྨྲ། འདི་ལྟར་སྐྱེས་པ་ནི་བདག་ཅག་ཡིན་ན་སྐྱེས་པའི་མིང་ཡང་མེད་དེ། སྐྱེས་པ་ཞེས་བྱ་
[47a.3]བ་དོན་མེད་པར་འགྱུར་རོ། །དེ་སྐད་སྨྲས་པ་དང་། རབ་དགོད་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་རྒྱུག་པ་མངོན་པར་མཐོང་ནས་ལྷ་རྣམས་ཀྱང་དེ་དང་གཡུལ་འགྱེད་པར་རབ་དགོད་ག་ལ་བ་དེར་བརྒྱུགས་སོ། །ལྷ་དང་ལྷ་མ་ཡིན་དེ་དག་ཕན་ཚུན་གཡུལ་འདྲེས་པར་བཀྱེ་
[47a.4]སྟེ། སྒྲ་བྱུང་བ་གང་ཡིན་པ་དེས་རིའི་ལྕོང་དང་རི་རབ་ཐམས་ཅད་ཀྱང་ཀུན་དུ་གང་ངོ་། །སྒྲ་གཅན་འབའ་ཞིག་ལམ་དུ་ཞུགས་ནས་ལྷ་ལག་ན་ཡོལ་གོ་ཐོགས་པ་དག་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་བརྟན་པ་ལག་ན་དབྱུག་ཏོ་ཐོགས་པ་ཡང་ལྷ་ཕྲེང་ཐོགས་
[47a.5]དག་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་མེ་ཏོག་ཕྲེང་ཡང་རི་དཔག་ཚད་གསུམ་པ་ཙམ་ཅིག་བླངས་ནས། ལྷ་པི་བང་ཅན་གསུམ་པ་དང་། ལྷ་ཀུན་དུ་རྒྱུ་བ་དག་ག་ལ་བ་དེར་བརྒྱུགས་ཏེ། ཕན་ཚུན་གཡུལ་ཆེན་པོ་བཀྱེ་བ་ན་གཏམ་དུ་བརྗོད་ན་སེམས་
[47a.6]ཅན་ཐམས་ཅད་ཀྱི་སྤུ་ཟིང་ཞེས་བྱེད་ན། གང་མངོན་དུ་མཐོང་བའམ། ཐོས་པ་ལྟ་སྨོས་ཀྱང་ཅི་དགོས། ལྷ་མ་ཡིན་གྱི་དབང་པོ་རབ་དགོད་ཀྱང་རླུང་གིས་ནམ་མཁའི་སྤྲིན་ལྟར་ལྷ་རྣམས་མངོན་པར་འཇོམས་ཏེ། ཤིན་ཏུ་བརྩོན་འགྲུས་དང་ལྡན་པ་དེ་ལ་ལྷ་གང་གིས་ཀྱང་ཕྱིར་
[47a.7]བརྒལ་བར་མི་ནུས་སོ། །དེ་ནས་དེ་ལྟར་རྒྱལ་ཆེན་བཞིའི་ལྷ་རྣམས་ལ་མངོན་པར་འཚེ་བ་ན་སུམ་ཅུ་རྩ་གསུམ་གྱི་བདག་པོ་བརྒྱ་བྱིན་གྱིས་སུམ་ཅུ་རྩ་གསུམ་པ་རྣམས་ལ་འདི་སྐད་སྨྲས་སོ། །ལྷ་མ་ཡིན་འབའ་ཞིག་གིས་ལྷ་འདི་དག་ལ་མངོན་པར་འཚེ་ཞིང་འདུག་ན། དཔུང་ཕྱི་
[47b]
[47b.1]མ་པའི་ལྷ་དེ་དག་ཅི་སྟེ་མི་རྒྱུག །ལྷ་མ་ཡིན་གྱི་དཔུང་གིས་ལྷ་རྣམས་ཡོངས་སུ་ཉམས་ཤིང་བཅོམ་པ་དག་ཅི་ཁྱེད་ཕམ་པར་དགའ་འམ། གང་ལྷའི་འདུན་ས་ཆོས་བཟང་ན་འཁོད་པ་དག་མ་གཏོགས་པར་སུམ་ཅུ་རྩ་གསུམ་པའི་ལྷ་རྣམས་རྒྱུགས་ཤིག །མ་ལུས་པར་རྒྱུགས་
[47b.2]ཤིག །དེ་སྐད་བསྒོ་ནས་རབ་དགོད་དང་ཐགས་བཟངས་རིས་ག་ལ་བ་དེར་བརྒྱུགས་སོ། །རབ་དགོད་ཀྱི་སྟེང་དུ་སུམ་ཅུ་རྩ་གསུམ་པའི་མདའི་ཚོགས་རྣམས་དང་། རི་བོ་ཆར་ལྟར་བར་མཚམས་མེད་པས་ནམ་མཁའ་བཀང་ནས་མངོན་པར་འབེབས་ལ། རབ་དགོད་ཀྱང་རི་བོ་ཆར་ལྟར་
[47b.3]མངོན་པར་འབེབས་ཤིང་སུམ་ཅུ་རྩ་གསུམ་པའི་ལྷ་རྣམས་ག་ལ་བ་དེར་འདོང་བར་བྱེད་དོ། །ནམ་མཁའ་ཐམས་ཅད་སྒྲས་ཀུན་དུ་འགེངས་ཤིང་ལྷ་དང་ལྷ་མ་ཡིན་ཕན་ཚུན་རྒྱལ་བ་ལ་རྟོད་པ་དེ་དག་དཔུང་གི་ཚོགས་མ་ལུས་པ་ཐམས་ཅད་ཀྱིས་གཡུལ་འགྱེད་དོ། །དེ་ལྟར་གཡུལ་
[47b.4]འགྱེད་པ་ན། གསེར་གྱི་རི་བོ་འབུམ་སྙེད་ཕན་ཚུན་འདྲུད་པའི་བུར་མ་ལྷུང་བའི་རྡུལ་གྱིས་ནམ་མཁའ་ཁེབས་ཏེ། ནམ་མཁའ་ཀུན་ནས་བར་མཚམས་མེད་པར་དཔག་ཚད་སྟོང་ཙམ་གསེར་གྱི་རྡུལ་གྱིས་ཁེབས་སོ། །རྡུལ་གྱི་བར་དེ་དག་ན་ཡང་ཇི་ལྟར་ཆར་གྱི་རྒྱུན་རྒྱུན་མི་
[47b.5]འཆད་པར་འབབ་པ་ལྟར་རྣམ་པ་དེ་ལྟ་བུའི་མདའི་ཚོགས་ཕན་ཚུན་ཆར་ལྟར་འབེབས་སོ། །དེ་བཞིན་དུ་ཕན་ཚུན་རི་བོ་ཆར་ལྟར་མངོན་པར་འབེབས་ཤིང་ལྷ་མ་ཡིན་བྱེ་བ་དུ་མ་དེ་དག་འཇོམས་པར་བྱེད་པའི་གཡུལ་བཀྱེའོ། །ལྷ་སྟོང་ཕྲག་དུ་མ་རྣམས་ཀྱང་གཞོམ་པར་བྱ་བའི་
[47b.6]ཕྱིར་གཡུལ་ཤིན་ཏུ་མི་བཟད་པ་བཀྱེའོ། །བཀྱེ་ནས་ལྷ་མ་ཡིན་སྙིང་སྟོབས་ཆུང་བ་ཕམ་པར་གྱུར་པ་ཤིར་དོགས་པ་གང་ཡིན་པ་དེ་དག་སའི་འོག་ཏུ་ཞུགས་སོ། །མ་ལུས་པར་བཅོམ་པ་ཞུགས་པ་དེ་དག་ལ་ལྷ་མ་ཡིན་གྱི་བུ་མོ་དག་གིས་སྨྲས་པ། ཀྱེ་མ་ལྷག་མར་གྱུར་པ་བདག་
[47b.7]ཅག་གི་ཁྱིམ་ཐབ་དེ་དག་ག་རེ། དེ་སྐད་འདྲི་བ་དེ་དག་ལ་ལྷ་མ་ཡིན་རྣམས་ཀྱིས་སྨྲས་པ། དེ་དག་ནི་འདི་ལྟར་ལྷ་དང་ལྷ་མ་ཡིན་གྱི་གཡུལ་ལས་རྒྱལ་བ་ཐོབ་སྟེ། འདིར་འོང་ངོ་། །དེ་ནས་ལྷ་མ་ཡིན་གྱི་བུ་མོ་དག་མཚོ་ཀུན་མཐོང་བ་ག་ལ་བ་དེར་དོང་བ་དང་། དེ་དག་ཐམས་ཅད་མཐོང་
[48a]
[48a.1]སྟེ། ཇི་ལྟར་ལྷ་རྣམས་ཀྱིས་ལྷ་མ་ཡིན་རྣམས་བཏགས་ཤིང་བཅོམ་སྟེ། དེ་ལྟར་ལན་བརྒྱའམ་སྟོང་དུ་ཕམ་པར་བྱས་པ་དེ་དག་དེ་བཞིན་མཐོང་ནས། ཁྱིམ་ཐབ་བསད་པའི་ཕྱིར་ཉོན་མོངས་ཤིན་ཏུ་ཡི་ཆད་དེ་སའི་སྟེང་དུ་འདུག་ནས་ངུ་བར་བྱེད། སྨྲེ་སྔགས་
[48a.2]འདོན། རབ་ཏུ་སྡུག་བསྔལ་བ་ཀུན་མཚོ་དེ་ཡོངས་སུ་བསྐོར་ནས་འཁོད་ལ་བྲང་རྡུང་བར་བྱེད། སྐྲ་འབལ་བར་བྱེད། ལུས་ལ་འབྲད་པར་བྱེད། མཆི་མས་གདོང་གཤེར་བར་བྱེད་དོ། །དེ་ལྟར་མཚོའི་ནང་ན་ཁྱིམ་ཐབ་དག་ཕམ་སྟེ། བསད་པར་མཐོང་ནས། སྨྲེ་སྔགས་འདོན་
[48a.3]ཏོ། །དེ་ནས་ལྷ་དང་ལྷ་མ་ཡིན་གྱི་གཡུལ་ཤིན་ཏུ་མི་བཟད་པར་འཇུག་པ་ན་ལྷ་མ་ཡིན་གྱི་དབང་པོ་རབ་དགོད་ལྷ་མ་ཡིན་བྱེ་བ་སྙེད་ཀྱིས་ཡོངས་སུ་བསྐོར་ནས། ལྷའི་དབང་པོ་བརྒྱ་བྱིན་ག་ལ་བ་དེར་འགྲོ་བར་བྱེད་དོ། །དེ་དག་ཉིད་འོང་བ་མངོན་པར་མཐོང་ནས་ལྷ་རྣམས་ལ་བསྒོ་
[48a.4]བ། འདི་ལྟར་ལྷ་མ་ཡིན་འདི་དག་ནི་གཡུལ་འགྱེད་དུ་བདག་ཅག་ག་ལ་བ་དེར་འོང་སྟེ། དཔུང་ཆུང་ངུ་གདུལ་བར་དཀའ་བ་དེ་དག་ནི་ཇི་ལྟར་འོད་ཀྱིས་མུན་པ་བསལ་བ་དེ་ལྟར་གྲོགས་ཆོས་ཀྱིས་རྒྱལ་བར་བྱའོ། །དེས་ལྷ་རྣམས་ལ་དེ་སྐད་བསྒོ་ནས། གླང་པོ་ཆེའི་རྒྱལ་པོ་ས་
[48a.5]སྲུང་གི་བུ་ལ་ཞོན་ཏེ། ལྕགས་ཀྱི་མདའ་འཕངས་པ་བཞིན་དུ་རབ་དགོད་ག་ལ་བ་དེར་བརྒྱུགས་སོ། །དེ་རྒྱུག་པ་ན་ལྷའི་དབང་པོ་བརྒྱ་བྱིན་འདུན་ས་ཆོས་བཟང་ན་གནས་པའི་ལྷ་རྣམས་ཀྱིས་ཡོངས་སུ་བསྐོར་ནས། རྡོ་དང་ཤིང་གིས་འགྱེད་པ་དག་ལྷ་མ་ཡིན་གྱི་དཔུང་
[48a.6]ག་ལ་བ་དེར་བརྒྱུགས་སོ། །ཁ་ཅིག་ནི་མདའ་ཆར་ལྟར་མངོན་པར་འབེབས་ཤིང་རབ་དགོད་ག་ལ་བ་དེར་རྒྱུག་པར་བྱེད་དོ། །རབ་དགོད་ཀྱང་བརྒྱ་བྱིན་ག་ལ་བ་དེར་ཤིང་རྟ་སྒྱུར་བར་བྱེད་ཅིང་འདི་ལྟར་བརྒྱ་བྱིན་པས་བདག་རྒྱལ་བར་བྱའོ་ཞེས་ཟེར་རོ། །དེ་ནས་བརྒྱ་བྱིན་གྱིས་རབ་
[48a.7]དགོད་དེ་ལ་འདི་སྐད་སྨྲས་སོ། །ཆོས་མ་ཡིན་པའི་ལམ་ལ་གནས་པའི་དུད་འགྲོ་ད་གར་འགྲོ། །འདི་ལྟར་ང་ནི་ཁྱོད་ཕམ་པར་བྱ་བའི་ཕྱིར་འོངས་ཏེ། འདི་ལྟར་ངས་ཁྱོད་རྒྱགས་པ་དང་ཕྲལ་ནས། དེ་ནས་ཡང་སའི་འོག་ཏུ་གཏང་བར་བྱའོ། །དེ་ནས་ཐགས་བཟངས་རིས་དང་། 
[48b]
[48b.1]རབ་དགོད་ཀྱིས་བརྒྱ་བྱིན་ལ་སྨྲས་པ། འདི་ལྟར་ང་ཡང་བརྒྱ་བྱིན་ཁྱོད་དང་ལྷ་ཐམས་ཅད་ཆད་པས་གཅད་པར་བྱ་བའི་ཕྱིར་འོངས་པ་ཡིན་ནོ། །དེ་ནས་ཐགས་བཟངས་རིས་དང་རབ་དགོད་ཀྱིས་གསེར་གྱི་རི་དཔག་ཚད་ལྔ་པ་གཅིག་འཕངས་སོ། །འཕངས་པ་དེ་མངོན་པར་
[48b.2]མཐོང་ནས་གླང་པོ་ཆེ་ས་སྲུང་གི་བུའི་ཁ་ནས་དབུགས་ཕྱུང་བས་རི་དེ་བྱེ་མ་ཆང་པ་ནས་གཏོར་བ་བཞིན་ཕྱིར་བཟློག་ནས་རྒྱ་མཚོར་ལྷུང་ངོ་། །རི་ཕྱེ་མར་བརླགས་ཤིང་གཏོར་བ་དེ་མངོན་པར་མཐོང་ནས། དེ་ནས་ཡང་ལྷ་མ་ཡིན་དག་གིས་རི་བོ་རྡོ་རྗེའི་ལྟེ་བ་ཅན་དཔག་ཚད་ལྔ་པ་གཅིག་
[48b.3]བླངས་ནས་བརྒྱ་བྱིན་ག་ལ་བ་དེར་འཕངས་སོ། །འཕངས་པ་དེ་མངོན་པར་མཐོང་ནས་ས་སྲུང་གི་བུའི་སྣའི་ཐོར་ཏོས་བཟུང་སྟེ། སླར་ལྷ་མ་ཡིན་གྱི་དབང་པོ་ལ་འཕངས་ཏེ། གླང་པོ་ཆེ་འདི་ནི་ཅང་ཤེས་པ་ཡིན་ནོ། །རང་གི་རི་འཕངས་པ་དེས་དེའི་བྲང་དུ་བརྒྱབ་པ་དང་། རབ་
[48b.4]དགོད་དེ་བརྒྱབ་པ་དེས་ཉམས་ནས་སྟན་དེ་ལས་ལྷུང་ཞིང་། སླར་འཁོད་དེ་བརྒྱབ་པ་དེས་རབ་ཏུ་ཉམས་སོ། །དེ་མཐོང་ནས་སུམ་ཅུ་རྩ་གསུམ་པ་དག་སྒྲ་ཆེན་པོས་ནམ་མཁའ་བཀང་ནས། འདི་ལྟར་ལྷའི་དབང་པོས་དུད་འགྲོ་དེ་ཕམ་པར་བྱས་ཏེ། འདིར་རེ་ཞིག་གླང་པོ་ཆེའི་
[48b.5]མཆོག་འདིས་འཕངས་པའི་ཤུགས་ཀྱིས་མངོན་པར་ཉམས་ཤིང་གཡོས་ན་གལ་ཏེ་རྡོ་རྗེས་བརྒྱབ་པར་གྱུར་ན་ལྟ་སྨོས་ཀྱང་ཅི་དགོས། དེ་སྐད་སྨྲས་ནས། ལྷ་མ་ཡིན་ག་ལ་བ་དེར་བརྒྱུགས་ཏེ། ལ་ལ་ནི་རྡོ་དང་ཤིང་གིས་འགྱེད། ལ་ལ་ནི་རི་བོས་འགྱེད། ལ་ལ་ནི་རྩེ་གསུམ་ཁ་
[48b.6]གདེང་གིས་འགྱེད། ལ་ལ་ནི་སྟེའུ་ཁས་འགྱེད། ལ་ལ་ནི་གློག་འབྱུང་བས་འགྱེད། ལ་ལ་ནི་ཐོང་གཤོལ་གྱིས་འགྱེད། ལ་ལ་ནི་སྟོབས་ཀྱིས་འགྱེད། ལ་ལ་ནི་འཁོར་ལོས་འགྱེད། ལ་ལ་ནི་རལ་གྲིས་འགྱེད། ལ་ལ་ནི་ནམ་མཁའ་ལ་འགྲོ་བས་འགྱེད། ལ་ལ་ནི་སྣ་ཚོགས་པས་འགྱེད། 
[48b.7]ལ་ལ་ནི་ཐོ་བས་འགྱེད། ལ་ལ་ནི་མཚོན་ཆ་མཆོག་ཏུ་གདམས་པས་འགྱེད། ལ་ལ་ནི་མཚོན་ཆ་དྲི་མ་མེད་པས་འགྱེད། ལ་ལ་ནི་མཚོན་ཆ་རབ་བྱེད་ཀྱིས་འགྱེད། ལ་ལ་ནི་མཚོན་ཆ་བྱི་བདར་བྱེད་ཀྱིས་འགྱེད། ལ་ལ་ནི་མཚོན་ཆ་བརྩེགས་པས་འགྱེད། ལ་ལ་ནི་མེས་འགྱེད། 
[49a]
[49a.1]ལ་ལ་ནི་ཆུས་འགྱེད། ལ་ལ་ནི་ཆུ་འབེབས་པས་འགྱེད། ལ་ལ་ནི་ཐམས་ཅད་ཀྱིས་འགྱེད། ལ་ལ་ནི་མཚོན་ཆ་ནག་པོས་འགྱེད། ལ་ལ་ནི་སྒྱུ་མས་འགྱེད། ལ་ལ་ནི་འདུད་པས་འགྱེད། ལ་ལ་ནི་སེན་མོས་འགྱེད། ལ་ལ་ནི་སྒྲས་འགྱེད་དེ། སྒྲའི་ཤུགས་གང་
[49a.2]མཉན་པར་ཡང་མི་ནུས་སོ། །ལ་ལ་ནི་རྡོག་པ་རྡེག་པས་འགྱེད་དེ། རྣམ་པ་དེ་ལྟ་བུའི་གོ་མཚོན་སྣ་ཚོགས་ཀྱིས་ལུས་ཤིན་ཏུ་བསྲུངས་པ་རྣམས་ཀྱིས་ལྷ་མ་ཡིན་རྣམས་ཕམ་པར་བྱ་བའི་ཕྱིར་བརྒྱ་བྱིན་ལྷ་ཐམས་ཅད་ཀྱི་མདུན་དུ་བཞག་གོ། །དེ་ནས་མོག་མོག་པོར་གྱུར་པ་དེ་
[49a.3]མངོན་པར་མཐོང་ནས། ལྷ་མ་ཡིན་གྱི་དབང་པོ་ཐགས་བཟངས་རིས་ལ་སོགས་པ་ལག་ན་མཚོན་ཆ་སྣ་ཚོགས་པ་རྣམས་རབ་དགོད་ཀྱི་དཔུང་བྱ་བ་དང་། བརྒྱ་བྱིན་གཏག་པའི་ཕྱིར་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་ལྷ་མ་ཡིན་གྱི་དབང་པོ་བཞི་པོ་དག་བརྒྱ་བྱིན་ཁོ་
[49a.4]ན་ལ་འགྱེད་དུ་འོང་བ་མངོན་པར་མཐོང་ནས། ལྷ་རྣམས་བརྒྱ་བྱིན་གྱི་དཔུང་གི་རིམ་གྲོ་བྱ་བ་དང་། རང་གི་རྩལ་སྟོན་ཅིང་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་བརྒྱ་བྱིན་གྱིས་འོང་བ་དེ་དག་མངོན་པར་མཐོང་ནས་ཤིན་ཏུ་ཁྲོས་ཏེ་ཆས་ནས་སྨྲས་པ་དུད་འགྲོ་ཁྱེད་ཅི་སྟེ་
[49a.5]ཤིན་ཏུ་རྨོངས། གང་ཁྱེད་ཀྱི་དཔུང་རྣམ་པ་འདི་ལྟ་བུ་ནི་རེ་ཞིག་ལྷ་མ་ཡིན་ཐམས་ཅད་ལ་བདོག་པར་གྱུར་ཀྱང་དེ་དག་ང་འབའ་ཞིག་གིས་ཕམ་པར་བྱ་བར་ནུས་སོ། །དེ་ཅིའི་ཕྱིར་ཞེ་ན། འདི་དག་གི་དཔུང་ནི་ཆོས་ཡིན་ཏེ། ལྷ་རྣམས་ཀྱི་དཔུང་ནི་ཆོས་ཡིན་ནོ། །ལྷ་མ་ཡིན་རྣམས་
[49a.6]ཀྱི་དཔུང་ནི་ཆོས་མ་ཡིན་ནོ། །ཆོས་དང་ཆོས་མ་ཡིན་པའི་ཁྱད་པར་ནི་ཆེ་སྟེ། གང་ཁྱད་པར་ནི་མུན་པ་དང་ཉི་མ་ལྟར་ཆེའོ། །གང་ཁྱད་པར་ནི་བདེན་པ་དང་བརྫུན་པ་ལྟར་ཆེའོ། །གང་ཁྱད་པར་ནི་རི་རབ་དང་ཡུངས་འབྲུ་ལྟར་ཆེའོ། །གང་ཁྱད་པར་ནི་ཐར་པ་དང་བཅིངས་
[49a.7]པ་ལྟར་ཆེའོ། །གང་ཁྱད་པར་ནི་བཟར་རུང་བ་དང་བཟར་མི་རུང་བ་ལྟར་ཆེའོ། །གང་ཁྱད་པར་ནི་བདུད་རྩི་དང་དུག་ལྟར་ཆེའོ། །གང་ཁྱད་པར་ནི་མཚན་མོ་དང་ཉིན་པར་ལྟར་ཆེའོ། །གང་ཁྱད་པར་ནི་ནོར་བུ་མཆིང་བུ་དང་། རིན་པོ་ཆེ་ལྟར་ཆེའོ། །གང་ཁྱད་པར་
[49b]
[49b.1]ནི་དབུལ་བ་དང་ཕྱུག་པ་ལྟར་ཆེའོ། །གང་ཁྱད་པར་ནི་བྱ་བ་དང་མི་བྱ་བ་ལྟར་ཆེའོ། །གང་ཁྱད་པར་ནི་ཉི་མ་དང་སྲིན་བུ་མེ་ཁྱེར་ལྟར་ཆེའོ། །གང་ཁྱད་པར་ནི་ཁྲོ་བ་ལ་རླུང་དང་སྲིན་བུ་མང་ཀུ་ལྟར་ཆེའོ། །གང་ཁྱད་པར་ནི་མཐོང་བ་དང་། མི་མཐོང་བ་ལྟར་ཆེའོ། །གང་ཁྱད་
[49b.2]པར་ནི་ཡང་དག་པའི་ལམ་དང་། ཡང་དག་པ་མ་ཡིན་པའི་ལམ་ལྟར་ཆེའོ། །གང་ཁྱད་པར་ནི་སངས་རྒྱས་དང་གཞན་མུ་སྟེགས་པ་ལྟར་ཆེའོ། །གང་ཁྱད་པར་ནི་གནམ་དང་ས་ལྟར་ཆེའོ། །གང་ཁྱད་པར་ནི་བསྐལ་པ་དང་སྐད་ཅིག་མ་ལྟར་ཆེ་སྟེ། ང་དང་ཁྱེད་ནི་ཁྱད་པར་དེ་
[49b.3]ལྟར་ཆེའོ། །ཁྱེད་ནི་ཆོས་མ་ཡིན་པ་ལ་གཙོ་བོར་བྱེད་ལ། ངེད་ནི་ཆོས་གཙོ་བོར་བྱེད་དོ། །ཁྱོད་ནི་ཤེས་རབ་དམན་པ་ཡིན་ལ། ལྷ་རྣམས་ནི་ཤེས་རབ་དང་བཅས་པ་ཡིན་ནོ། །ཁྱེད་ནི་བརྩོན་པ་མེད་པ་ཡིན་ལ། ལྷ་རྣམས་ནི་བརྩོན་པ་དང་བཅས་པ་ཡིན་ནོ། །ཁྱེད་ནི་
[49b.4]དུད་འགྲོ་ཡིན་ལ་ལྷ་རྣམས་ནི་ལྷ་ཡིན་ཏེ། ལྷ་དེ་དག་ནི་དེ་ལྟ་བུ་ཡིན་པར་ཁོང་དུ་ཆུད་ནས་ཁྱེད་ངེད་ཀྱི་དྲུང་དུ་མངོན་པར་རྒྱུག་པ་ནི་མི་རིགས་སོ། །དེ་སྐད་སྨྲས་ནས། གླང་པོ་ཆེ་ས་སྲུང་གི་བུ་ཁ་ལོ་བསྒྱུར་ཏེ། འདི་ལྟར་ཚིགས་སུ་བཅད་པ་འདི་དག་ཀྱང་སྨྲས་ནས། ལྷ་མ་ཡིན་གྱི་
[49b.5]དབང་པོ་ག་ལ་བ་དེར་རྒྱུག་པར་བྱེད་དོ། །ཆོས་ཀྱིས་ཆོས་མིན་ཕམ་པར་བྱས། བདེན་པས་བརྫུན་པ་ཕམ་པར་བྱས། །ཤེས་པས་གཏི་མུག་ཕམ་པར་བྱས། །ལྷ་ཡིས་ལྷ་མིན་ཕམ་པར་བྱས། །དེས་དེ་སྐད་སྨྲས་ནས། གླང་པོ་ཆེ་ས་སྲུང་གི་བུ་ཁ་ལོ་བསྒྱུར་ཏེ། སྤྲུལ་
[49b.6]པ་ཡང་སྔ་མ་བཞིན་བྱས་ནས་ལྷ་མ་ཡིན་གྱི་དབང་པོ་བཞི་པོ་དེ་དག་ཐམས་ཅད་ག་ལ་བ་དེར་ལྷའི་དབང་པོ་བརྒྱ་བྱིན་རྡོ་རྗེ་རྩེ་མོ་སྟོང་ཡོད་པ་ནི་ཐོགས། བསྡིགས་པའི་མཚན་མ་ཙམ་སེམས་ཀྱིས་གསད་ཅིང་བཅིང་བར་ལྷག་པར་མོས་པའི་སེམས་ནི་མེད་པས། རླུང་གི་ཤུགས་པས་
[49b.7]ཆེས་མགྱོགས་པར་རབ་ཏུ་རྒྱུག་པར་བྱེད་དོ། །ལྷ་མ་ཡིན་དེ་དག་མངོན་པར་རྒྱུག་པ་དང་། དེ་དག་འོང་བ་མངོན་པར་མཐོང་ནས། རྒྱལ་ཆེན་བཞི་དང་སུམ་ཅུ་རྩ་གསུམ་པའི་ལྷ་རྣམས་ཀྱང་རྒྱུག་པར་བྱེད་དོ། །ལྷ་དང་ལྷ་མ་ཡིན་དེ་དག་ཕན་ཚུན་རྣམ་པར་འཇོམས་པ་ན་སོ་
[50a]
[50a.1]སོར་རྒྱལ་བར་འདོད་པ། གཅིག་ལ་གཅིག་མངོན་པར་འདེབས་པ། མོག་མོག་པོར་གྱུར་པ། ལྷ་མ་ཡིན་ཁ་ཅིག་ནི་སྲོག་དང་བྲལ་བར་གྱུར། དེ་བཞིན་དུ་ལྷ་མ་ཡིན་ཁ་ཅིག་ནི་སྡུག་བསྔལ་གྱིས་ཉམ་ཐག་སྟེ། ཕྱིར་ལོག །ཁ་ཅིག་ནི་ཡི་ཆད་ནས་
[50a.2]ཕྱིར་ལོག །ཁ་ཅིག་ནི་མིག་ཚུགས་སུ་ལྟ་ཞིང་འཁོད། ཁ་ཅིག་ནི་རང་གི་གནས་སུ་འགྲོ་བར་སེམས་ཤིང་འཁོད། ཁ་ཅིག་ནི་ཞེ་སྡང་གིས་ཉམ་ཐག །ཁ་ཅིག་ནི་གཏི་མུག་གིས་སེམས་བསྒྲིབས། ཁ་ཅིག་ནི་ཡོངས་སུ་ཉམས་ཤིང་ཡིད་དམན་པར་གནས་ཏེ་དེ་ལྟར་གནས་
[50a.3]པ་རྣམས་ལ་ས་སྲུང་གི་བུའི་སྟེང་ན་འདུག་པ་ལྷའི་དབང་པོ་སྤྲུལ་པ་བྱེད་དོ། །དེ་ནས་གླང་པོ་ཆེ་ས་སྲུང་གི་བུ་ཁ་རེ་རེ་ལ་པད་མ་རེ་རེ། པད་མ་རེ་རེ་ལ་དབང་པོ་ལག་ན་རྡོ་རྗེ་ཐོགས་པ་མཚོན་ཆ་དང་གོ་མཚོན་བགོས་པ་རྣམས་སྔར་བསྟན་པ་བཞིན་ལྷ་མ་ཡིན་གྱི་དབང་པོས་
[50a.4]མཐོང་སྟེ། དེ་དག་ཀྱང་དབང་པོའི་གླང་པོ་ཆེ་ས་སྲུང་གི་བུ་ཁ་སྟོང་ཡོད་པ། ཁ་རེ་རེ་ལ་པད་མའི་རྫིང་བུ་སྟོང་ཡོད་དོ། །པད་མའི་རྫིང་རེ་རེ་ལ་པད་མ་སྟོང་ཡོད་དོ། །པད་མ་རེ་རེ་ལ་འདབ་མ་སྟོང་ཡོད་དོ། །པད་མ་རེ་རེ་ལ་སྙིང་པོ་བརྒྱ་ཡོད་དོ། །དེ་དག་ཀྱང་ས་སྲུང་གི་
[50a.5]བུའི་ཁ་ནས་བྱུང་སྟེ། འདབ་མ་དེ་དག་དང་སྙིང་པོ་དེ་དག་ཐམས་ཅད་ལ་དབང་པོ་རྟག་ཏུ་ལག་ན་རྡོ་རྗེ་དང་། མཚོན་ཆ་དང་། ལག་ཆ་ཐོགས་པ་བྱེ་བ་ཁྲག་ཁྲིག་འབུམ་ཕྲག་དུ་མ་འཁོད་པར་མཐོང་ངོ་། །དེ་ནས་སྤྲུལ་པ་དེ་ལྟ་བུ་མངོན་པར་མཐོང་ནས། ལྷ་མ་ཡིན་རྣམས་
[50a.6]སྐྲག་འཁྲུགས་ཏེ། དབང་པོ་གོ་མཚོན་དང་ཆ་བྱད་སྣ་ཚོགས་ཐོགས་པ་རྣམས་ཀྱིས་དེ་རྟག་ཏུ་གང་ཞིང་དཔུང་དང་མཐུ་དཔེ་མེད་པ་རྣམས་ཀྱིས་ནམ་མཁའ་འདི་བར་མཚམས་མེད་པར་བྱས་སོ། །མཚོན་ཆའི་ཚོགས་ཀྱིས་ཕྱོགས་དང་ཕྱོགས་མཚམས་ཐམས་ཅད་བར་
[50a.7]མཚམས་མེད་པར་གང་བར་བྱས་སོ། །དབང་པོ་རྣམས་ཀྱིས་སའི་འོག་གང་ཡིན་པ་དེ་དང་། དེ་ཡང་བར་མཚམས་མེད་པར་བྱས་པར་དོགས་སོ་ཞེས་དེ་སྐད་ལྷ་མ་ཡིན་ཤིན་ཏུ་སྐྲག་པ་དེ་རྣམས་ཕན་ཚུན་སྨྲའོ། །དེ་སྐད་སྨྲ་བ་དེ་རྣམས་ལ་རབ་དགོད་ཀྱིས་སྨྲ་བ། ལྷ་
[50b]
[50b.1]མ་ཡིན་དག་ངས་དབང་པོ་ས་སྲུང་གི་བུ་དང་བཅས་ཏེ་ཕྱིར་བཟློག་པར་བྱས། མ་འཇིགས་ཤིག་མ་འཇིགས་ཤིག །དེ་སྐད་སྨྲས་ནས་གླང་པོ་ཆེའི་རྒྱལ་པོ་ས་སྲུང་གི་བུ་ག་ལ་བ་དེར་བརྒྱུགས་སོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་
[50b.2]ཉེར་ལྔ་པ། དེ་འོང་བ་མངོན་པར་མཐོང་ནས། ས་སྲུང་གི་བུའི་སྣའི་ཐོར་ཏོས་བཟུང་སྟེ། ནམ་མཁའ་ལ་གསོབ་བཞིན་སྐོར་བར་བྱེད་དོ། །དེ་བསྐོར་བ་ན་སྲོག་གི་ལྷག་མ་ཆུང་ཟད་ཅིག་ལུས་ནས་བཏང་ངོ་། །དེ་བཏང་བ་དང་དེ་ནས་ཡང་འདུ་ཤེས་རྙེད་ནས་ལྷ་མ་ཡིན་དེ་དག་ལ་འདི་
[50b.3]སྐད་སྨྲའོ། །ཅི་དཔུང་འདི་གཅིག་པུ་དཔའ་བ་ཡིན་ནམ། ལྷ་མ་ཡིན་གྱི་དབང་པོ་ཁྱེད་ཀུན་ལྷའི་དབང་པོ་ལ་རྒོལ་མི་ནུས་སམ། དེ་ནས་ལྷ་མ་ཡིན་གྱི་དབང་པོ་བསྡུས་པ་དེ་དག་ཐམས་ཅད་དེ་ནས་ཡང་ས་སྲུང་གི་བུ་ག་ལ་བ་དེར་བརྒྱུགས་སོ། །དེ་དག་འོང་བ་མངོན་པར་མཐོང་ནས། 
[50b.4]དབང་པོས་དེ་དག་གི་སྲོག་གཅད་པར་བྱ་བའི་ཕྱིར་ནི་མ་ཡིན་གྱི། ཕ་རོལ་ཕམ་པ་ཁོ་ནར་བྱ་བའི་ཕྱིར་སྒྱུ་མའི་སེར་བ་རྡོ་རྗེ་ལྟ་བུ་རྣམ་པ་དུ་མ་ཕབ་བོ། །དེ་ནས་ཡང་དབང་པོ་ག་ལ་བ་དེར་རི་ཆར་ལྟར་འབེབས་ཤིང་ལྷའི་དབང་པོ་དེའི་སྟེང་དུ་མཚོན་ཆ་རྣམ་པ་སྣ་ཚོགས་འཕེན་ཏོ། །
[50b.5]དེ་ལ་རི་བོ་དེ་ཆར་ལྟར་འབེབས་པ་ན། ཆར་གྱི་རྒྱུན་དུས་སུ་འབབ་པ་ལྟར་རི་བོ་ཆར་ལྟར་འབབ་པ་རྣམས་ཀྱང་མཛེས་པ་ཡིན་ཏེ། དེ་ལྟར་ལྷ་དང་ལྷ་མ་ཡིན་གྱི་གཡུལ་དཔེ་མེད་པ་རྣམ་པ་སྣ་ཚོགས་བཀྱེའོ། །དེ་ནས་ལྷ་རྣམས་ཀྱིས་ལྷ་མ་ཡིན་དེ་དག་མངོན་པར་མཐོང་ནས། 
[50b.6]དེ་ནས་ཡང་ལྷ་རྣམས་ལྷ་མ་ཡིན་གྱི་དཔུང་ག་ལ་བ་དེར་བརྒྱུགས་སོ། །དེ་ནས་ལྷ་མ་ཡིན་ཡང་གཡུལ་འགྱེད་པའི་ཕྱིར། ལྷ་རྣམས་ག་ལ་བ་དེར་བརྒྱུགས་སོ། །དེ་ནས་རྣམ་པ་དུ་མར་འཁྲུགས་ཤིང་སྐྲག་པར་བྱེད་པ་རྣམ་པ་དུ་མ་བྱུང་སྟེ། དེ་ལྟར་ལྷ་དང་ལྷ་མ་
[50b.7]ཡིན་རྣམས་ཀྱང་གཡུལ་གསལ་བར་བཀྱེའོ། །དེ་ལྟར་དབང་པོ་དང་ལྷ་མ་ཡིན་རྣམས་མཚོན་ཆ་དང་རྡོ་རྗེས་འཇོམས་པ་ལྟ་བུའི་གཡུལ་ཆེན་པོ་གཞན་དང་མི་འདྲ་བ་མང་པོ་བཀྱེའོ། །ལྷ་མ་ཡིན་རྣམ་པ་དུ་མ་དག་མངོན་པར་མཐོང་ནས་བརྒྱ་བྱིན་གྱིས་ལྷ་མ་ཡིན་
[51a]
[51a.1]གྱི་དབང་པོ་དག་སྲོག་དང་བྲལ་བར་ནི་མི་བྱེད་ལ། ཕམ་པ་ཁོ་ནར་བྱ་བའི་ཕྱིར་ཆེད་དུ་གནས་སོ། །དེ་ནས་ལྷ་མ་ཡིན་གྱི་དབང་པོ་དེ་དག་ཐམས་ཅད་ཀྱང་ལྷ་མ་ཡིན་གྱི་དབང་པོ་རབ་དགོད་དང་ཐགས་བཟངས་རིས་དེ་དག་དང་བཅས་པ་མ་ལུས་པར་ཕམ་པ་ཉིད་དུ་
[51a.2]གྱུར་ཏེ། མགོན་འདོད་པ། སྐྱབས་འདོད་པ། གནས་འདོད་པ། སྤྲོ་བ་མེད་པ་དག་སའི་འོག་གི་སྒོ་ག་ལ་བ་དེ་དང་དེར་འབྲོས་པར་བྱེད་དོ། །རབ་དགོད་དེ་ཤིན་ཏུ་འབྲོས་པ་ནི། ལྷ་མ་ཡིན་གྱི་དབང་པོ་གཞན་གསུམ་པོ་འཁོར་འབུམ་སྙེད་དང་ལྡན་པ་རྣམས་ཀྱིས་མདུན་ན་སྐད་ངན་
[51a.3]ཐོན་ཅིང་ཀུན་ནས་མངོན་པར་གནོད་པ་རྣམས་ཀྱིས་འབྲོས་པ་ན་བརྒྱ་བྱིན་གྱིས་ས་སྲུང་གི་བུ་ལ་སྨྲས་པ། གླང་པོ་ཆེའི་དབང་པོ་རབ་དགོད་དང་ཐགས་བཟངས་རིས་ཀྱི་བརྩོན་འགྲུས་ནི་ཤོར། ཤིང་རྟ་ནི་ཆག་ཀྱང་ངས་དེ་དག་གསད་པར་མི་ནུས་ཏེ། དྲང་སྲོང་ཆེན་པོས་མྱ་
[51a.4]ངན་ལས་འདས་པར་འགྲོ་བའི་གཞི་ནི་སྲོག་གཅོད་པ་སྤངས་པ་ཡིན་ནོ་ཞེས་གསུངས་ཏེ། འདི་ནི་སེམས་ཅན་ཐམས་ཅད་ལ་སླུ་བ་མེད་པའི་གཞི་ཡིན་ནོ། །དེ་རང་གི་སྲོག་དང་ལྷན་ཅིག་སོང་ཡང་བླས། དེའི་ཤིང་རྟ་བརྒྱའམ་སྟོང་དུ་གཞོམ་པར་བྱ་བ་ལ་ཁྱོད་རིངས་
[51a.5]པར་ཆོས་ཤིག །དེས་དེ་སྐད་བསྒོ་ནས་བརྒྱ་བྱིན་དེས་སྤྲུལ་པ་བྱས་པ་དང་། གླང་པོ་ཆེའི་དབང་པོ་དང་ལྷན་ཅིག་སའི་འོག་གི་སྒོ་ག་ལ་བ་དེར་རླུང་གི་ཤུགས་ལྟར་བརྒྱུགས་སོ། །དེ་འོང་བ་མངོན་པར་མཐོང་ནས། རབ་དགོད་དང་ཐགས་བཟངས་རིས་ཤིན་ཏུ་སྐྲག་
[51a.6]སྟེ། མཐུ་མེད་པ་དག་སའི་འོག་གི་སྒོ་ག་ལ་བ་དེར་རིངས་པར་རྒྱུག་གོ། །དེ་ནས་མགྱོགས་པར་སོང་ནས། ས་སྲུང་གི་བུའི་སྟོབས་ཀྱིས་ཤིང་རྟ་དེ་ལས་རབ་དགོད་དེ་ཕབ་ནས་ཤིང་རྟ་དང་ཕྲལ་ལོ། །དེ་ནས་ཤིང་རྟ་དེ་སྣའི་ཐོར་ཏོས་དེའི་མིག་སྔར་རྩྭ་བཞིན་དུ་བརྒྱ་
[51a.7]འམ་སྟོང་དུ་བཅོམ་མོ། །མེ་ཏོག་ཕྲེང་ཡང་དཔུང་དང་མཐུ་ཉམས་ནས། སའི་འོག་གི་སྒོ་ག་ལ་བ་དེར་འབྲོས་པར་བྱེད་དེ། སྲོག་ལ་བསམ་པ་བསྡུས་པ། བརྩོན་འགྲུས་ཉམས་པ། སྤྲོ་བ་མེད་པ། རང་གི་བུ་དང་ཆུང་མ་སྙིང་ལ་བསམས་ནས། སའི་
[51b]
[51b.1]འོག་གི་སྒོ་ག་ལ་བ་དེར་རྒྱུག་གོ། །ལྷ་མ་ཡིན་གྱི་དབང་པོ་བརྟན་པ་ཡང་གསོན་པར་འདོད་དེ། རང་གི་ཁྱིམ་དུ་ཕྱོགས་ནས་སའི་འོག་གི་སྒོ་ག་ལ་བ་དེར་རྒྱུག་གོ །ལྷ་མ་ཡིན་གྱི་དབང་པོ་སྒྲ་གཅན་གསོན་པར་འདོད་པ་ལུས་བོང་ཆེ་བ་འབའ་ཞིག་ཏུ་འདུག་པ་ཡང་སའི་འོག་
[51b.2]གི་སྒོ་ག་ལ་བ་དེར་རྒྱུག་གོ། །དེ་ལྟར་ལྷ་མ་ཡིན་གྱི་དབང་པོ་འཁོར་དང་བཅས་པ་དེ་དག་ཐམས་ཅད་ཉམས་པ་དང་། ལྷ་རྣམས་ཤིན་ཏུ་དགའ་ནས། འདི་སྐད་སྨྲས་སོ། །ལྷ་མ་ཡིན་རྣམས་ཀྱིས་མི་འཐུན་པའི་མཐའ་ལས་འབྲས་བུ་ཉམས་པའི་ལྷག་མ་ཐོབ་སྟེ། འབྲོས་ཁུང་
[51b.3]ཚོལ་བར་གྱུར་པ་རྣམས་ངེད་ཆོས་ལ་ལྟ་ཞིང་སའི་འོག་གི་སྒོ་གཟུང་བར་བྱའོ་ཞེས་སྨྲས་ནས། ལྷ་ཤིན་ཏུ་དགའ་བ་དེ་དག་རླུང་གིས་སྤྲིན་ཀུན་དུ་གཏོར་བ་ལྟར་ལྷ་མ་ཡིན་རྣམས་ལ་རླུང་གི་ཤུགས་ལྟ་བུས་ཀུན་དུ་འཚེ་བར་བྱེད་དོ། །དེ་ནས་དབང་པོས་ལྷ་དེ་དག་ལ་སྨྲས་
[51b.4]པ། གང་རང་གི་ལུས་མེད་པར་བྱ་བའི་ཕྱིར་དང་ལྷ་མ་ཡིན་མང་པོ་འདི་རྣམས་སྲོག་དང་བྲལ་བར་བྱ་བའི་ཕྱིར་དོན་མེད་པ། འཁོན་ཞུགས་པ། ཉེས་པའི་གནས་འདི་དག་ཅིའི་ཕྱིར་བྱས། ལྷ་རྣམས་ཀྱི་རྒྱལ་བ་དང་ཕམ་པ་ནི་མི་ལ་རག་ལས་པ་ཡིན་ལ། ད་དུང་དུ་མིའི་འཇིག་རྟེན་
[51b.5]ན་སྐྱེས་བུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཐམས་ཅད་བརྟན་པ་དག་ཡོད་ན། ཁྱེད་ཀྱིས་ཡུལ་དང་དུས་དེ་དག་ཤེས་བཞིན་དུ་བདག་ཉིད་གསོད་པའི་དགྲ་དོན་མེད་པ་འདི་དག་བྱས་སོ། །དེ་ནས་ཡང་ལྷ་མ་ཡིན་ཉམས་པ་སྲོག་གི་སྐྱབས་ཚོལ་བ་རྣམས་སའི་
[51b.6]འོག་གི་སྒོ་ག་ལ་བ་དེ་ཉིད་དུ་རྒྱུག་གོ། །དེ་ནས་དབང་པོས་ལྷ་རྣམས་ལ་བསྒོ་བ། ལྷ་དག་སླར་ལོག་སླར་ལོག །ཕྱིས་ཕམ་པར་འགྱུར་བའི་སྲོག་དང་ལྡན་པ་རྣམས་རང་གི་གནས་སུ་ཐོང་ཤིག །དེ་ནས་དབང་པོ་ལ་ལྷ་རྣམས་ཀྱིས་སྨྲས་པ། འདི་ལྟར་ལྷ་མ་ཡིན་ཁེངས་
[51b.7]པ་འདི་དག་ནི་བདག་ཉིད་དང་གཞན་གྱི་དཔུང་ཁོང་དུ་མ་ཆུད་པ་ལགས་ཏེ། འདི་དག་ནི་བདག་ཅག་གིས་ངེས་པར་ཇི་ལྟར་སླར་ལྡོག་པར་མི་འགྱུར་བ་དེ་ལྟར་དགྲ་བསལ་བར་བགྱིའོ། །བདག་ཅག་ནི་འདི་དག་ལ་གནོད་པ་མི་བགྱིད་དེ། འདི་ལྟར་བདག་ཅག་མཐོ་རིས་ན་རང་
[52a]
[52a.1]གི་ལས་ཀྱི་འབྲས་བུ་ལ་སྤྱོད་ཅིང་མཆིས་ན། འདི་དག་གིས་མིའི་འཇིག་རྟེན་ན་བདག་ཅག་གི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ལ་ཅི་སྟེ་བར་ཆད་བགྱི་བར་འབད། དགྲ་འདི་དག་མ་བསལ་བར་བདག་ཅག་སླར་མི་མཆིའོ། །དེ་དག་
[52a.2]གིས་དེ་སྐད་སྨྲས་ནས། དེ་ནས་ཡང་ལག་ཆ་དང་། མཚོན་ཆ་དང་། གོ་མཚོན་སྣ་ཚོགས་བགོས་ཏེ། འདི་ལྟར་ལྷ་མ་ཡིན་འདི་དག་ངེས་པར་ཤིན་ཏུ་ཚར་གཅད་པར་བྱའོ་སྙམ་པའི་བློ་དེས་ལྷ་མ་ཡིན་རྣམས་གཞོམ་པའི་ཕྱིར་ཤུགས་དང་ལྡན་པས་བརྒྱུགས་སོ། །དེ་
[52a.3]ལྟར་ཡིད་ལ་བྱེད་པ་དེ་ལྟ་བུ་དང་འབད་པ་དེ་ལྟ་བུ་དག་ལ། དེ་ནས་ཡང་ལྷའི་དབང་པོའི་ཡིད་སྙིང་རྗེས་བརླན་པས་སྨྲས་པ། ལྷ་མ་ཡིན་རབ་དགོད་ལ་སོགས་པ་བཏག་པ་ཁྱེད་ཀྱི་སྙིང་ལ་བརྩེ་བ་མེད་དམ། དེ་སྐད་སྨྲས་ནས། ལྷའི་འདུན་ས་ཆོས་བཟང་ན་ལྷ་འཁོད་
[52a.4]པ་གང་ཡིན་པ་དེ་དག་བསྡུས་ནས་སླར་ལོག་གོ། །དེ་ནས་ལྷའི་དབང་པོ་སླར་ལོག་པ་མཐོང་ནས། རྒྱལ་ཆེན་བཞིའི་ལྷ་རྣམས་ཀྱིས་སུམ་ཅུ་རྩ་གསུམ་པ་རྣམས་ལ་སྨྲས་པ། འདི་ལྟར་ལྷའི་དབང་པོ་དེ་སླར་གཤེགས་སོ། །ལྷའི་དབང་པོ་དེ་སླར་གཤེགས་ཀྱིས་
[52a.5]ཁྱེད་ཀྱང་མ་ལུས་པར་སླར་གཤེགས་ཤིག་ཅེས་སྨྲས་ནས། རྒྱལ་བ་ཐོབ་པའི་ལྷ་རྣམས་སླར་ལོག་སྟེ། དེ་ནས་ཡང་ཕན་ཚུན་དགའ་བའི་ཡིད་ཀྱིས་རང་གི་གནས་སུ་དོང་ངོ་། །ལྷའི་དབང་པོ་བརྒྱ་བྱིན་ཡང་སུམ་ཅུ་རྩ་གསུམ་པ་རྣམས་ཀྱིས་མངོན་པར་བསྟོད་ཅིང་
[52a.6]ས་སྲུང་གི་བུ་ལ་ཞོན་ཏེ། ཡིད་དགའ་བས་སུམ་ཅུ་རྩ་གསུམ་པའི་ལྷའི་འདུན་ས་ཆོས་བཟང་ག་ལ་བ་དེར་འཛེགས་ཏེ་དོང་ངོ་། །ལྷ་རྣམས་ཀྱང་རང་རང་གནས་སུ་དོང་ནས། དེ་ནས་ཡང་གོ་མཚོན་དང་། ལག་ཆ་རྣམས་ཤིང་རྟ་སྣ་ཚོགས་ཀྱི་ཚལ་དུ་བཞག་གོ། །
[52a.7]གླང་པོ་ཆེ་ས་སྲུང་གི་བུ་ཡང་སྤྲུལ་པ་དེ་དག་བསྡུས་ནས་ཐ་མལ་པར་གནས་ཏེ། རང་གི་རྫིང་བུ་པད་མ་དང་། ཨུད་པ་ལས་ཁེབས་པར་ཞུགས་སོ། །དེ་ལྟར་ལྷ་རྣམས་ལྷའི་འཇིག་རྟེན་དུ་དོང་ནས། གཟུགས་དང་། སྒྲ་དང་། དྲི་དང་། རོ་ཡིད་དུ་འོང་བ་ལ་ཉེ་
[52b]
[52b.1]བར་སྤྱོད་དེ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱི་གནས་སོ། །ཀླུའི་རྒྱལ་པོ། འཇོག་པོ་དང་། ནོར་རྒྱས་ཀྱི་བུ་ལ་སོགས་པ་རྒྱལ་བ་ཐོབ་པ་རྣམས་ཀྱང་སྙིང་རབ་ཏུ་དགའ་སྟེ། རང་གི་གནས་ལོངས་སྤྱོད་ལྡན་ག་ལ་བ་དེར་དོང་ངོ་། །
[52b.2]ལྷ་མ་ཡིན་བཏག་བཏག་སྟེ་ཉམས་པའི་ལྷག་མ་ལུས་ཤིག་ཤིག་པོར་གྱུར་པ་ཉམས་རབ་ཏུ་ཉམས་པའི་སེམས་ཅན་ངོ་ཚ་ནས་མགོ་སྨད་པ་རྣམས་ཀྱང་། བུད་མེད་རབ་ཏུ་ངུ་ཞིང་ཡིད་དམན་པ་རྣམས་ཀྱིས་མདུན་ནས་བསུ་བ་ན། སྒྲ་གཅན་གྱིས་ལྷ་མ་ཡིན་གྱི་དབང་པོ་སྙིང་
[52b.3]སྟོབས་ཉམས་པ་དེ་དག་ལ་སྨྲས་པ། ད་ལྟར་འཐབ་པའི་དུས་ལ་མ་བབ་བོ་ཞེས་ངས་སྔར་མ་བྱས་སམ། ད་དུང་དུ་མིའི་འཇིག་རྟེན་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། རིགས་ཀྱི་
[52b.4]རྒན་རབས་ཀྱི་རྗེས་སུ་འཇུག་པ་དག་ཡོད་པས་ལྷའི་ཕྱོགས་ནི་རབ་ཏུ་འཕེལ་ལ། བདག་ཅག་གི་ཕྱོགས་ནི་འགྲིབ་པོ་ཞེས་བདག་གིས་སྔར་བསྒོ་ན། དེ་ཡང་ཁྱེད་ཀྱིས་མ་མཉན་ཏེ། བདག་གི་ཚིག་དེ་ལྟར་མ་བྱས་པས་འདི་ནི་དེའི་འབྲས་བུ་ཡིན་ནོ། །ལྷ་རྣམས་ཀྱིས་ལྷ་མ་ཡིན་
[52b.5]ཉམས་པར་བྱས་པ་འབུམ་ཕྲག་དུ་མ་གང་ཡིན་པ་དག་ལ་སྒྲ་གཅན་གྱིས་དེ་སྐད་སྨྲས་པ་དང་། ལྷ་མ་ཡིན་གཞན་ཞིག་གིས་ཀྱང་སྨྲས་པ། འདི་ལྟར་གཡུལ་འགྱེད་པའི་དུས་ལ་མ་བབ་བོ་ཞེས་སྨྲས་པ། མ་མཉན་པའི་འབྲས་བུ་ནི་འདི་ཡིན་ནོ། །ལྷ་མ་ཡིན་མགུལ་ཕྲེང་
[52b.6]གིས་ཀྱང་སྨྲས་པ། འདི་ལྟར་གང་གིས་མི་བྱ་བར་བྱ་བ་དེ་དག་གི་ངོ་བོ་མེད་པ་ལ་བློ་གྲོས་ངན་པ་འདི་སྐྱེས་པ་ཉེ་བར་གནས་སོ། །དེ་དག་ཐམས་ཅད་ཕན་ཚུན་དེ་སྐད་སྨྲེ་ཞིང་རང་རང་གི་གནས་ག་ལ་བ་དེར་དོང་ངོ་། །ཐགས་བཟངས་རིས་ཀྱང་གནས་གཞན་བཞི་པར་
[52b.7]ངོ་ཚ་ནས་མགོ་སྨད་དེ་ཞུགས་པ་དང་། ལྷ་མ་ཡིན་གྱི་བུ་མོ་ཉམས་པ་རབ་ཏུ་ངུ་ཞིང་ངོམ་ཟུམ་གནག་པ་རྣམས་ཀྱིས་ཡོངས་སུ་བསྐོར་ནས་རང་གི་གནས་སུ་དོང་ངོ་། །ཀླུ་རབ་འཇོམས་ལ་སོགས་པ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ། སྙིང་སྟོབས་རབ་
[53a]
[53a.1]ཏུ་ཉམས་པ་རྣམས་ཀྱང་ཀླུའི་གནས་ལོངས་སྤྱོད་ལྡན་ག་ལ་བ་དེར་དོང་ངོ་། །དེ་ལྟར་སྲེད་པའི་དུག་གིས་ཉམས་པའི་སེམས་ཅན་ཕན་ཚུན་རབ་ཏུ་ཉམས་པ་དག་འཁོར་བ་ན་འཁོར་ཞིང་འཁྱམ་ཡང་བདེ་བ་མི་མཐོང་ངོ་། །དེ་དག་རྗེས་སུ་མཐོང་ནས་འཕགས་
[53a.2]པ་ཉན་ཐོས་འདོད་པ་དག་གི་འདོད་ཆགས་དང་བྲལ་ལོ། །དེ་ནས་གཞན་ཡང་རྣལ་འབྱོར་སྤྱོད་པ་ནང་གི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་པ་ལ་འདི་ལྟར་དགེ་སློང་འདི་ནི་ས་གཞན་བཅུ་བདུན་པ་ལ་ཞུགས་ཏེ། དེ་ཁོ་ན་ཉིད་ལ་བློ་ཤིན་ཏུ་ཞེན་ཏོ། །དེ་ཐོས་ནས་ས་བླའི་
[53a.3]གནོད་སྦྱིན་ཤིན་ཏུ་དགའ་ནས་བར་སྣང་ལ་རྒྱུ་བའི་གནོད་སྦྱིན་རྣམས་ལ་སྦྲན་ཏོ། །དེ་དག་གིས་ཀྱང་འཇིག་རྟེན་སྐྱོང་བ་རྣམས་ལ་སྔ་མ་བཞིན་སྦྱར་ཏེ། ཆུང་དགེའི་བར་དུ་ཡང་དེ་བཞིན་དུ་སྦྲན་ཏེ། འདི་ལྟར་འཛམ་བུའི་གླིང་ན་རིགས་ཀྱི་བུ་ཆེ་གེ་མོ་ཞིག །གྲང་མང་
[53a.4]གེ་མོ་ཞིག །གྲང་རྡལ་ག་གེ་མོ་ཞིག་ཏུ་མིང་ཆེ་གེ་མོ་ཞེས་བྱ་བ་སྐྲ་དང་ཁ་སྤུ་བྲེགས། གོས་ངུར་སྨྲིག་བགོས་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་བདུད་ཀྱི་ཡུལ་གྱི་དངོས་པོ་ནི་མི་འདོད། ཉོན་མོངས་པའི་དངོས་པོ་རྣམས་དང་ཡང་ལྷན་ཅིག་གནས་
[53a.5]པར་མི་བྱེད་ལ། འཁོར་བ་ལས་ཤིན་ཏུ་འདོད་ཆགས་དང་བྲལ་ཏེ། དེ་ལྟར་འབད་པས་ཀུན་དུ་ཁྱབ་ནས། ས་གཞན་བཅུ་བདུན་པ་ལ་ཞུགས་སོ། །དེ་ཐོས་ནས་ལྷ་རྣམས་ཤིན་ཏུ་དགའ་ནས་བསྟོད་དེ། འདི་ལྟར་གང་བདུད་ཀྱི་ཕྱོགས་ནི་འགྲིབ་ལ། དམ་པའི་ཆོས་ཀྱི་ཕྱོགས་
[53a.6]འཕེལ་བ་ནི་བདག་ཅག་དགའོ། །དུད་འགྲོའི་ལེའུ་རྫོགས་སོ།། །།དེ་ནས་གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སེམས་ཅན་དམྱལ་བ་དང་། དུད་འགྲོ་དང་། ཡི་དགས་ཉེས་པར་བྱས་པ་རྣམས་ཀྱི་ལས་ཀྱི་འབྲས་བུ་
[53a.7]རྣམ་པར་སྨིན་པ་ཤིན་ཏུ་ཕྲ་བ་ཐམས་ཅད་ཀྱང་ཇི་ལྟ་བ་བཞིན་བརྟགས་ཤིང་ཤེས་ཏེ། ཡིད་ལ་བཟུང་ནས་ལེགས་པར་བྱས་པའི་ལས་རྣམས་ལ་ཡང་ལས་ཀྱི་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། འདི་ལྟར་སེམས་ཅན་ཐམས་ཅད་ནི་སྡུག་བསྔལ་
[53b]
[53b.1]དང་མི་འཐུན་པ་བདེ་བ་འདོད་པ་ཡིན་ལ། ལྷ་རྣམས་ནི་བདེ་བ་བསགས་པ་ལ་དགའ་བ་ཡིན་ཏེ། དེ་རྣམས་ཀྱི་ལས་ཀྱི་ཆོས་དང་། རྣམ་པར་སྨིན་པ་དང་། སྐྱེ་བ་དང་། འཆི་བ་ཤིན་ཏུ་ཕྲ་བ་དག་ལ་ཡང་རྟོག་པར་བྱེད་དོ། །ལས་དགེ་བ་བྱས་ཤིང་བསགས་པ་སོ་
[53b.2]སོར་ཡང་དག་པར་མྱོང་བར་འགྱུར་བ་ནི་ལས་ཀྱི་འབྲས་བུ་རྣམ་པར་སྨིན་པ་འདོད་པ་སྡུག་པ་ཡིད་དུ་འོང་བ་སོ་སོར་ཡང་དག་པར་མྱོང་བར་འགྱུར་བར་སོ་སོར་རིག་པར་བྱའོ། །དེ་ལ་ཚུལ་ཁྲིམས་རྣམ་པ་བདུན་གྱིས་མཐོ་རིས་སུ་སྐྱེ་བར་འགྱུར་ཏེ། ལུས་ཀྱི་གསུམ་
[53b.3]དང་། ངག་གི་བཞི་ཀུན་དུ་བསྟེན་ཅིང་བསྒོམས་ཏེ། མང་དུ་བྱས་པས་འདོད་པ་ན་སྤྱོད་པའི་ལྷ་དྲུག་གི་ནང་དུ་སྐྱེ་བར་འགྱུར་རོ། །ཆུང་ངུ་དང་། འབྲིང་དང་། ཆེན་པོས་འདོད་པ་ན་སྤྱོད་པའི་ལྷ་དྲུག་དག །ཆུང་ངུ་དང་། འབྲིང་དང་། ཆེན་པོའི་འགྲོ་བ་འཐོབ་
[53b.4]སྟེ། ཚེ་ཐུང་ངུ་དང་། འབྲིང་དང་། རིང་པོ་དང་། ཁ་ཟས་ངན་པ་དང་། འབྲིང་དང་། བཟང་པོ་དང་། གཟུགས་ངན་པ་དང་། འབྲིང་དང་། བཟང་པོ་དང་། བརྩོན་འགྲུས་ཆུང་ངུ་དང་། འབྲིང་དང་། ཆེན་པོ་དང་། བདེ་བ་ཆུང་ངུ་དང་། འབྲིང་དང་། ཆེན་
[53b.5]པོར་འགྱུར་རོ། །དེ་ལ་ལྷའི་རིས་གཉིས་ནི་རི་རབ་ལ་གནས་སོ། །བཞི་ནི་སྤྲིན་གྱི་ཕུང་པོ་ལྟར་ནམ་མཁའ་ལ་གནས་སོ། །དེ་ལ་ལྷའི་རིས་དང་པོ་ནི་མདོར་བསྡུ་ན་རྒྱལ་ཆེན་བཞིའི་རིས་རྣམས་སོ། །དེ་དག་གི་གནས་དང་པོ་ནི་ཕྲེང་ཐོགས་རྣམས་ཏེ། དེ་དག་
[53b.6]ཀུན་ནས་རི་རབ་ཀྱི་ཕྱོགས་བཞི་ལ་རྟེན་ཅིང་གནས་སོ། །དེ་ལ་ཕྲེང་ཐོགས་དེ་རྣམས་ཀྱི་བྱེ་བྲག་དང་པོ་ཉིད་དུ་འབྱུང་བ་ནི་འདི་ལྟ་བུ་ཡིན་ལ། ཕྱོགས་ཕྱོགས་དེ་རྣམས་ཀྱི་བྱེ་བྲག་ཀྱང་མིང་དང་ལས་ཀྱིས་འགྱུར་ཏེ། དེ་ལྟར་ལས་དུ་མས་བསྐྱེད་པའི་ཚེ་དེ་ལ་གནས་པ་བདེ་བ་
[53b.7]ཉམས་སུ་མྱོང་བར་འགྱུར་ལ། གཟུགས་དང་ལང་ཚོ་དང་གཡོ་བ་རྣམ་པ་དུ་མར་འགྱུར་རོ། ལས་ཀྱི་དྲ་བ་ཀུན་ནི་རྒྱའི་འབུར་ལྟར་འབྱུང་སྟེ། རྒྱུ་མེད་པ་མ་ཡིན། འདོད་རྒྱལ་ལས་མ་བྱུང་། ལས་གཞན་གྱིས་བསྐྱེད་པ་མ་ཡིན་ནོ། །དེ་ལྟ་བས་ན་སྐྱེས་བུ་གང་བདག་སྐྱིད་པར་
[54a]
[54a.1]འདོད་ན་དགེ་བའི་ཆོས་རྣམས་ལ་འབད་པར་བྱའོ། །སེམས་ཅན་རྣམས་ཀྱི་ལས་དགེ་བ་དང་མི་དགེ་བ་དང་། ལུང་དུ་མ་བསྟན་པའི་ལས་ཀྱི་དྲ་བ་ནི་ཐོག་མ་མེད་པའི་དུས་ནས་ཞུགས་པ་ཡིན་ཏེ། ལས་ཀྱི་དྲ་བ་གང་གིས་སྦྲེལ་བའི་སེམས་ཅན་རྣམས་ནི་ཟོ་ཆུན་རྒྱུད་
[54a.2]མོ་ལྟར་སེམས་ཅན་དམྱལ་བ་དང་། དུད་འགྲོ་དང་། མིའི་འཇིག་རྟེན་གྱི་འཁོར་བར་ཡོངས་སུ་འཁྱམ་མོ། །སྲོག་ཆགས་རྣམས་ནི་ཀུན་ནས་གར་གྱི་ལྟད་མོ་པ་ལྟ་བུ་ཡིན་ཏེ། དགེ་བའི་ལས་ཀྱི་མཐའ་སྤྱད་པ་ནི་ལྷའི་འཇིག་རྟེན་དུ་སྐྱེ་བར་འགྱུར་རོ། །དེ་ལ་ལྷ་རྣམས་གནས་པ་རིའི་
[54a.3]རྒྱལ་པོ་རི་རབ་ནི་རི་བོ་ཁྲི་ཕྲག་དྲུག་ཅུས་ཡོངས་སུ་བསྐོར་བ་ཡིན་ལ། རིན་པོ་ཆེ་སྣ་ཚོགས་འབར་བའི་ཕྲེང་བའི་འོད་ཀྱིས་གསལ་བར་བྱས་པ། སྟེང་ན་འབབ་ཆུ་དང་། ལྟེང་ཀ་དང་། པད་མོའི་རྫིང་རྣམ་པ་སྣ་ཚོགས་ཀྱིས་མཛེས་པར་བྱས་པ། འཕང་དུ་དཔག་ཚད་བརྒྱད་ཁྲི་
[54a.4]བཞི་སྟོང་ཡོད་པ། ངོས་བཞི་རིན་པོ་ཆེ་ལས་བྱས་པ། ལས་ལེགས་པར་བྱས་པའི་ལྷ་རྣམས་ཀྱིས་ཡོངས་སུ་བསྐོར་བ། ས་བདེ་བ་འབར་བ་དུ་མས་གསལ་ཞིང་དགའ་བ་ཡིན་ཏེ། དེ་ལ་འདི་ལྟར་དགེ་སློང་དེ་ཐོག་མ་ཁོ་ནར་སའི་ཆ་རྣམ་པར་འབྱེད་དོ། །དེ་ལ་གནས་དང་པོ་ནི་ལྷ་
[54a.5]ཕྲེང་ཐོགས་རྣམས་ཀྱི་ཡིན་ལ། དེ་དག་གི་གནས་བཅུ་ཡོད་དེ། འདི་ལྟ་སྟེ། ཟུར་ལ་གནས་པ་དང་། མཐའ་ལ་གནས་པ་དང་། འབྲས་བུས་ཉེ་བར་འཚོ་བ་དང་། ཡོན་ཏན་དཀར་པོ་སྤྱོད་པ་དང་། ཐམས་ཅད་རབ་ཏུ་དགའ་བར་གནས་པ་དང་། འགྲོ་མགྱོགས་པ་དང་། 
[54a.6]ཡུལ་ལ་ཆགས་པ་དང་། འདོད་པ་ལ་ཆགས་པ་དང་། ཡིད་གཡོ་བ་དང་། ཚལ་དང་ཉེ་བའི་ཚལ་ན་གནས་པ་ཡིན་ཏེ། དེ་ལྟར་གནས་རབ་ཏུ་དབྱེ་བ་ནི་བཅུ་ཡོད་དོ། །རི་རབ་ཀྱི་ངོས་འཛམ་བུའི་གླིང་ལོགས་སུ་ལྟ་བ་གང་ཡིན་པ་དེ་ན་ནི། ཟུར་ན་གནས་པ་ཞེས་བྱ་བར་མིང་
[54a.7]བཏགས་སོ། །དེའི་འོག་ཏུ་གནས་པ་དེ་དང་དེ་གང་ཉེ་བ་ན་མཐའ་ལ་གནས་པ་ཞེས་བྱ་བར་མིང་བཏགས་སོ། །ནུབ་ཀྱི་བ་ལང་སྤྱོད་ཀྱི་ཕྱོགས་གང་ཡིན་པ་དེ་ན་འབྲས་བུས་ཉེ་བར་འཚོ་བ་ཞེས་བྱ་བར་མིང་བཏགས་སོ། །དེ་དང་ཉེ་བ་ན་ཡོན་ཏན་དཀར་པོ་སྤྱོད་པ་གནས་
[54b]
[54b.1]སོ། །ཤར་གྱི་ལུས་འཕགས་ཀྱི་ཕྱོགས་གང་ཡིན་པ་དེ་ན་ཐམས་ཅད་རབ་ཏུ་དགའ་བར་གནས་པ་ཞེས་བྱ་བ་གནས་སོ། །དེ་དང་ཉེ་བ་ན་འགྲོ་མགྱོགས་གནས་སོ། །བྱང་གི་སྒྲ་མི་སྙན་གྱི་གླིང་གི་ཕྱོགས་གང་ཡིན་པ་དེ་ན་ཡུལ་ལ་ཆགས་པ་གནས་སོ། །དེ་དང་ཉེ་
[54b.2]བ་ན་འདོད་པ་ལ་ཆགས་པ་དང་། དེ་དང་ཉེ་བ་ན་ཡིད་གཡོ་བ་དང་། དེ་དང་ཉེ་བ་ན་ཚལ་དང་ཉེ་བའི་ཚལ་ན་གནས་པ་ཞེས་བྱ་བ་གནས་ཏེ། དེ་དག་གི་གནས་སོ་སོ་ཀུན་ལ་དཔག་ཚད་སྟོང་སྟོང་ཡོད་དོ། །དེ་དག་གི་དང་པོ་ནི་རྒྱ་མཚོའི་ནང་གི་སྟེང་ཡིན་ཏེ། དེ་དག་གི་ཚེ་ནི་མི་
[54b.3]རྣམས་ཀྱི་ལོ་ལྔ་བཅུ་གང་ཡིན་པ་དེའི་ཉིན་ཞག་གཅིག་ཡིན་ནོ། །དེ་ལྟར་བསྒྱུར་བའི་ལོ་ལྔ་བརྒྱ་ཐུབ་སྟེ། དུས་སུ་འཆི་བ་ཡང་ཡོད། དུས་མ་ཡིན་པར་འཆི་བ་ཡང་ཡོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གནས་དེ་དག་གི་
[54b.4]དགའ་བ་ལ་རྟོག་པར་བྱེད་དེ། ལས་གང་གིས་གནས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ལེགས་པར་བྱས་པའི་ལས་འདི་བྱས་ན་སྐྱེ་བར་འགྱུར་ཏེ། དེ་ནི་འདི་ལྟར་ཤིན་ཏུ་དང་བའི་སེམས་དེ་ལ་ཡིད་ཞུགས་པ་
[54b.5]གཞན་དུ་མ་གཡེངས་པའི་ཡིད་གསལ་བས་སངས་རྒྱས་སམ། ཆོས་སམ། དགེ་འདུན་ལ་སྐྱབས་སུ་སོང་ན། དེ་འཆི་བའི་དུས་བྱས་ནས་བདེ་འགྲོ་མཐོ་རིས་ཀྱི་འཇིག་རྟེན་ཟུར་ན་གནས་པ་ཞེས་བྱ་བ་དེར་ཤིན་ཏུ་དང་བའི་སེམས་དེ་སྐྱབས་སུ་སོང་བའི་རྒྱུས་སྐྱེ་བར་འགྱུར་རོ། །དེར་
[54b.6]སྐྱེས་ནས་ཀྱང་དེའི་ལུས་གཟི་བརྗིད་དང་ལྡན་ཞིང་ལུས་རང་གི་འོད་ཀྱིས་བརྒྱན་ལ་བདེ་བར་གནས་པར་འགྱུར་རོ། །འདི་ལྟ་སྟེ། ཆུང་ཟད་ཅིག་དཔེ་བྱ་ན་འཁོར་ལོས་སྒྱུར་བའི་རྒྱལ་པོའི་བདེ་བ་གང་ཡིན་པ་དེ་ནི་ལྷ་གནས་པ་གཅིག་གི་བཅུ་དྲུག་གི་ཆར་ཡང་མི་ཕོད་དོ། །གནས་
[54b.7]དེ་དག་ནི་ཆུའི་ནང་ན་མུ་ཏིག་གི་བྱེ་མ་ཡོད་ལ། དེའི་མིང་ནི་འདི་ཡིན་ཏེ། འདི་ལྟ་སྟེ། འདོད་པ་འབྱུང་ཞེས་བྱའོ། །དེའི་མཐུ་ནི་འདི་ལྟ་བུ་ཡིན་ཏེ། འདི་ལྟ་སྟེ། མཐའ་ལ་གནས་པ་དང་། ཟུར་ལ་གནས་པའི་ལྷའི་ཡིད་ལ་བསམས་པ་གང་ཡིན་པ་དེ་དག་ཆུའི་རྣམ་པ་
[55a]
[55a.1]ཆུ་བོ་དེ་ལས་འཐོབ་བོ། །གཞན་ཡང་ཆུ་བོ་མུ་ཏིག་དང་། བྱི་རུ་འབབ་པ་ཞེས་བྱ་བ་ཡོད་དེ། ལྷ་མོའི་ཚོགས་ཀྱིས་ཡོངས་སུ་བསྐོར་བ་ཡིན་ནོ། །དེ་ན་ཡང་རིན་པོ་ཆེ་རྣམ་པ་སྣ་ཚོགས་འབབ་སྟེ། འདི་ལྟ་སྟེ། བཻ་ཌཱུརྱའི་ཐུར་མ་དང་། རྡོ་རྗེའི་དུམ་བུ་
[55a.2]དང་། ནོར་བུ་མཐོན་ཀ་དང་། མཐོན་ཀ་ཆེན་པོ་དང་། སྤུག་མེ་མདོག་རྣམ་པ་དུ་མ་སྟེ། གཞན་ཡང་ཟུར་ན་གནས་པའི་ལྷ་དེ་དག་བརྒྱན་པར་བྱ་བའི་ཕྱིར་རྣམ་པ་དེ་ལྟ་བུ་དག་འབྱུང་ངོ་། །དེ་དག་གི་སེམས་ལ་བརྒྱན་པར་འདོད་པའི་རྒྱན་གང་ཡིན་པ་དག་དེ་ལ་འཐོབ་
[55a.3]པར་འགྱུར་རོ། །གཞན་ཡང་ཆུ་བོ་སྤོས་ཆུ་ཞེས་བྱ་བ་འབབ་སྟེ། དེ་ན་ཡང་བྱ་ངང་པ་དང་། ཀཱ་རཎྜ་བ་དང་། ངུར་པས་བརྒྱན་ལ། འགྲམ་གཉི་ག་ཤིང་ལྗོན་པ་དང་། གསེར་གྱི་ཤིང་ལྗོན་པ་དབྱིབས་དང་ཁ་དོག་སྣ་ཚོགས་དང་ལྡན་པ་རྣམས་ཀྱིས་ཡོངས་སུ་བསྐོར་
[55a.4]ཅིང་བྱ་རྣམས་ཀྱིས་ཀྱང་ཡོངས་སུ་བསྐོར་བ་ཡིན་ནོ། །འདི་ལྟར་ལྷ་རྣམས་ཀྱིས་དྲི་བསྣམས་ན་ཡིད་རབ་ཏུ་དགའ་ལ། དེ་ལྟར་ཡང་དང་ཡང་རྟག་ཏུ་དེ་ལ་སྣས་བསྣམས་ནས་དྲི་ཚོར་བ་དང་། སྣོམ་པ་པོ་བརྒྱ་འགྱུར་དུ་ཡིད་དགའ་བར་འགྱུར་ཏེ། དེ་དག་གཞན་ཡང་
[55a.5]འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དོ། །ཤིང་རྣམས་ཀྱི་རྣམ་པ་ནི་འདི་ལྟ་བུ་ཡིན་ཏེ། འདི་ལྟ་སྟེ། ཡལ་ག་དམར་ལ་ལོ་མ་ལྗང་ཁུར་འདུག་པ་དང་། ཡལ་ག་ལྗང་ཁུ་ལ་ལོ་མ་དམར་པོར་འདུག་པ་དག་གོ། །ལོ་མའི་ཁ་དོག་
[55a.6]ལྔ་ལ་འདི་ལྟ་སྟེ། སྔོན་པོ་དང་། སེར་པོ་དང་། ལྗང་ཁུ་དང་། ནག་པོ་དང་། དཀར་པོ་དང་། བུང་བ་ཁ་དོག་སྣ་ཚོགས་དང་ལྡན་པ་རྣམས་ཀྱིས་མཛེས་པར་བྱས་པ་སྒྲ་འབྱིན་པ་རྣམས་ཀྱིས་རྟག་ཏུ་ཡིད་དགའ་བ་ཡིན་ཏེ། དེ་ལྟར་ལེགས་པར་བྱས་པའི་ལས་ཀྱི་
[55a.7]འབྲས་བུ་དག་ལ་རྩེ་བར་བྱེད། དགའ་བར་བྱེད། ཡོངས་སུ་སྤྱོད་པར་བྱེད་དོ། །རི་རབ་དག་ལ་རིན་པོ་ཆེ་སྣ་ཚོགས་ཀྱི་རྩེ་མོ་དང་། གད་ཁ་དང་། བུ་ག་དག་ཀྱང་ཡོད་དེ། དེ་ལ་རི་འདི་ལྟ་བུ་དག་ཡོད་དེ། འདི་ལྟ་སྟེ་མཐོ་ཞིང་བཀྲ་བ། འབབ་ཆུ་སྣ་ཚོགས་བསིལ་
[55b]
[55b.1]བ། བྱ་སྐད་སྙན་པ་འབྱིན་པ། སྤོས་ཀྱིས་བསྒོས་པ། དུས་ཚིགས་དང་རྟག་ཏུ་ལྡན་པ་ཡིན་ཏེ། རིན་པོ་ཆེ་སྣ་བདུན་གྱིས་བརྒྱན་པའི་རི་རྣམ་པ་དེ་ལྟ་བུ་ལ་ཟུར་ན་གནས་པའི་ལྷ་རྣམས་དགའ་བར་བྱེད། ཡོངས་སུ་སྤྱོད་པར་བྱེད་ཅིང་བདེ་བ་སྣ་ཚོགས་ཀྱིས་ནི་མྱོས། ལྷ་
[55b.2]མོ་རྣམ་པ་སྣ་ཚོགས་ཀྱིས་ནི་ཡོངས་སུ་བསྐོར། དགོད་པ་དང་། འགྱིང་བ་དང་། རྩེད་མོ་ནི་བྱེད་དེ། ཇི་སྲིད་དུ་གསུམ་ལ་སྐྱབས་སུ་སོང་བའི་ལས་ཀྱི་རྣམ་པར་སྨིན་པ་ལས་བྱུང་བ་འདོད་པ་སྡུག་པ་ཡིད་དུ་འོང་བ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་
[55b.3]ཏན་ལྔ་རྣམས་ཀྱིས་དགའ་བར་བྱེད་ལ། ཕྱིས་ཀྱང་མྱ་ངན་ལས་འདས་པའི་མཐའ་འཐོབ་པར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིར་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་དགའ་ལ་མཆོག་ཏུ་བདེ་བ་དང་ལྡན་པར་སྤྱོད་པ་དང་། ནོར་རྫས་
[55b.4]དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷའི་འཇིག་རྟེན་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་གཞན་མཐའ་ལ་གནས་པ་ཞེས་བྱ་བ་མཐོང་ངོ་། །ལྷའི་
[55b.5]འཇིག་རྟེན་དེར་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པ་གང་གིས་ཚུལ་ཁྲིམས་དང་ལྡན་པ་དག་ལ་ཚུལ་ཁྲིམས་དང་ལྡན་པ་ཡིན་ནོ་སྙམ་ཡིད་ལ་བྱས་ནས། ཆུ་བོ་ལས་བསྒྲལ་བའི་ཕྱིར་སྟེགས་
[55b.6]བཙུགས་སམ་གྲུ་བྱིན་ཏེ། ཆུ་བོ་ཆེན་པོ་སྐྱེ་བོ་མི་བདེ་བ་ལས་སྒྲོལ་བར་བྱེད་ཅིང་སྡིག་པ་ལ་ཡང་མི་འཇུག་ན། དེ་ལུས་དང་བྲལ་ནས་བདེ་འགྲོ་མཐོ་རིས་ལྷའི་འཇིག་རྟེན་མཐའ་ལ་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་
[55b.7]པའི་ལས་ཀྱི་མཐའ་སྤྱད་པ་དེ། ལྷའི་རིས་དེར་བདེ་བ་སྣ་ཚོགས་ལ་གནས་ཤིང་ལྷའི་འཇིག་རྟེན་དེ་པད་མའི་རྫིང་གིས་ཡོངས་སུ་བསྐོར་བ་ཡིན་ནོ། །དེ་ནས་པད་མའི་རྫིང་བསིལ་ལ་ཤིན་ཏུ་དང་བ་རོ་དང་། དྲི་དང་མདོག་སྐྱོན་མེད་པས་གང་བ་ཡིན་ལ། ལྷ་མོའི་ཚོགས་
[56a]
[56a.1]རྟག་ཏུ་དགོད་པ་དང་། ལྡེམ་པ་དང་། རྩེ་བ་དང་། ཡོངས་སུ་སྤྱོད་པ་རྣམས་ཀྱིས་གང་བ་ཡིན་ནོ། །དེ་ན་དེ་ལྷ་མོའི་ཚོགས་མང་པོ་དག་གིས་ཤིན་ཏུ་མཆོད་ལ། ལུས་རིན་པོ་ཆེ་སྣ་ཚོགས་ཀྱིས་བརྒྱན་ཏོ། །རྣ་བར་སིལ་སྙན་རྣམ་པ་ལྔ་དང་ལྡན་ལ། ལྷ་
[56a.2]མོ་དེ་རྣམས་ཀྱིས་ཉེ་བར་རྩེན་ཏེ། བདེ་བར་གནས་པ། ཚལ་དང་། ཉེ་བའི་ཚལ་དང་། ལྟེང་ཀ་དང་། ཀུན་དགའ་ར་བ་རྣམས་སུ་བདེ་བ་མྱོང་བར་བྱེད་དོ། །དེ་ན་ལྟེང་ཀ་ཡོད་པ་དག་ནི་འདི་ལྟ་སྟེ། འབབ་བདེ་དང་། བུད་མེད་སྡུག་དང་། མཐོང་དགའ་དང་། ཀུན་དགའ་
[56a.3]དང་། སྤྲིན་ཕྲེང་དང་། ལྟེང་ཀ་ཕྲེང་དང་། ཡིད་བཞིན་སྣ་ཚོགས་དང་། དུས་མི་མཐོང་ངོ་། །ཚལ་དག་ཀྱང་ཡོད་དེ། མཐོང་ན་ཉམས་དགའ་དང་། མཐོང་ན་ཡིད་འཐུན་དང་། རླུང་ལེགས་པར་མངོན་ལྡང་དག་གོ །མེ་ཏོག་གི་རྣམ་པས་མཛེས་པ་བཞི་ཡོད་དེ། 
[56a.4]འདི་ལྟ་སྟེ། སྤོས་འབྱུང་དང་། སྣ་ཚོགས་དང་། བུང་བ་མངོན་དགའ་དང་། རྟག་ཏུ་ཉམས་དགའ་སྟེ། ཚལ་དེ་རྣམས་སུ་ལྷ་དེ་ལྷ་མོ་རྣམ་པ་སྣ་ཚོགས་དག་གིས་ཡོངས་སུ་བསྐོར་ཅིང་འདོད་པའི་ཡོན་ཏན་ལྔ་ལ་སེམས་ཆགས་པ་བདེ་བ་མྱོང་བར་བྱེད་དོ། །རིན་པོ་ཆེ་སྣ་
[56a.5]ཚོགས་ཀྱིས་ལུས་བརྒྱན་པ་དེ་ཐོགས་པ་མེད་པའི་འགྲོས་དང་། ཉམས་པ་མེད་པའི་འགྲོས་ཀྱིས་གང་དགའ་བར་འགྲོ་ཞིང་གར་དགའ་བར་བྱེད་དོ། །ཡུལ་ལྔ་ལ་ཆགས་པ་དེ་རི་ལས་ཆུ་བོ་འབབ་པ་ལྟར་ཉིན་གཅིག་བཞིན་བདེ་བ་འཕེལ་ཏེ། དབང་པོ་ལྔ་པོ་ཆུ་ལྟ་བུ་འདོད་
[56a.6]པ་རླབས་ལྟ་བུ་དག་ལ་རྩེ་ཞིང་སྐྱེད་མོས་ཚལ་ནས་སྐྱེད་མོས་ཚལ། ནགས་ཚལ་ནས་ནགས་ཚལ། ལྟེང་ཀ་ནས་ལྟེང་ཀ །གསེར་གྱི་རིའི་རྩེ་མོ་རིན་པོ་ཆེ་སྣ་ཚོགས་ཀྱིས་བརྒྱན་པ་ནས། རིའི་རྩེ་མོ་གཞན་དག་ལ་འགྲོ་བར་བྱེད་དོ། །རྩེ་བར་བྱེད་པ་ལྷ་མོ་ཡིད་དུ་འོང་ཞིང་
[56a.7]དགའ་བ་མེ་ཏོག་ཕྲེང་བཟང་པོ་དཔེ་མེད་པ་ཐོགས་པ་རྣམས་ཀྱིས་ཡོངས་སུ་བསྐོར་ཅིང་བཟའ་བ་དང་། བཏུང་བ་རྣམ་པ་སྣ་ཚོགས་ཀྱིས་ལུས་ཤིན་ཏུ་ཚིམ་པ་ཡིན་ཏེ། དེ་ལྟར་དེ་ཇི་སྲིད་དུ་དེའི་འདོད་པ་སྡུག་པ། ཡིད་དུ་འོང་བ་ལེགས་པར་བྱས་པའི་ལས་ཀྱི་སྤྲུལ་པ་
[56b]
[56b.1]དཔེ་མེད་པ་ལེགས་པར་བྱས་པའི་རྒྱུ་ལས་བྱུང་བ་ཟད་པར་མ་གྱུར་པ་དེ་སྲིད་དུ་བདེ་བ་དེ་མྱོང་བར་བྱེད་དོ། །དེ་ལས་དེ་ཟད་ནས་དེ་ནས་ཤི་སྟེ། གལ་ཏེ་མི་རྣམས་དང་སྐལ་བ་མཉམ་པར་མིར་སྐྱེས་ནས། ལས་དེ་དང་རྒྱུ་འཐུན་པར་དེ་དྲང་དཀན་ཆེ་ལ་འབྱོར་པ་དང་ལྡན་ཞིང་རྒྱལ་
[56b.2]པོའི་མཛོད་ཀྱི་སྤྱན་དུ་ཡང་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་ཕྲེང་ཐོགས་རྣམས་ཀྱི་གནས་གསུམ་
[56b.3]པ་འབྲས་བུས་ཉེ་བར་འཚོ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་ལེགས་པར་བྱས་པའི་ལས་གང་གིས་ལྷ་རྣམས་ཀྱི་ནང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པ་ལུས་དང་། ངག་དང་། ཡིད་རབ་ཏུ་ཞི་བ། 
[56b.4]བྱམས་པ་བསྒོམས་པའི་སེམས་གང་གིས་ལོ་ཉེས་མི་བཟད་པ་ཕལ་ཆེར་བྱུང་བའི་ཡུལ་རྣམས་སུ། འདི་ལྟར་ལམ་དུ་ཞུགས་པ་བཀྲེས་པར་གྱུར་པ་གང་ཡིན་པ་དེ་དག་འབྲས་བུ་དེ་རྣམས་ཀྱིས་ཤིན་ཏུ་ཚིམ་ཞིང་བདེ་བར་གནས་པར་བྱའོ་སྙམ་ནས། སེམས་ཅན་རྣམས་ལ་ཕན་པ་དང་
[56b.5]བདེ་བར་བྱ་བའི་ཕྱིར་འབྲས་བུའི་ཤིང་ངམ། ཀུན་དགའ་ར་བ་དག་བསྐྱེད་ཅིང་བྱས་ལ། དེ་དག་ཀྱང་དེ་ལྟར་ཤིན་ཏུ་བདེ་བར་གྱུར་ན་དེ་ལུས་དང་བྲལ་ནས་བདེ་འགྲོ་མཐོ་རིས་ལྷའི་འཇིག་རྟེན་འབྲས་བུ་ཉེ་བར་འཚོ་བ་ཞེས་བྱ་བའི་ལྷ་དེ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་
[56b.6]ནས་ཀྱང་དེ་ལྷ་མོ་གཟུགས་དང་ལང་ཚོ་དཔེ་མེད་པ་དང་ལྡན་པ། བདེ་བར་གནས་པ་མཚུངས་པ་མེད་པ་རྣམས་ཀྱིས་ཡོངས་སུ་བསྐོར་བར་འགྱུར་རོ། །ཚལ་དང་ཉེ་བའི་ཚལ་དང་། ལྷའི་མེ་ཏོག་དང་འབྲས་བུ་ཕུན་སུམ་ཚོགས་པ་དང་། གསེར་གྱི་བྱི་རུའི་དྲ་བ་འཕྱང་བ་དང་། 
[56b.7]དྲིལ་བུ་གཡེར་ཀའི་སྒྲ་བསྒྲགས་པ་དེ་དག་ཤིན་ཏུ་དགའ་བར་བྱེད་དེ། བདེ་བ་ལ་ཆགས་པའི་དབང་པོ་ལྔ་ཤིན་ཏུ་བདེ་བ་དང་ལྡན་ནོ། །དེ་ན་ཚལ་དང་དགའ་བར་འགྱུར་བ་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ། འབྲས་བུ་ཀུན་ཕྱེད་ཅེས་བྱ་བའི་ཚལ་དང་། ཀུན་དགའ་
[57a]
[57a.1]གཞི་ཞེས་བྱ་བའི་ཚལ་དང་། དམའ་བ་དང་མཐོ་བ་ཞེས་བྱ་བའི་ཚལ་དང་། ཀུན་ནས་བདེ་བ་ཞེས་བྱ་བའི་ཚལ་དང་། རྟག་ཏུ་དགའ་བ་ཞེས་བྱ་བའི་ཚལ་དང་། བུང་བ་རྟག་མྱོས་ཞེས་བྱ་བའི་ཚལ་དང་། གསེར་གྱི་གྲིབ་མ་ཞེས་བྱ་བའི་ཚལ་ཏེ། ཚལ་
[57a.2]དེ་རྣམས་སུ་ལྷ་མོའི་ཚོགས་ཀྱིས་ཡོངས་སུ་བསྐོར་ནས་དགའ་བར་བྱེད་ལ། པད་མའི་ཚལ་དང་། ལྟེང་ཀ་དང་། འབབ་ཆུ་སྒྲ་ལྷུང་ལྷུང་འབབ་པའི་ཚལ་རབ་ཏུ་མང་པོ་དག་ན་ཡང་དགའ་བར་བྱེད་དོ། །རང་གི་འོད་དང་ཤིང་ལྗོན་པ་རབ་ཏུ་འབར་ཞིང་གསལ་བ་དང་། 
[57a.3]བྱ་རྟག་ཏུ་མྱོས་ཤིང་སྒྲ་འབྱིན་པ་དང་། ཁ་ཟས་མང་པོ་བཟས་མི་ལང་བ་དང་། རིན་པོ་ཆེ་སྣ་བདུན་གྱིས་མཛེས་པར་བྱས་པ་རི་བོའི་རྩེ་མོ་རྣམ་པ་སྣ་ཚོགས་དག་ན་ཡང་མངོན་པར་དགའ་བར་བྱེད་དོ། །དེ་ན་རི་རབ་ཀྱི་རྩེ་མོའི་མིང་འདི་ལྟ་བུ་དག་ཡོད་དེ། འདི་ལྟ་སྟེ། རིའི་འོད་
[57a.4]ཀྱི་ཕྲེང་བ་ཞེས་བྱ་བ་དང་། འཛམ་བུའི་ཚལ་དང་། ཆུ་དཀར་དང་། དགོད་ཕྲེང་དང་། རྟག་དགའ་སྟེ། རི་བོའི་རྩེ་མོ་དེ་དག་ན་ལེགས་པར་བྱས་པའི་ལས་ཀྱི་མཐའ་སྤྱད་པ་དག་མངོན་པར་དགའ་བར་བྱེད་དོ། །རང་གིས་ལེགས་པར་བྱས་པའི་ལས་ཀྱིས་བསྒྱུར་ཏེ། གནས་
[57a.5]པ་རྟག་ཏུ་ཡུལ་ལ་དགའ་སྟེ། ཇི་སྐད་བསྟན་པའི་གནས་དེ་དག་ན། ལྷ་མོ་བརྒྱ་ཕྲག་དུ་མས་ཡོངས་སུ་བསྐོར་བ་དང་ལྷན་ཅིག་དགའ་བར་བྱེད། ཡོངས་སུ་སྤྱོད་པར་བྱེད་དོ། །འདིར་ཚིགས་སུ་བཅད་པ། མཐོ་རིས་ཐམས་ཅད་འདོད་པ་ནི། །རྒྱུ་ཆུང་བ་ཡིས་ཐོབ་པར་
[57a.6]འགྱུར། །དེ་བས་ཉེས་པར་སྤྱད་སྤངས་ཏེ། །རྟག་ཏུ་ལེགས་པར་སྤྱད་ལ་སྤྱོད། །སྦྱིན་པ་སེམས་ལ་གོམས་པ་དང་། །ཚུལ་ཁྲིམས་ཡོངས་སུ་བསྲུངས་པ་ནི། །འདོད་པའི་ཡོན་ཏན་ལྔ་འབྱོར་པ། །ལྷ་ཡི་གནས་སུ་འགྲོ་བར་བྱེད། །ཇི་ལྟར་ཚུལ་ཁྲིམས་ལེགས་
[57a.7]བསྲུངས་པ། །ཕ་མ་དོན་དང་བཤེས་གྲོགས་དང་། །གཉེན་འདུན་དག་གི་བདེ་བ་ཡང་། །དེ་ལྟ་བུར་ནི་མྱོང་མི་འགྱུར། །ཚུལ་ཁྲིམས་འདི་དང་ཕ་རོལ་སྐྱོབ། །ཚུལ་ཁྲིམས་འདི་ཡི་རྟེན་གྱི་མཆོག །ཚུལ་ཁྲིམས་རྟག་ཏུ་ལྡན་པའི་མི། །བདེ་ལས་བདེ་བ་འཐོབ་
[57b]
[57b.1]པར་འགྱུར། །རང་གི་ལས་ཀྱིས་བསྒྱུར་བ་དག །སྦྱིན་དང་ཚུལ་ཁྲིམས་ཡང་དག་སྤྱོད། །མི་གང་གཙང་མར་སྤྱོད་པ་རྣམས། །དེ་དག་ལྷ་ཡི་གནས་སུ་འགྲོ། །ཚུལ་ཁྲིམས་གཏེར་ནི་ཟད་མི་ཤེས། །ཚུལ་ཁྲིམས་བདེ་བ་མཐའ་ཡས་ཏེ། །ཚུལ་ཁྲིམས་ལྷག་
[57b.2]པར་སྲུང་བའི་མི། །རྟག་ཏུ་བདེ་བར་གནས་པ་ཡིན། །བསྔགས་པ་དང་ནི་ནོར་འདོད་དང་། །ཕ་རོལ་མཐོ་རིས་དག་ལ་དགའ། །བདེ་གསུམ་ཚོལ་བར་འདོད་པ་ཡི། །བློ་དང་ལྡན་པས་ཚུལ་ཁྲིམས་སྲུངས། །མི་གང་ཚུལ་ཁྲིམས་ལྡན་པ་ནི། །ཚུལ་ཁྲིམས་ཉིད་
[57b.3]ལ་རྟེན་པར་བྱེད། །གང་ལ་འཆི་བ་མེད་པ་ཡི། །བདེ་ལས་དེ་ནི་མྱ་ངན་འདའ། །ཐོག་མ་མེད་པའི་འཁོར་བ་ནས། །འདོད་ཆགས་གཏི་མུག་ལ་སོགས་བསྒྲིབས། །སྣང་བྱེད་མཆོག་ནི་ཚུལ་ཁྲིམས་ཏེ། །དེ་བས་ཚུལ་ཁྲིམས་ཡང་དག་སྤྱོད། །ཚུལ་ཁྲིམས་
[57b.4]མཚོ་ལྟར་རྙོག་མེད་པ། །ཚུལ་ཁྲིམས་དེ་ནི་བསྔགས་པ་ཡིན། །རྒྱལ་པོ་ཆོམ་རྐུན་མེ་དང་ཆུས། །ཚུལ་ཁྲིམས་ནོར་ལ་འཕྲོགས་མི་ནུས། །དེ་བས་ཚུལ་ཁྲིམས་རྟག་ཏུ་བརྟེན། །ཚུལ་ཁྲིམས་འཆལ་པ་རྣམ་པར་སྨད། །ཚུལ་ལ་མངོན་པར་དགའ་བའི་
[57b.5]མི། །དེ་ནི་མྱ་ངན་འདས་དང་ཉེ། །སྐྱེས་བུ་ཚུལ་ཁྲིམས་ལྡན་པ་བསྔགས། །ཚུལ་ཁྲིམས་ལྡན་པའང་སྟེན་པར་བྱེད། །ཚུལ་ཁྲིམས་ཉི་མ་ལྟ་བུར་མཛེས། །ཚུལ་ཁྲིམས་འཆལ་པ་རྣམ་པར་སྨད། །དྲི་མ་མེད་ཅིང་གནོད་པ་མེད། །རིམས་ནད་མེད་ཅིང་མྱ་ངན་
[57b.6]མེད། །རྫོགས་སངས་རྒྱས་ཀྱིས་ཚུལ་ཁྲིམས་བསྔགས། །མྱ་ངན་འདས་པའི་གྲོང་ཁྱེར་ཉེ། །རྟག་ཏུ་ཚུལ་ཁྲིམས་ལྡན་པ་ཡི། །མི་དག་ངེས་པར་ཀུན་ཏུ་འགེངས། །ཚུལ་ཁྲིམས་ཡོངས་སུ་བསྲུངས་པ་ནི། །འཆི་བའི་ཚེ་ན་མི་འཇིགས་སོ། །ཚུལ་ཁྲིམས་ཐོག་
[57b.7]མ་ཐ་མར་དགེ །བདེ་བ་ཐམས་ཅད་རབ་ཏུ་འཇུག །སྐྱེས་བུ་ཚུལ་ཁྲིམས་ལྡན་པ་བསྔགས། །ཚུལ་འཆལ་དགའ་བ་བ་ལང་ཡིན། །ཚུལ་ཁྲིམས་འཆལ་པའི་མི་དག་ནི། །དུད་འགྲོ་རྣམས་དང་མཚུངས་པ་ཡིན། །བྱ་དང་མི་བྱ་མི་ཤེས་ཏེ། །དེ་བས་ཚུལ་ཁྲིམས་
[58a]
[58a.1]ཡང་དག་སྤྱོད། །ཚུལ་ཁྲིམས་གོས་ཀྱིས་གང་གཡོགས་པ། །སྐྱེས་བུ་དེ་ནི་གཡོགས་པ་ཡིན། །ཚུལ་ཁྲིམས་སྤངས་པ་གང་ཡིན་པ། །གཅེར་བུ་དེ་ནི་ཕྱུགས་དང་མཚུངས། །སྐྱེས་བུ་ཚུལ་ཁྲིམས་ལྡན་པ་ནི། །རང་གི་སྐྱེད་ཚལ་འགྲོ་བ་བཞིན། །
[58a.2]ཚུལ་ཁྲིམས་ལྡན་པ་འདིར་འོངས་པ། །དེར་ནི་གཉེན་ལྟར་སེམས་པར་བྱེད། །ཚུལ་ཁྲིམས་གཙང་མ་ཡང་དག་སྤྱོད། །དགེ་བའི་ལས་དང་ལྡན་པ་ཡི། །སྐྱེ་བོ་བྱ་བ་ལེགས་བྱས་པ། །དེ་ནི་ལྷ་ཡི་འཇིག་རྟེན་འགྲོ། །སྐྱེས་བུ་ཚུལ་ཁྲིམས་རྟག་ལྡན་པ། །འདོད་པ་
[58a.3]གང་དང་གང་ཚོལ་བ། །དེ་དག་དེ་ཡི་སོ་སོར་འགྲུབ། །ཚུལ་ཁྲིམས་ཀྱིས་ནི་ཡོངས་སུ་འཕེལ། །འཇིག་རྟེན་འདི་དང་ཕ་རོལ་ཏུ། །ཚུལ་ཁྲིམས་གྲོགས་ཀྱི་མཆོག་ཡིན་ནོ། །དེ་བས་གྲོགས་པོ་ཡོན་ཏན་མཆོག །ཚུལ་ཁྲིམས་ཉིད་ལ་རྟག་ཏུ་སྤྱོད། །བཀྲེས་སྐོམ་
[58a.4]འཇིགས་པ་མི་བཟད་པ། །ཉམ་ངར་སྐྱོབ་པ་མཆོག་ཡིན་ཏེ། །ཚུལ་ཁྲིམས་གནས་ཤིང་བསྒོམས་པ་བསྟོད། །འཇིག་རྟེན་ཕ་རོལ་ཉེ་བར་འགྲོ། །གང་ཞིག་ཚུལ་འབྲས་འདི་ལྟ་བུར། །གལ་ཏེ་ཚུལ་ལྡན་རབ་ཤེས་ན། །དེ་ནི་མཚོན་རྣོན་ཐོགས་ནས་འདིར། །
[58a.5]བདག་ཉིད་མགུལ་གཅོད་ལ་སོགས་བྱེད། །དཔེ་མེད་བཤད་དུ་མེད་པ་སྟེ། །ཤིན་ཏུ་དགེ་དང་ཡང་དག་ལྡན། །ཚུལ་ཁྲིམས་འབྲས་བུ་དྲི་མ་མེད། །བདེ་བར་གཤེགས་པས་རབ་ཏུ་བསྟན། །དང་པོ་དེ་བཞིན་བར་དུ་དགེ། །དེ་བཞིན་ཐ་མར་དགེ་བ་ཡིན། །ཚུལ་ཁྲིམས་
[58a.6]འབྲས་བུ་དྲི་མ་མེད། །དེ་ནི་དགེ་ལས་བདེ་ཆེན་ཐོབ། །དེ་བས་དེ་ཡིས་དེའི་ཡོན་ཏན། །རིག་ནས་ཚུལ་ཉིད་རྟག་ཏུ་སྤྱོད། །འདི་དང་གཞན་དུ་སྐྱོབ་བྱེད་པ། །ཚུལ་ཁྲིམས་ལྟ་བུ་གང་ཡང་མེད། །དེ་ལྟར་དགེ་སློང་ཚུལ་ཁྲིམས་ཀྱི་ཡོན་ཏན་གྱི་དེ་ཁོ་ན་ཉིད་ལ་སེམས་པ་
[58a.7]དེ། ཚུལ་ཁྲིམས་ལ་ནི་སྟོད་པར་བྱེད་ལ། ཚུལ་ཁྲིམས་འཆལ་པ་ལ་ནི་རྟག་ཏུ་སྨོད་པར་བྱེད་དོ། །དེ་ལྟར་དེ་ལྷའི་གནས་ན་འདོད་པའི་ཡོན་ཏན་ལྔ་འབྱོར་པས་བདེ་སྟེ། དེར་ཇི་སྲིད་དུ་དགེ་བའི་ཚུལ་ཁྲིམས་དེ་སོ་སོ་ཡང་དག་པར་ལྡན་པར་འགྱུར་བ་དེ་སྲིད་དུ་དགའ་བར་
[58b]
[58b.1]བྱེད་དོ། །དེ་དག་ཟད་ནས་ཤི་སྟེ། །གལ་ཏེ་མི་རྣམས་དང་སྐལ་བ་མཉམ་པར་མིར་སྐྱེས་ན། ལས་དེ་དང་རྒྱུ་འཐུན་པར་རྫུ་འཕྲུལ་དང་ལྡན་ཞིང་གཟུགས་ཤིན་ཏུ་བལྟ་ན་སྡུག་པ་དང་། གནས་དང་ཉེ་བའི་ཚལ་གྱི་བར་དག་ཏུ་སྐྱེ་བར་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་
[58b.2]བུ་རྣམ་པར་སྨིན་པ་ཤེས་པ་དེ་ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་བཞི་པ་གང་ན་ལྷ་དག་དགའ་བར་བྱེད་པ། ཡོན་ཏན་དཀར་པོ་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་
[58b.3]དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་མེ་ཏོག་ཕྲེང་བས་འཚོ་བ་བློ་ཞན་པ་ཡིད་དང་བས་སེམས་ཆུང་ཟད་བསྐྱེད་པ། ཞིང་དང་དངོས་པོ་ཁོ་ན་ཡོན་ཏན་དང་ལྡན་ལ་སེམས་ཡོན་ཏན་དང་ལྡན་པ་མ་ཡིན་པ་ལམ་དུ་
[58b.4]ཞུགས་པ་གང་གིས་སངས་རྒྱས་སམ། མཆོད་རྟེན་དག་ལ་མེ་ཏོག་སྙིམ་པ་གང་ཞིག་ཕུལ་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡོན་ཏན་དཀར་པོ་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལུས་ཡོན་ཏན་དཀར་
[58b.5]པོའི་ཕྲེང་བ་བཏགས་སོ། །གནས་དེ་ཡང་ཀུན་ནས་བཻ་ཌཱུརྱ་བས་ལྷག་པའི་རིན་པོ་ཆེ་སྣ་བདུན་གྱི་རྡོ་རྣམས་ཀྱིས་མཛེས་པ་ཡིན་ནོ། །གནས་དེ་རིན་པོ་ཆེ་སྣ་བདུན་གྱིས་སྤྲས་པའི་བྱ་སྐད་སྙན་པ་འབྱིན་པ་རྣམས་ཀྱིས་ཀྱང་ཡོངས་སུ་བསྐོར་བ་ཀུན་ནས་གསལ་བ་ཡིན་
[58b.6]ཏེ། དེ་ནས་ཡང་བརྒྱ་འགྱུར་དུ་ཤིན་ཏུ་གསལ་བས་མཛེས་པ་ཡིན་ནོ། །དེ་ལྟར་གནས་དེ་རྣམ་པ་དུ་མས་བརྒྱན་ཅིང་ཤིང་ལྗོན་པ་རྣམས་ཀྱིས་ཀྱང་མཛེས་པ་ཡིན་ཏེ། འདི་ལྟ་སྟེ་འགྲམ་ན་པད་མ་སྐྱེ་བ་དང་། རྒྱན་དུ་བྱ་བར་བློ་ཡོད་པ་ལྟ་བུའི་ཤིང་ལྗོན་པ་དག་ལ་གོས་
[58b.7]སྤོས་ཀྱིས་བསྒོས་པའི་དྲི་རྣམས་ཀྱིས་དཔག་ཚད་དུ་ཁྱབ་ལ། མེ་ཏོག་རྟག་ཏུ་འབྱུང་བ་དང་། འབྲས་བུ་རྟག་ཏུ་འབྱུང་བ་ཡིན་ཏེ། གནས་དེ་རྣམ་པ་དེ་དག་དང་། གཞན་དེ་དག་གིས་མཛེས་པ་ཡིན་ནོ། །དེ་ན་བདེ་བ་ལ་གནས་པ་དེ་དག་ཀུན་དགའ་ར་བ་དང་། ཆུ་བོ་དང་
[59a]
[59a.1]ལྷ་མོའི་ཚོགས་སྣ་ཚོགས་གླུ་ལེན་ཅིང་ཡུལ་ནས་ཡུལ་དང་། གནས་ནས་གནས་དང་། སྐྱེད་མོས་ཚལ་ནས་སྐྱེད་མོས་ཚལ་དུ་ཡོངས་སུ་རྒྱུ་བ་ན་བདེ་བ་དག་མྱོང་བར་བྱེད་ལ། བགད་པ་དང་རྩེས་པ་དང་། དགའ་བ་དང་། དགའ་དགུར་སྤྱད་དེ་བདེ་བར་གནས་
[59a.2]པ་དགའ་དགུར་སྤྱོད་པ་སྤྱད་ཅིང་བདེ་བ་དཔེ་མེད་པ་དག་མྱོང་བར་བྱེད་དོ། །གནས་དེ་དམའ་བ་དང་། མཐོ་བར་ཡང་འགྱུར་ཏེ། མར་སར་ལྟར་འཇམ་པ་རྐང་པ་བཞག་ན་ནེམས་ཞེས་བྱེད་ལ། རྐང་པ་བཏེག་ན་པར་ཅེས་བྱེད་དོ། །གནས་དེ་ཕྱོགས་གཞན་དག་ཏུ་ཤིང་བལ་
[59a.3]ལྟར་ཡང་འཇམ་པར་འགྱུར་ཏེ། ནེམས་ཞེས་བྱེད་པ་དང་། པར་ཅེས་བྱེད་པ་ནི་སྔ་མ་བཞིན་ནོ། །ཤིང་ཐམས་ཅད་ཀྱང་རང་ལས་འོད་འབྱུང་སྟེ། ཉི་མའི་འོད་ལྟར་བདེ་བ་ཡིན་ལ། གསེར་གྱི་ཤིང་ལྗོན་པ་དེ་རྣམས་ནི་གནས་ཀྱང་ལོ་མ་རྙིས་པར་མི་འགྱུར། མེ་ཏོག་རྙིས་
[59a.4]པར་མི་འགྱུར་ཏེ། དེ་ལྟར་ལས་ལས་སྐྱེས་པའི་ཚུལ་ཁྲིམས་ཀྱི་དབང་གིས་ཡོངས་སུ་སྦྲེལ་ལ། ལེགས་པར་བྱས་པའི་ལས་ཀྱིས་མངོན་སུམ་དུ་གྱུར་པ་རྒྱའི་འབུར་ལྟ་བུར་ལྷའི་བདེ་བ་དཔེ་མེད་པ་དག་མྱོང་ངོ་། །རྣམ་པ་དེ་ལྟ་བུར་ཉམས་དགའ་བ་སྐྱེད་མོས་ཚལ་དང་། ནགས་
[59a.5]ཚལ་དང་། ལྟེང་ཀ་དེ་དག་ཏུ་རང་གི་ལས་ངན་པ་དང་། འབྲིང་དང་། བཟང་པོ་རྣམས་ཀྱིས་ལྷ་དག་རྩེ་བར་བྱེད་ཅིང་དགའ་དགུར་སྤྱོད་དོ། །རང་གི་ལས་ཀྱིས་ལུས་བརྒྱན་པ་རྣམས་རང་ལས་འོད་འབྱུང་ལ་གཟུགས་དང་། སྒྲ་དང་། དྲི་དང་། རོ་དང་། རེག་བྱ་དག་མྱོང་ཞིང་དེ་
[59a.6]དག་གི་ལུས་ནམས་ཀྱང་ཉམས་པར་མི་འགྱུར་ལ། བཀྲེས་པ་དང་། སྐོམ་པ་ཡང་མེད་དོ། །སྒྲ་དང་རོ་དང་གཟུགས་དང་དྲི་ཞིམ་པ་རྣམས་ཀྱིས་ཚིམ་པ་མེད་པའི་ལྷ་སྲེད་པ་ལ་སེམས་ཆགས་པ་དག་གང་དང་གང་འདོད་པ་དེ་དང་དེ་ཉིད་ལྷ་རྣམས་ལ་འགྲུབ་ལ། གང་དང་གང་
[59a.7]འགྲུབ་པ་དེ་དང་དེ་དག་གཞན་གྱིས་ཉམས་པར་མི་བྱེད་དོ། །ལྷ་རང་དགར་སྤྱོད་ཅིང་རྟག་ཏུ་མགུ་བ། རྟག་ཏུ་ཡིད་རབ་ཏུ་དགའ་བ། གར་དགའ་དགུར་རབ་ཏུ་འགྲོ་བའི་ལྷ་སྤྲུལ་པ་དག་རང་དགར་རྣམ་པར་རྒྱུ་ལ། ལུས་སྦོམ་པའི་ལྷ་དག་ནི་ལུས་ཡང་བར་འགྱུར་རོ། །མིག་
[59b]
[59b.1]འཛུམས་པ་དང་ཕྱེ་སྟེ་འགྲོ་བའི་ལྷ་དག་ནི་མིག་འཛུམས་པ་དང་ཕྱེ་བས་དཔག་ཚད་བྱེ་བ་བྱེ་བར་འགྲོ་ཡང་ངལ་བ་མེད་ལ་ཡང་བར་འགྱུར་རོ། །དཔེར་ན་ནམ་མཁའ་ལ་རླུང་ངལ་བར་མི་འགྱུར་ལ། དེ་བཞིན་དུ་ལྷ་རྣམས་ལ་ཡང་ངལ་བའི་སྐྱོན་མེད་པར་འགྱུར་རོ། །ཡིད་
[59b.2]གསལ་བའི་ལྷ་རྣམས་ཀྱི་ལུས་ནི་ཡང་ལ་དྲི་མ་དང་བྲལ་བ་ཡིན་ནོ། །ཐམས་ཅད་དུ་འགྲོ་བར་ནུས་པ་དག་ནི་གཟུགས་ཇི་ལྟར་འདོད་པ་བཞིན་དུ་འགྱུར་ལ། ལྷ་དང་ལྷ་མོ་རབ་ཏུ་དགའ་བས་ཀུན་ཏུ་གང་བ། ལྷའི་ན་ཆུང་ཐམས་ཅད་ཚལ་དང་ཉེ་བའི་ཚལ་དག་ན་འཁོད་པ། ལྷ་དང་
[59b.3]ལྷ་མོ་རྣམས་ལྷན་ཅིག་འདོད་པའི་ཡོན་ཏན་ལྔ་འདོད་པ་མྱོང་བར་བྱ་བ། སྡུག་པ་མྱོང་བར་བྱ་བ། ཡིད་དུ་འོང་བ་མྱོང་བར་བྱ་བ་དང་། བདེ་བར་གནས་པ་མྱོང་བར་བྱ་བ་རྣམས་ཀྱིས་དགའ་བར་བྱེད་དོ། །དེ་ལྟར་ཕན་ཚུན་གནས་པ་མཐོ་རིས་ཀྱི་གནས་རི་བྲགས་དང་། ཚལ་
[59b.4]དང་ཉེ་བའི་ཚལ་གྱི་བར་སྣ་ཚོགས་དག་ན་འབྲལ་བའི་སྡུག་བསྔལ་རྩིས་ལ་མ་ཆགས་པར་ཡུལ་མི་བརྟན་པ་རྣམས་ཀྱིས་ཉིན་གཅིག་བཞིན་མྱོས་པ་ན་བག་མེད་པར་གནས་པ་དགའ་བའི་འདོད་ཆགས་ཀྱི་མོད་ལས་བྱུང་བའི་སྲེད་པས་བསླུས་པ་རྣམས། ཇི་སྲིད་དུ་དེའི་
[59b.5]འདོད་པ་སྡུག་པ་ཡིད་དུ་འོང་བའི་ལས་མཐོ་རིས་སུ་སྐྱེ་བའི་རྒྱུ་ལས་བྱུང་བ། བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་རང་གི་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། 
[59b.6]ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ཡང་ལེགས་པར་བྱས་པའི་ལས་ཀྱིས་མི་དང་སོ་སོ་ཡང་དག་པར་མྱོང་བར་འགྱུར་བའི་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་གྲོང་ཁྱེར་གྱི་དཔོན་པོའམ་ཡུལ་གྱི་དཔོན་པོར་འགྱུར་ཏེ། སྐྱེ་བོ་
[59b.7]རྟག་ཏུ་དགའ་བ་རྣམས་ཀྱིས་གང་བའི་ཡུལ་དུ་སྐྱེ་བར་འགྱུར་ལ། ནད་མེད་པ་དང་། གཟུགས་བཟང་པོ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་
[60a]
[60a.1]པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་ཐམས་ཅད་དགའ་བར་གནས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་
[60a.2]ཁྲིམས་དང་ལྡན་པའི་སེམས་པ་གང་གིས་གཞན་ལ་མི་གནོད་པར་མེ་ཏོག་བསྐྱེད་ནས་སམ། ཚོང་ཟོང་གིས་ཉོས་ནས་བཏོགས་ཏེ། སངས་རྒྱས་བཅོམ་ལྡན་འདས་ལ་ཕུལ་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཐམས་ཅད་དགའ་བར་གནས་
[60a.3]པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་བདེ་བ་རྣམ་པ་བཞི་མྱོང་བར་འགྱུར་ཏེ། འདི་ལྟ་སྟེ། འགྲན་ཟླ་མེད་པ་དང་། གར་དགའ་དགུར་འགྲོ་བ་དང་། ལྷ་གཞན་གྱི་ཟིལ་གྱིས་མི་ནོན་པ་དང་། ལྷ་མོ་ཡང་ལྷ་གཞན་ལ་མི་རྟེན་པ་དང་། སིལ་
[60a.4]སྙན་ཡན་ལག་ལྔ་དང་ལྡན་པས་སྐྱིད་པར་བྱེད། ཡོངས་སུ་སྤྱོད་པར་བྱེད། རྩེ་བར་བྱེད། དགའ་བར་བྱེད། ཡང་དག་པར་དགའ་བར་བྱེད་ཅིང་གནས་སོ། །རྩེ་བ་རྣམ་པ་སྣ་ཚོགས་ཀྱིས་རྩེ་བར་བྱེད་དེ། འདི་ལྟ་སྟེ། ཆུ་ན་རྩེ་བ་དང་། པད་མའི་རྫིང་ལ་རྩེ་བ་དང་། མེ་
[60a.5]ཏོག་ལ་རྩེ་བ་དང་། འབྲས་བུ་ལ་རྩེ་བ་དང་། སྤོས་ལ་རྩེ་བ་དང་། བྱ་ལ་རྩེ་བ་དང་། ཚལ་གྱི་ནང་ན་རྒྱུ་ཞིང་རྩེ་བ་དང་། བུང་བ་སྒྲ་འབྱིན་པས་རྩེ་ལ་ཕན་ཚུན་ལྟ་བས་མི་ངོམས་པའི་ལྷ་མོའི་ཚོགས་ཀྱིས་ཡོངས་སུ་བསྐོར་བ་དག་དགའ་བར་བྱེད་དོ། །ལྷ་དང་ལྷ་མོ་ཕན་ཚུན་དུ་
[60a.6]ཕྲག་དོག་བྱེད་པའི་སྡུག་བསྔལ་སྤངས་པ་དག་དྲི་ཤིན་ཏུ་ཞིམ་པོས་ལེགས་པར་བདེ་བ་དང་ལྡན་ནོ། །གནས་དེ་ན་པད་མའི་རྫིང་རྣམས་ཀྱིས་ཀྱང་ཡོངས་སུ་བསྐོར་བ་ཡིན་ཏེ། །འདི་ལྟ་སྟེ། པད་མའི་རྫིང་ཤིན་ཏུ་དྲི་ཞིམ་པ་དང་། པད་མ་མ་རྙིས་པའི་པད་མའི་རྫིང་དང་། 
[60a.7]པད་མ་དང་། ཨུད་པ་ལར་འདྲེས་པ་དང་ལྡན་པའི་པད་མའི་རྫིང་དང་དེ་དང་གཞན་དག་གིས་ཀྱང་རྟག་ཏུ་གང་བའི་པད་མའི་རྫིང་དག་ཡོད་དེ། རྣམ་པ་དེ་ལྟ་བུའི་པད་མ་རྣམ་པ་དུ་མ་དག་གིས་པད་མའི་རྫིང་དེ་ཀུན་ནས་ཁེབས་པ་ཡིན་ནོ། །དེ་རྣམས་སུ་ལྷ་དགའ་བ་ལ་གནས་
[60b]
[60b.1]པ་དག་ཤིན་ཏུ་ཉམས་དགའ་བ་དང་། མཆོག་ཏུ་བདེ་བར་བྱེད་པ་རྣམ་པ་སྣ་ཚོགས་ཀྱི་བདེ་བ་མྱོང་ངོ་། །ཚལ་གསེར་གྱི་ལོ་མ་ཅན་བུང་བས་འཁྲིགས་པའི་ཚལ་གྱི་བར་བར་དག་ན་ཡང་དགའ་བར་བྱེད་དོ། །སྤོས་སྣ་ཚོགས་དང་ལྡན་པ་དག་ན་བྱ་སྒྲ་སྙན་པ་འབྱིན་
[60b.2]པ་དག་ཀྱང་ཐོས་ཏེ། དེའི་ཁྱད་པར་ནི་མིའི་སིལ་སྙན་ཡན་ལག་ལྔ་དང་ལྡན་པ་དག་གིས་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་དེ་དག་གི་མིག་ཀྱང་གཟུགས་རྣམས་ཀྱིས་ཡང་དག་པར་ཚིམ་པར་བྱེད། རྣ་བ་ཡང་རོལ་མོ་སྣ་ཚོགས་དང་གླུ་རྣམ་པ་སྣ་ཚོགས་ཀྱིས་སྙན་
[60b.3]པར་བྱེད། པགས་པ་ཡང་གོས་ཐགས་སུ་མ་བཏགས་པ་རྣམས་ཀྱིས་འཇམ་པར་བྱེད། སྣ་ཡང་ལྷའི་དྲི་རྣམ་པ་དུ་མས་ཞིམ་པར་བྱེད་དེ། དེ་ལྟར་ཡུལ་ལྔ་ལ་ཆགས་པ་དེ་དགའ་བ་རྣམ་པ་དུ་མ་དང་། གཟུགས་རྒྱུན་མི་འཆད་པ་གཞན་གྱིས་མི་འཕྲོགས་པ་
[60b.4]གཞན་གྱིས་བསྐྲུན་དུ་མེད་པའི་བདེ་བ་དུ་མ་དང་། ལྷའི་བཟའ་བ་དང་བཏུང་བ་མདོག་བཟང་བ་དྲི་དང་རོ་ཞིམ་པ་དུ་མ་དག་ཀྱང་མྱོང་ངོ་། །དེ་གར་དགའ་བར་ཡང་འགྲོ་སྟེ། རང་གི་ལས་དང་འཐུན་པར་གར་དགའ་བར་འགྲོའོ། །དེ་ལྟར་དེ་ཚལ་ནས་ཚལ་དང་། 
[60b.5]པད་མའི་རྫིང་ནས་པད་མའི་རྫིང་དང་། ཉེ་བའི་ཚལ་ནས་ཉེ་བའི་ཚལ་དག་ཏུ་ལྷ་མོའི་ཚོགས་དུ་མས་ཡོངས་སུ་བསྐོར་ཏེ་ཡོངས་སུ་རྒྱུ་བར་བྱེད་ཅིང་བདེ་བ་སྣ་ཚོགས་དག་ལ་གནས་སོ། །དེ་འདོད་པ་སྡུག་པ་ཡིད་དུ་འོང་བའི་ལས་ཀྱི་འབྲས་བུ་ལ་ཉེ་བར་སྤྱོད་པ་ན། 
[60b.6]ཤིང་ལྗོན་པ་རང་གི་འོད་དང་ལྡན་པ་རྣམས་ཀྱིས་ཡོངས་སུ་བསྐོར་བ། གསེར་གྱི་བྱའི་ཚོགས་ཀྱི་སྒྲ་ཐོས་ན་ཡིད་དགའ་བར་བྱེད་པ་རྣམས་ཀྱིས་རྣ་བར་སྙན་པར་བྱེད་དེ། དེ་ལྟར་དེ་ལྷའི་གཟུགས་ཀྱི་བདེ་བ་དཔེ་མེད་པ་དུ་མས་གཞན་གྱིས་མི་འཕྲོགས་པ་དེ་ཇི་སྲིད་
[60b.7]དུ་དེའི་འདོད་པ་སྡུག་པ་ཡིད་དུ་འོང་བ། ཞིང་དམ་པས་བསྐྱེད་པ། མཐར་མྱ་ངན་ལས་འདའ་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །གང་གི་ཚེ་ཟད་པར་གྱུར་ཏེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་རང་གི་
[61a]
[61a.1]ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། དེ་གྲོང་ཁྱེར་རམ་གྲོང་ཁྱེར་ཆུང་ངུར་དབང་བྱེད་
[61a.2]པར་འགྱུར། འབྱོར་པ་མང་བ་དང་། བློ་རྒྱ་ཆེ་བ་དང་། བྲན་ཁོལ་དུ་མ་དང་ལྡན་པ་དང་། ཤིན་ཏུ་བདེ་བ་དང་ལྡན་པ་དང་། ཞིང་བཟང་པོ་ལ་ལེགས་པར་བྱས་པའི་ལས་དེས་མཐར་མྱ་ངན་ལས་འདའ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། 
[61a.3]ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷའི་འཇིག་རྟེན་གྱི་གནས་དག་ན་ལྷའི་གནས་འགྲོ་མགྱོགས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་
[61a.4]པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་པ་གང་གིས་ཚལ་མེས་བསྲེགས་པའི་གསབ་གསེབ་ཏུ་སྲོག་ཆགས་དག་སྲེག་པ་ན། ཆུས་གཏོར་ཏེ་ཐར་བར་བྱས་པ་དང་། སྐད་ཅིག་དེ་ལ་ཤི་བ་ལ་ཐུག་པ་རྣམས་ཀྱི་འཇིགས་པ་བསྐྱབས་ན། དེ་
[61a.5]ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་ཕྲེང་ཐོགས་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་མི་འཇིགས་པ་སྦྱིན་པར་བྱེད་པ། མི་འཇིགས་པ་སྦྱིན་པའི་ཚུལ་ཁྲིམས་ཀྱི་རྒྱུ་ལས་བྱུང་བ་དེ་ལྷའི་བདེ་བ་དཔེ་མེད་པ་དེ་མྱོང་བར་འགྱུར་རོ། །དེའི་གཟུགས་
[61a.6]དང་། སྒྲ་དང་། དྲི་དང་། རོ་དང་། རེག་བྱ་བདེ་བ་དག་འཐོབ་ལ། ལྷ་མོའི་ཚོགས་བརྒྱ་ཕྲག་དུ་མ་དག་གིས་ཡོངས་སུ་བསྐོར་ཅིང་སིལ་སྙན་དང་། བྲོ་གར་དང་། དགའ་དགུར་སྤྱོད་པའི་ཚོགས་མང་པོ་བརྒྱ་སྙེད་ཀྱིས་ཡོངས་སུ་བསྐོར་ཏོ། །གཞལ་མེད་ཁང་ཆེན་པོ་
[61a.7]གསེར་གྱི་ལན་ཀན་ནི་བྲེས། དྲིལ་བུ་གཡེར་ཀའི་སྒྲ་ནི་དྲག་ཏུ་འཁྲོལ། མུ་ཏིག་གི་དྲ་བས་ནི་སྐར་ཁུང་གཡོགས། ནོར་བུ་སྔོན་པོ་བརྒྱ་སྙེད་ཀྱིས་བརྒྱན་པ་དག་ན། ལྷ་མོའི་ཚོགས་དུ་མས་ཡོངས་སུ་བསྐོར་ཅིང་དགའ་བར་བྱེད་དོ། །ལྷ་མོ་གང་དང་གང་མཐོང་བ་དེ་
[61b]
[61b.1]དང་དེ་དག་གི་རྗེས་སུ་ཡིད་ཆགས་ཤིང་། དེ་དག་ལ་དགའ་བ་བསྐྱེད། དེ་དག་ལ་མིག་ཆགས་དེ་དག་ལ་རྗེས་སུ་ཆགས་ལ། དེ་བདེ་བ་ལ་མངོན་པར་རྟོག་པ་ན། རྒྱན་དང་ཆ་བྱད་སྣ་ཚོགས་འབུམ་སྙེད་ཀྱིས་བརྒྱན་པ། ལུས་རྟག་ཏུ་སྤོས་ཀྱིས་བྱུགས་པ། རྟག་
[61b.2]པར་རབ་ཏུ་དགའ་བ་རྣམས་ཀྱིས་ཡོངས་སུ་བསྐོར་བ་ཡིན་ཏེ། དེ་ལྟར་ཚུལ་དང་འཐུན་པ་རྣམས་མཐོང་ནས། ཤིན་ཏུ་དགའ་བར་བྱེད་དོ། །རྣ་བས་སྒྲ་མཉན་པར་བྱ་བ་ཡང་འདོད་པ་སྡུག་པ་ཡིད་དུ་འོང་བ་རྣམ་པ་དུ་མ་དག་ཐོས་ཏེ། འདི་ལྟ་སྟེ། གསེར་གྱི་བྱ་རྐང་
[61b.3]པ་དང་མཆུ་བྱི་རུ་ལྟར་དམར་བ། རི་དང་འབབ་ཆུ་དང་། གསབ་གསེབ་ན་འཁོད་པ་སྣ་ཚོགས་དག་གི་སྒྲ་རྣམས་ཐོས་སོ། །གང་དག་དཔེ་བྱ་བར་ཡང་མི་ནུས་པ་དེ་དག་ཁ་ཅིག་ནི་རིལ་དོང་སྟེ། མངོན་པར་དགའ་བར་བྱེད་དོ། །ཁ་ཅིག་ནི་རིའི་གསེབ་ཏུ་དོང་། ཁ་
[61b.4]ཅིག་ནི་མེ་ཏོག་གི་གསེབ་ཏུ་དོང་། ཁ་ཅིག་ནི་ཆུའི་ནང་ན་རྒྱུ། ཁ་ཅིག་ནི་ནམ་མཁའ་ལ་དོང་། ཁ་ཅིག་ནི་གད་ཁ་དང་སྨན་ལྗོངས་སུ་དོང་། །ཁ་ཅིག་ནི་གསེར་གྱི་རིའི་ཕུག་ཏུ་དོང་ནས་སྒྲ་སྙན་པ་འབྱིན་ཏེ། དེ་ལྟར་རྣ་བས་ཀྱང་འདོད་པ་སྡུག་པ་ཡིད་དུ་འོང་བ་ཐོས་སོ། །
[61b.5]སྣས་ཀྱང་ཤིན་ཏུ་དྲི་ཞིམ་པ་མྱོང་སྟེ། འདི་ལྟ་སྟེ། མེ་ཏོག་དྲིའི་ངད་དང་ལྡན་པ་དཔེ་མེད་པ་དུ་མ་བསྣམས་ན་བདེ་བ་དང་། ལྷ་མོ་དྲི་བསུང་དང་ལྡན་པ་དང་། གཞན་ཡང་དྲི་ཞིམ་པོ་རྣམ་པ་སྣ་ཚོགས་དག་ལ་སྣོམ་པར་བྱེད་དེ། དེ་ལྟར་སྣས་ཀྱང་དྲི་འདོད་པ་སྡུག་པ་
[61b.6]ཡིད་དུ་འོང་བ་དག་ལ་སྣོམ་པར་བྱེད་དོ། །ལྕེས་ཀྱང་རོ་མྱོང་བར་བྱེད་དེ། འདི་ལྟ་སྟེ། བདུད་རྩི་རྣམ་པ་དུ་མ་དག་གི་ཁྱད་པར་གང་ཡིན་པ་དག་ནི་མིའི་སྦྲང་ཆང་དང་སྦྱར་བའི་ཆང་གིས་འབུམ་གྱི་ཆར་ཡང་མི་ཕོད་དོ། །དེ་ནི་ཆུང་ཟད་ཅིག་དཔེར་བྱ་བ་ཡིན་ནོ། །ལུས་
[61b.7]ཀྱིས་ཀྱང་གང་དང་གང་ལ་རེག་པ་ཐགས་སུ་མ་བཏགས་པའི་གོས་ཉིད་ལ་རེག་པར་བྱེད་དེ། དེ་དག་ཀྱང་འཇམ་ཞིང་ནེམ་ལ་སྲབ་པ། རེག་ན་བདེ་ཞིང་དགའ་བ་རྣམ་པ་དུ་མ་དག་གྱོན་ནོ། །ཡིད་ཀྱིས་གང་དང་གང་བསམས་པ་དེ་དང་དེ་ཉིད་ལ་འགྲུབ་པར་འགྱུར་ཏེ། 
[62a]
[62a.1]འགྲུབ་པ་གང་ཡིན་པ་དེ་ནི་འདོད་པ་སྡུག་པ་ཡིད་དུ་འོང་བ་གཞན་དང་ཐུན་མོང་མ་ཡིན་པ་འགྲུབ་པར་འགྱུར་རོ། །དེ་ལྟར་སྲེད་པ་དྲུག་པོ་རྣམ་པ་དུ་མ་དག་ལ་བློ་རྣམ་པར་ཆགས་པ་དེ་བདེ་བ་དུ་མ་འབྱོར་ཅིང་ལྡན་པར་གྱུར་ནས་པད་མའི་ཚལ་དུ་མའི་ནང་ན་
[62a.2]མངོན་པར་དགའ་བར་བྱེད་དོ། །དེ་བཞིན་དུ་བྱི་རུ་དང་གསེར་བཙོ་མའི་ཚལ་དུ་མ་དང་། བྱ་སྒྲ་སྙན་པ་འབྱིན་པ་རྣམ་པ་སྣ་ཚོགས་ཀྱི་ནང་ན་མངོན་པར་དགའ་བར་བྱེད་དོ། །དེ་བཞིན་དུ་ལྷ་མོའི་ནང་དུ་སོང་ནས་དགའ་བར་བྱེད་དོ། །དེ་བཞིན་དུ་ནོར་བུའི་གཞལ་མེད་ཁང་
[62a.3]གི་ནང་ན་དགའ་བར་བྱེད་དོ། །དེ་བཞིན་དུ་ལྷའི་པད་མའི་རྫིང་གིས་ཡོངས་སུ་བསྐོར་བ། ཆུ་བོ་དང་། འབབ་ཆུའི་ཕྱོགས་བཀྲ་ཤིས་པ་རྣམས་སུ་དགའ་བར་བྱེད་དོ། །དེ་ལྟར་རྣམ་པར་སྨིན་པ་སྲེད་པ་སྣ་ཚོགས་དེ་དགེ་སློང་དེས་ཐོས་པ་ལས་བྱུང་བའི་ཤེས་པས་མངོན་པར་
[62a.4]བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། དབང་པོ་དྲུག་ལས་བྱུང་བ་ཡི། །ཡུལ་གྱི་བུད་ཤིང་སྲེག་བྱེད་པ། །སྲེད་པའི་མེ་ཡིས་ལྷ་རྣམས་སྲེག །ཤིང་མེས་དེ་ལྟར་ག་ལ་སྲེག །བདེ་བས་ཡོངས་སུ་བསླུས་པ་རྣམས། །བདེ་ལ་དགའ་ཞིང་བདེ་བས་བསྒྲིབས། །
[62a.5]སྲེད་པས་ཡོངས་སུ་བསླུས་པ་རྣམས། །ལྟུང་བར་འགྱུར་བ་མི་ཤེས་སོ། །བདེ་ཀུན་ཟད་པའི་མཐར་འགྱུར་ཏེ། །བདེ་བ་ལ་ནི་རྟག་པ་མེད། །ལྷ་དག་ལྷ་ཡི་འཇིག་རྟེན་ནས། །འཆི་བའི་སྡུག་བསྔལ་གང་ཡིན་དང་། །དམྱལ་བར་སྡུག་བསྔལ་གང་འབྱུང་དང་། །བྲལ་
[62a.6]བ་སྔོན་དུ་འདྲེན་བྱེད་པས། །གལ་ཏེ་བདག་ཉིད་བདེ་འདོད་ན། །དེ་ཕྱིར་དེ་ལ་ཆགས་མི་བྱ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་དྲུག་པ། དགེ་སློང་དེས་དེ་ལྟར་རྗེས་སུ་བསམས་ནས་འཇིག་རྟེན་དུ་གཏོགས་
[62a.7]པའི་བདེ་བ་རང་དབང་མེད་ཅིང་མི་བརྟན་པ་མཐར་ལྟུང་བར་འགྱུར་བ་དེ་དག་ལ་ཡང་མངོན་པར་བརྟགས་ཏེ། ཀྱེ་མ་སེམས་ཅན་འདི་དག་ནི་སྲེད་པས་ཡོངས་སུ་བསླུས་ནས་ལྟུང་བར་འགྱུར་བ་ཁོང་དུ་མ་ཆུད་དོ་སྙམ་ནས། དེ་མཐོ་རིས་ལ་ཡང་སེམས་འདོད་ཆགས་དང་བྲལ་
[62b]
[62b.1]ལོ། །དེ་ལྟར་ལྷ་དེ་ལྷའི་འཇིག་རྟེན་དེ་ན་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ་ལྷ་མོ་དེ་དག་དང་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་
[62b.2]འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཤིན་ཏུ་བདེ་བ་དང་ལྡན་ཞིང་རྟག་ཏུ་འཇིགས་པ་མེད་པ་དང་། སྐྱེ་བོ་
[62b.3]ཐམས་ཅད་དགའ་བ་དང་། རྒྱལ་པོས་བཀུར་བ་དང་། ཇི་སྲིད་འཚོའི་བར་དུ་གནོད་པ་མེད་ལ་མི་འཇིགས་པ་བྱིན་པ་དེ་ཕྱིས་མཐར་མྱ་ངན་ལས་འདའ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་
[62b.4]གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་ཡུལ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་
[62b.5]ན། ལེགས་པར་བྱས་པའི་ལས་ཀྱི་མཐའ་སྤྱད་པ། ཕན་པར་འདོད་པའི་སེམས་དང་ལྡན་པ་གང་གིས་མཛའ་བཤེས་དང་། གཉེན་འདབ་དང་། རྩ་ལག་དག་སོ་སོར་ཕྱེ་སྟེ། གཅིག་ལ་གཅིག་གནོད་པར་བྱེད་པའི་བློ་ཅན་དག་བསྡུམ་བྱས་ན། དེ་ལུས་དང་བྲལ་ནས་བདེ་
[62b.6]འགྲོ་མཐོ་རིས་ཀྱི་འཇིག་རྟེན་ཡུལ་ལ་ཆགས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། གནས་དེར་བསམ་པ་དགའ་དགུར་འགྲུབ་སྟེ། གང་དང་གང་བསམས་པ་དེ་དང་དེ་དག་དེ་ནས་འཐོབ་པར་
[62b.7]འགྱུར་རོ། །འདི་ལྟ་སྟེ། རྒྱན་དང་བགོ་བ་སྣ་ཚོགས་དང་། དེ་བཞིན་དུ་རྣ་ཆ་གདུབ་ཀོར་དང་། དཔུང་རྒྱན་དེ་དག་མཐོ་རིས་དང་འཐུན་པར་འཐོབ་བོ། །ཆུ་བོ་དང་འབབ་ཆུ་དང་སལ་སུལ་དང་། གླུ་དང་རོལ་མོའི་སྒྲ་དབྱངས་སྣ་ཚོགས་འབྱུང་བ་དང་། འདི་ལྟ་སྟེ། བྱ་ཏན་
[63a]
[63a.1]ད་པའི་སྒྲ་རྣམས་ཀྱི་ནང་ན་དགའ་བར་བྱེད། ལྷ་མོའི་གླུ་དབྱངས་སྙན་པ་བྲག་ཅ་འབྱིན་པས་ཀྱང་དགའ་བར་བྱེད་དེ། དེ་རྟག་ཏུ་ཡིད་དགའ་བ་ཡིན་ནོ། །ངང་པའི་ཤིང་རྟ་རིན་པོ་ཆེ་སྣ་ཚོགས་ཀྱིས་བརྒྱན་པ། རིན་པོ་ཆེ་སྣ་བདུན་གྱིས་སྤྲས་པ་རྣམས་
[63a.2]ཀྱིས། ཚལ་དང་ཉེ་བའི་ཚལ་དང་། འབབ་ཆུ་དང་། པད་མའི་ཚལ་རྣམས་སུ་རྒྱུ་བར་བྱེད་དོ། །ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་ཚལ་དང་ཉེ་བའི་ཚལ་བཟང་པོས་འཚོ་ལ། གསེར་གྱི་པད་མ་རྣམས་ཀྱི་ནང་ན་མངོན་པར་དགའ་བར་བྱེད་དོ། །དེ་ན་ཚལ་འདི་ལྟ་བུ་
[63a.3]དག་ཡོད་དེ། འདི་ལྟ་སྟེ། བྱི་རུའི་ཚལ་དང་། བཻ་ཌཱུརྱའི་ཚལ་དང་། ཤིང་ཏ་ལ་བ་ཏིན་ཏུ་ཀའི་ཚལ་དང་། བྱ་མྱོས་པའི་ཚལ་དང་། པད་མ་དང་ལྡན་པའི་ཚལ་དང་། བྱ་ཏན་ད་པའི་ཚལ་དང་། ཁུ་བྱུག་གི་ཚལ་ཏེ། ཚལ་དེ་རྣམས་སུ་ལེགས་པར་བྱས་པའི་ལས་ཀྱི་
[63a.4]ས་བོན་གྲོགས་སུ་གྱུར་པ་དགའ་བར་བྱེད་དོ། །ཆུ་བོ་ཡང་ལྷའི་ཆུ་བོ་དང་བ་དག་ཡོད་དེ། འདི་ལྟ་སྟེ། འབབ་ཆུ་དང་། པད་མ་དང་། ཉེ་བའི་ཚལ་དང་། ལྟེང་ཀ་ནོར་བུས་བརྒྱན་པ་དང་། ཡིད་ལ་ཇི་ལྟར་འདོད་པའི་ཆུ་སྒྲ་ཡིད་དུ་འོང་བ་དང་། བྱའི་སྒྲ་མྱུར་བར་འབྱུང་སྟེ། 
[63a.5]ཆུ་བོ་དེ་དག་གིས་གནས་གང་ཡིན་པ་རྟག་ཏུ་བརྒྱན་པ་ཡིན་ནོ། །འདི་ལྟ་སྟེ། གང་ན་ཆུ་བོ་འབབ་པ་མེད་པ་ན། གཟུགས་དང་། སྒྲ་དང་། དྲི་དང་། རོ་རྣམ་པ་སྣ་ཚོགས་དང་། བུད་མེད་གཟུགས་སྣ་ཚོགས་དང་ལྡན་ཡང་། གང་ཡོན་ཏན་དང་མི་ལྡན་པའམ། སྦྲུམ་
[63a.6]མ་ལྟ་བུར་མི་མཛེས་ལ། དེ་བཞིན་དུ་མཐོ་རིས་ཀྱི་གནས་དེར་དགའ་བར་མི་འགྱུར་རོ། །དེ་ལྟ་བས་ན་ལྷའི་འཇིག་རྟེན་ན་ཆུ་གཙོ་བོ་ཡིན་ཏེ། ཆུ་ལས་སྐྱེ་བ་འབྱུང་། ཆུས་མངོན་པར་དགའ་བར་བྱེད་ལ། ཀུན་ནས་ཉོན་མོངས་པ་རྣམས་ཀྱི་རོ་དང་། ཉེ་བའི་ཚལ་དུ་
[63a.7]བགྲོད་པ་དེའི་ནང་ན། འདི་ལྟ་སྟེ། ཆུ་འདི་ནི་རོའི་མཆོག་ཡིན་ནོ། །དེ་ལྟ་བས་ན་ལྷ་དང་། མི་རྣམས་ཀྱི་རྒྱན་དུ་གྱུར་པ་དང་། ཡོ་བྱད་དུ་གྱུར་པ་ནི་ཆུ་ཡིན་ལ། ལྷ་དང་མི་ཀུན་གྱི་བྱ་བ་འམ། དོན་ནི་དེ་ལ་རག་ལས་པ་ཡིན་ནོ། །ཆུ་ཡོན་ཏན་དེ་ལྟ་བུ་དང་ལྡན་པར་རིག་ནས། 
[63b]
[63b.1]ཆུ་ལ་མངོན་པར་དགའ་བའི་ལྷ་དེ་དག་མངོན་པར་དགའ་བར་བྱེད། ཡོངས་སུ་སྤྱོད་པར་བྱེད་ལ། ཆུ་སྒྲ་ལྷུང་ལྷུང་པོར་འབབ་པ་དེ་དག་ཏུ་དགའ་བར་བྱེད་དོ། །དེ་ཆུ་བོའི་འགྲམ་དེ་དག་ཏུ་མངོན་པར་རྩེས་ནས། ཆུ་མེ་ལོང་ལྟར་གསལ་བ་ག་ལ་བ་དེར་འགྲོ་བར་བྱེད་དོ། །དེ་ལྷའི་ཚལ་
[63b.2]ལྷའི་བདེ་བ་ཕུན་སུམ་ཚོགས་པ་དེ་ན་ཤིང་ལྗོན་པ་མེ་ལོང་ལྟར་གསལ་བ་མཐོང་ངོ་། །ཤིང་ལྗོན་པ་དེ་དག་གི་སྡོང་པོ་མེ་ལོང་ལྟར་གསལ་ལ། དེ་དག་གི་ནང་དུ་གང་གིས་ལེགས་པར་བྱས་པའི་ལས་ངེས་པར་མྱོང་བར་འགྱུར་བ་བྱས་པ་དག་ཐམས་ཅད་ནས་ཐམས་ཅད་དུ་སྣང་
[63b.3]ངོ་། །ལེགས་པར་བྱས་པའི་ལས་དེ་དག་གི་མཐུས་ཤིང་དེ་དག་གམ། ཚལ་གྱི་བར་གྱི་ས་གཞི་གསལ་བ་དེ་དག་ཏུའམ། གསེར་གྱི་ས་གཞི་མེ་ལོང་ལྟ་བུར་གསལ་བའམ། ཚལ་གྱི་བར་གྱི་ས་གཞི་བསིལ་བ་རྣམས་སུ་གང་དང་གང་ལེགས་པར་བྱས་པ་དང་། ཉེས་པར་
[63b.4]བྱས་པ་དེ་དང་དེའི་ལེགས་པར་བྱས་པའི་ལས་ཀྱི་མཐུས་གནས་དེ་རྣམས་སུ་མཐོང་བར་འགྱུར་རོ། །ཤིང་ལྗོན་པ་དེ་དག་ལའམ། ཚལ་གྱི་བར་གྱི་ས་གཞི་དེ་དག་ཏུའམ། ས་གཞི་བསིལ་བ་དེ་དག་ཏུ་ལས་ལེགས་པར་བྱས་པའི་བདེ་བ་དང་། ཚེ་རབས་བརྒྱ་སྙེད་ནས་བསགས་
[63b.5]པའི་ཉེས་པར་བྱས་པ་དེ་དག་ཀྱང་མཐོང་ངོ་། །དེ་ལེགས་པར་བྱས་པའི་ལས་ཀྱིས་བསྒྲུབས་པ་མཐོང་བ་དང་། ས་དེ་རྣམས་དང་གཞན་དག་ལ་ཡང་སྔ་མ་བཞིན་དུ་དགའ་བར་བྱེད་དོ། །དེས་ཇི་ལྟར་སྔོན་སྐྱེ་བ་དང་། འཆི་བའི་ལས་ཀྱི་འབྲས་བུ་བྱས་ཤིང་། འགྲོ་བ་ལྔར་
[63b.6]གཏོགས་པའི་བདེ་བ་དང་། སྡུག་བསྔལ་བསྒྲུབས་པའི་ལས་དེ་དག་ཇི་ལྟ་བ་བཞིན་མཐོང་སྟེ། དེས་གལ་ཏེ་སེམས་ཅན་དམྱལ་བའི་ལས་མི་གཙང་བར་བྱས་ན་དེས་དེ་བཞིན་དུ་མཐོང་ངོ་། །སེམས་ཅན་དམྱལ་བ་ཡང་སོས་དང་། ཐིག་ནག་དང་། བསྡུས་གཞོམ་དང་། 
[63b.7]ངུ་འབོད་དང་། ངུ་འབོད་ཆེན་པོ་ལ་སོགས་པར་སེམས་ཅན་དམྱལ་བའི་གནོད་པ་གང་འབྱུང་བ་དེ་དག་ཐམས་ཅད་སྔ་མ་བཞིན་དུ་མཐོང་སྟེ། སེམས་ཅན་དམྱལ་བ་རྣམས་སུ་འབྱུང་བ་ཡན་ཆད་སྔ་མ་བཞིན་དུ་མཐོང་ངོ་། །ཇི་ལྟར་ལྷ་རྣམས་ཀྱི་བདེ་བ་དཔེ་མེད་པ་དེ་
[64a]
[64a.1]ལྟར་སེམས་ཅན་དམྱལ་བ་པ་རྣམས་ཀྱི་སྡུག་བསྔལ་རྣམ་པ་དུ་མ་ཡང་མཐོང་སྟེ། དེ་སེམས་ཅན་དམྱལ་[བ་]དེར་གཏོགས་པའི་སྡུག་བསྔལ་ལས་ཆེས་སྡུག་བསྔལ་བ་མངོན་པར་མཐོང་ངོ་། །བདག་གཅིག་པུས་མཐོང་བ་དང་། གང་ལྷའི་འཇིག་རྟེན་དུ་གཏོགས་
[64a.2]པ་དང་། ལྷའི་བདེ་བ་ཡུལ་གྱི་རྣམ་པ་དེ་ལྟར་བྱུང་བ་དེ་དག་ཀྱང་ཇི་ལྟར་ཚེ་རབས་གཞན་དུ་ཉེ་བར་སྤྱད་པ་དེ་ལྟར་མ་བརྗེད་དེ་དེས་མཐོང་ངོ་། །ཤིན་ཏུ་མི་འཐུན་པར་གྱུར་པ་སེམས་ཅན་དམྱལ་བའི་སྡུག་བསྔལ་རྣམ་པ་མང་པོ་དེ་དག་དེས་མཐོང་ནས། བདེ་བ་དེ་ཐམས་ཅད་བདེ་བར་ཚོར་
[64a.3]བ་མེད་དེ། འདི་ལྟ་སྟེ། ཆུ་བོ་གང་གཱའི་ནང་དུ་ལན་ཚྭ་སྲང་གཅིག་བཏབ་པ་མི་ཚོར་བ་དེ་བཞིན་དུ། དེའི་ཡིད་ལས་བྱུང་བ་ངེས་པར་མྱོང་བར་འགྱུར་བའི་ལྷའི་བདེ་བ་དེ་དག་ཚོར་བ་མེད་དོ། །གླུ་དབྱངས་དང་། སིལ་སྙན་གྱི་དབྱངས་ལ་དགའ་བ་དང་། བྱའི་སྒྲ་དི་རི་རི་འདོན་པ་
[64a.4]ཡང་བདག་ཉིད་ཀྱི་གནས་སྐབས་དེ་དག་དྲན་ནས། ཚལ་གྱི་བར་གྱི་ས་གཞི་དག་ལ་བདེ་བ་སོ་སོར་མྱོང་བ་མེད་དོ། །དེ་གལ་ཏེ་ལྷའི་བདེ་བ་དེས་སེམས་གཡེངས་ནས་བརྗེད་པ་དང་། ཡང་དེ་ཕྱོགས་གཞན་ཞིག་གི་ཤིང་ལྗོན་པའི་སྡོང་པོ་དག་ལ་བདག་ཉིད་ཡི་དགས་སུ་གྱུར་ནས་
[64a.5]སྡུག་བསྔལ་རྣམ་པ་སྣ་ཚོགས་ཀྱིས་གཟིར་ཅིང་ལུས་བཀྲེས་པ་དང་སྐོམ་པས་གདུངས་པར་མཐོང་ངོ་། །ངེས་པར་མྱོང་བར་འགྱུར་བའི་ལས་དེས་བསྐུལ་བ་དེ། བདག་ཉིད་དེ་ལྟར་མཐོང་ནས་དེ་ནས་ཡང་འཇིགས་པ་སྐྱེས་ཏེ། དེས་ལྷ་གཞན་དག་ལ་འདི་སྐད་སྨྲས་སོ། །
[64a.6]གྲོགས་པོ་དག་ཤིང་ལྗོན་པ་རྣམས་ལ་མི་སྡུག་པ་འདི་དག་མཐོང་ངམ། ཇི་ལྟར་བདག་གིས་མཐོང་བ་ལྟར་ཅི་ཁྱེད་ཀྱིས་མཐོང་ངམ། དེ་དག་གིས་འདི་སྐད་སྨྲས་སོ། །བདག་ཅག་གིས་མ་མཐོང་སྟེ། གང་གིས་ངེས་པར་མྱོང་བར་འགྱུར་བའི་ལས་མ་བྱས་པ་དེ་དག་གིས་ནི་དེ་ཉིད་མི་
[64a.7]མཐོང་ལ། གང་གིས་བྱས་པ་དེས་ནི་མཐོང་ངོ་། །བདག་ཉིད་ཡི་དགས་ཀྱི་འཇིག་རྟེན་དུ་འགྲོ་བ་དེས་ལྷ་དེ་དག་ལ་སྨྲས་པ། གྲོགས་པོ་དག་ཁྱེད་ཀྱིས་མཐོང་ངམ། དེས་སྨྲས་པ། མཐོང་ངོ་། །དེ་གཉིས་ཡི་དགས་ཀྱི་འགྲོ་བ་དེར་སྡུག་བསྔལ་ཆེན་པོ་མཐོང་ནས་ཇི་ལྟར་ཚེ་
[64b]
[64b.1]རབས་སྟོང་དུ་གྱུར་པ་དེ་ལྟར་ལྷའི་བདེ་བ་དེ་དག་བརྗེད་དེ། དེ་ཤིན་ཏུ་ཡི་ཆད་ནས་དེ་ནས་ཡང་ཡུལ་དེ་ནས་འཕོ་བར་བྱེད་དོ། །དེ་ནས་ཡང་ལྷའི་བདེ་བའི་དབང་དུ་གྱུར་ནས། དེ་གཟུགས་དང་། སྒྲ་དང་། དྲི་དང་། རོ་དང་། རེག་བྱ་ཡིད་དུ་འོང་བ་ལ་ནི་ཆགས། ཚལ་དང་། ཉེ་བའི་
[64b.2]ཚལ་དང་། པད་མའི་རྫིང་གི་འགྲམ་རྣམ་པ་སྣ་ཚོགས་དང་། བྱ་སྒྲ་སྣ་ཚོགས་འབྱིན་པ་དང་། ཚལ་གྱི་བར་བར་དག་ན་དགའ་བར་བྱེད་ལ། ལྷ་མོ་ཆ་བྱད་སྣ་ཚོགས་ཐོགས་པ་དང་ཡང་ལྷན་ཅིག་དགའ་བར་བྱེད་དོ། །དེ་ནས་ཡང་སྲེད་པས་བདས་པ་ན། ཡང་སྐབས་ཤིག་ཏུ། 
[64b.3]མེ་ལོང་ལྟ་བུའི་ཚལ་དུ་སོང་བ་དང་། དེ་ནས་ཡང་ངེས་པར་མྱོང་བའི་ལས་ཀྱི་སྐུལ་བས་བསྐུལ་བ་བདག་ཉིད་དུད་འགྲོར་སོང་ནས་གཅིག་ལ་གཅིག་ཟ་བ་དེ་མཐོང་སྟེ། གཞན་གྱིས་ཀྱང་དེ་ལ་ཟ་ལ་དེས་ཀྱང་གཞན་ལ་ཟ་བ་དུད་འགྲོ་ཕན་ཚུན་ཟ་བའི་སྡུག་བསྔལ་ཆེན་པོ་ཇི་ལྟར་སྔོན་
[64b.4]དེས་བྱས་པ་བདག་ཉིད་ཀྱིས་མཐོང་ངོ་། །དེས་བདག་ཉིད་དེ་ལྟ་བུར་གྱུར་པ་མཐོང་ནས་དེ་ནས་ཡང་མི་དགའ་བ་ཆེན་པོ་སྐྱེས་ཏེ། བདག་ཉིད་ཀྱི་གཟུགས་ཆེ་ལ་མི་སྡུག་པ་སྡུག་བསྔལ་གྱི་རྣམ་པ་མང་པོ་དུ་མ་ཅི་སྟེ་མཐོང་ཞིག་གུ་སྙམ་ནས་དེས་ཡང་གཞན་དག་ལ་ཡང་སྔ་མ་བཞིན་
[64b.5]དུ་སྨྲས་སོ། །དེ་ནས་ཡང་ཡུལ་ལ་སེམས་རྣམ་པར་ཆགས་པ། ཡུལ་གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་པ་རྣམས་ཀྱི་དབང་དུ་གྱུར་པ་དག་དེ་ལྟར་འཁོར་བའི་སྡུག་བསྔལ་གྱི་ཕྱང་མོ་ལ་ཉུག་གོ། །དེ་ནས་ཡང་མེ་ལོང་ལྟ་བུའི་ཚལ་དེ་ཉིད་དུ་མིར་སྐྱེས་པ་
[64b.6]མཐོང་སྟེ། ཇི་ལྟར་མཛའ་བཤེས་དང་། གཉེན་འདུན་དང་། རྩ་ལག་ཕན་ཚུན་ཁོ་ན་བྱུང་སྟེ། བྱེ་བ་དག་སྡུད་ཅིང་བསྡུམ་བྱས་པའི་ཚུལ་ཁྲིམས་ཀྱི་ལས་དང་ལྡན་པ་ཐམས་ཅད་དེས་མཐོང་བ་དང་། བདག་ནི་རྒྱུ་དེ་དང་། རྐྱེན་དེ་དང་། གཞི་དེས་ལུས་དང་བྲལ་ནས་བདེ་
[64b.7]འགྲོ་ལྷའི་ནང་འདིར་སྐྱེས་པ་ལྟ་སྙམ་ནས། དེ་ལས་བདག་གིར་བྱ་བ་དང་། ལས་ཀྱི་བགོ་སྐལ་ལ་སྤྱོད་པར་བདག་ཉིད་ཀྱིས་མཐོང་ངོ་། །དེས་དེ་དག་མཐོང་ནས་དེ་ནས་ཡང་མི་དགའ་བ་སྐྱེས་སོ། །དེ་ནས་ཡང་སེམས་མི་བརྟན་པ་ལྷའི་བདེ་བའི་དབང་དུ་གྱུར་པ་དེ། 
[65a]
[65a.1]གཟུགས་དང་། སྒྲ་དང་། དྲི་དང་། རོ་དང་། རེག་བྱ་བདེ་བ་དག་ལ་སྤྱོད་པར་བྱེད་དོ། །དེ་ལྟར་སེམས་རབ་ཏུ་མྱོས་པ་དེ། དེ་ནས་ཡང་བདེ་བའི་མྱོས་པས་སེམས་གཡེངས་པ་རབ་ཏུ་མྱོས་ཤིང་བག་མེད་པ་ལ་གནས་པ་དག་དགེ་བའི་ལས་ཀྱི་འབྲས་བུ་དེ་ཉིད་ལ་སྤྱོད་
[65a.2]པར་བྱེད་དོ། །དེས་བདག་ཉིད་ལྷའི་འཇིག་རྟེན་དེ་ནས་ཤི་སྟེ། གཞན་དུ་སྐྱེ་ལ། དེ་ནས་ཡང་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་མཐོང་ངོ་། །དེ་ནས་བདག་ཉིད་དེ་ལྟ་བུར་འགྱུར་བ་མཐོང་བ་དང་། ཤིན་ཏུ་མི་དགའ་བ་སྐྱེས་ནས། གནས་འདི་
[65a.3]ནི་མི་རྟག་པ། མི་བརྟན་པ། འགྱུར་བའི་ཆོས་ཅན་ཡིན་ཏེ། དེ་ལྟ་བས་ན་འདི་ནས་བདག་ཉིད་འཆི་བར་འགྱུར་ཞིང་། ལྷ་མོ་འདི་དག་ལ་ཡང་བདག་དབང་བར་མི་འགྱུར་ཏེ། ཀྱེ་མ་ཆོས་ཐམས་ཅད་ནི་འབྲལ་བ་དང་། འདུས་བྱས་ཀྱི་ཆོས་རྣམས་ནི་མི་བརྟན་ལ་གནོད་པ་དང་
[65a.4]བཅས་པས་རྟབ་རྟབ་པོར་འདུག་པ་ཡིན་ཏེ། བདག་ཅག་ནི་ཕན་ཚུན་འབྲལ་བ་ཡིན་ནོ་སྙམ་མོ། །དེ་དེ་ལྟར་སེམས་པ་དང་། འཇིག་རྟེན་སྐྱོང་བ་དག་གིས་ལྷའི་འཇིག་རྟེན་ལ་སྨྲས་པ། ད་ཁྱེད་ཅག་ཐུགས་དགྱེས་པར་མཛོད་ཅིག །འཛམ་བུའི་གླིང་ན་ད་དུང་དུ་ཆོས་དང་ལྡན་
[65a.5]ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ་དག་ཡོད་པས་ལྷའི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་པོ། །འཇིག་རྟེན་ན་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་
[65a.6]གཤེགས་པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ་བྱུང་སྟེ། དེ་ཆོས་འཆད་པ། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། 
[65a.7]ཡོངས་སུ་བྱང་བ་བདེ་བ་ཐམས་ཅད་དང་ལྡན་པ། ཞི་བའི་ཆོས་འདི་ལྟ་སྟེ། འདི་ནི་གཟུགས། གཟུགས་འདི་ནི་ཀུན་འབྱུང་བ། གཟུགས་འདི་ནི་འགོག་པ། གཟུགས་འདི་ནི་འགོག་པར་འགྱུར་བའི་ལམ་ཡིན་ནོ་ཞེས་འཆད་དོ། །དེ་ཐོས་ནས་མེ་ལོང་ལྟ་བུའི་ཚལ་དེ་ན་འཁོད་པ་
[65b]
[65b.1]གང་ཡིན་པ་བདག་ཉིད་ཀྱི་ལས་ཀྱི་འབྲས་བུའི་རྣམ་པ་མཐོང་བ་དེས། འཇིག་རྟེན་སྐྱོང་བ་དེ་དག་ལ་སྨྲས་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་བ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་
[65b.2]རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ། དེ་སུ་ཞིག་ཡིན། དེ་ནས་འཇིག་རྟེན་སྐྱོང་བ་དེ་དག་གིས་སླར་སྨྲས་པ། འཛམ་བུའི་གླིང་དུ་བྱུང་བ་འདི་ནི་སེམས་ཅན་ཐམས་ཅད་ལ་ཆོས་སྟོན་པ་ཡིན་ནོ། །དེ་ནས་ལྷ་དེ་འཇིག་རྟེན་སྐྱོང་བ་དག་ལས་དེ་སྐད་ཐོས་ནས་
[65b.3]འཛམ་བུའི་གླིང་ག་ལ་བ་དེར་འགྲོ་བར་བྱེད་དེ། ལྷ་དེ་ལྷའི་འཇིག་རྟེན་ནས་འཆི་བའི་སྡུག་བསྔལ་གྱིས་འཇིགས་སྐྲག །མིའི་འཇིག་རྟེན་ནས་འཆི་བས་འཇིགས་སྐྲག །དུད་འགྲོའི་འཇིག་རྟེན་ན། གཅིག་ལ་གཅིག་ཟ་བས་འཇིགས་སྐྲག །ཡི་དགས་ཀྱི་འཇིག་རྟེན་ན་བཀྲེས་
[65b.4]པ་དང་། སྐོམ་པའི་སྡུག་བསྔལ་གྱིས་འཇིགས་སྐྲག །སེམས་ཅན་དམྱལ་བ་དག་ན་གནོད་པས་འཇིགས་སྐྲག་སྟེ། དེ་ལྟར་འགྲོ་བ་ལྔ་རྣམས་ན་འཇིགས་པ་ལྔ་ཡོད་པར་མཐོང་ནས། བཅོམ་ལྡན་འདས་ཀྱི་དྲུང་དུ་སོང་བ་དང་། བཅོམ་ལྡན་འདས་མཛེས་པ། གསལ་བ། དབང་
[65b.5]པོ་ཞི་བ། ཐུགས་ཞི་བ། དུལ་བ་དང་ཞི་གནས་མཆོག་བརྙེས་པ། དུལ་བ་དང་ཞི་གནས་དམ་པ་བརྙེས་པ། སྐྱེས་བུ་གླང་པོ། སྐྱེས་བུ་ཅང་མཁྱེན་པ། གསེར་གྱི་ཕུང་པོ་ལྟར་གཟི་བརྗིད་འབར་བ། ཉི་མ་གཉིས་པ་ལྟར་འོད་གསལ་བ། རི་རབ་ལྟར་བརྟན་པ། མཚོ་ལྟར་ཟབ་པ། གསེར་
[65b.6]གྱི་རི་བོ་ལྟ་བུ་ཤིང་ལྗོན་པའི་དྲུང་ན་བཞུགས་པ་དེས་རྒྱང་རིང་པོ་ནས་མཐོང་ངོ་། །ལྷའི་ཡང་ལྷ་རྣམས་དེ་ལྟ་བུ་དེ་མཐོང་ནས་དད་པ་སྐྱེས་པའི་ལྷ་བཅོམ་ལྡན་འདས་ག་ལ་བ་དེར་སོང་ནས། བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ་ཕྱག་འཚལ་ནས་ཕྱོགས་གཅིག་ཏུ་འདུག་སྟེ། ལྷས་
[65b.7]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་རྟག་པ་བརྟན་པ་ཐེར་ཟུག་འགྱུར་བ་མ་མཆིས་པའི་ཆོས་དང་ལྡན་པའི་གནས་ལྟ་མཆིས་ལགས་སམ། དེ་ནས་བཅོམ་ལྡན་འདས་ཀྱིས་ལྷ་དག་ལ་འཕགས་པའི་བདེན་པ་བཞིའི་གཏམ་དེ་དག་བསྟན་ཏོ། །དེ་
[66a]
[66a.1]ནས་ལྷ་རྣམས་ཀྱིས་བཅོམ་ལྡན་འདས་ལས་གཏམ་དེ་དག་ཐོས་ནས་ཇི་ལྟ་བ་བཞིན་སེམས་ལ་བཟུང་སྟེ། དེ་ནས་ཡང་ལྷའི་འཇིག་རྟེན་ག་ལ་བ་དེར་དོང་ངོ་། །དེར་དོང་ནས་ཀྱང་དེ་ནས་ཡང་ལྷའི་བདེ་བ་རྣམ་པ་ལྔ་དང་ལྡན་པ་རྣམས་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་
[66a.2]བ་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་
[66a.3]རྣམས་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་ཁོ་ན་ཉིད་མཐོང་བར་མི་འགྱུར་ལ། དེ་རྟག་ཏུ་མཛའ་བཤེས་དང་། གཉེན་འདབ་དང་། རྩ་ལག་ཤིན་ཏུ་མི་ཕྱེད་པ་དང་ལྡན་ཞིང་ནོར་བཟང་པོ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་
[66a.4]སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷའི་འཇིག་རྟེན་ན་འདོད་པ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་གང་དག་ལས་གང་གིས་སྐྱེ་བར་འགྱུར་
[66a.5]སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ཆོས་མཉན་པར་བྱས་ན་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡུལ་ལ་ཆགས་པ་ཞེས་བྱ་བའི་གནས་ཀྱི་ཕ་རོལ་ན་འདོད་པ་ལ་ཆགས་པ་ཞེས་བྱ་བ་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །
[66a.6]དེར་སྐྱེས་ནས་ཀྱང་དེས་ལེགས་པར་བྱས་པའི་ལས་ཀྱི་འབྲས་བུ་འབྱུང་བ་ནི་འདི་ལྟ་སྟེ། དངུལ་གྱི་ཁང་པ་ན་འདུག་པ་ལྟར་རིན་པོ་ཆེ་སྣ་བདུན་གྱི་གཞལ་མེད་ཁང་ཡངས་པ་གསེར་གྱི་སྟེགས་བུ་ཅན་ལྷའི་བྱ་རྣམས་ཀྱིས་ཡོངས་སུ་བསྐོར་བ་དག་འབྱུང་སྟེ། འདི་ལྟ་སྟེ། བྱ་ཡིད་དུ་
[66a.7]འཐད་པ་དང་། སྒྲ་ཀུན་འབྱིན་པ་དང་། ཆུ་ན་རྒྱུ་བ་དང་། གསེར་ལྟ་བུ་དག་སྟེ། བྱ་དེ་ལྟ་བུ་དག་གིས་ཀུན་ཏུ་གང་བ་ཡིན་ནོ། །ས་ཕྱོགས་དེ་ན་ཆུ་བོ་དང་། འབབ་ཆུ་དང་། ལྟེང་ཀ་དང་། ཉེ་བའི་ཚལ་དང་ཡང་ལྡན་པ་ཡིན་ནོ། །ཕྱོགས་དེ་ན་བྱའི་རྣམ་པ་འབུམ་སྙེད་ཀྱིས་ཀྱང་
[66b]
[66b.1]ཀུན་ཏུ་གང་བ་ཡིན་ཏེ། དེ་ན་ལྷ་རྣམས་འདོད་པའི་ཡོན་ཏན་བཞི་དང་། ཁ་ཅིག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དོ། །ལྷའི་མིག་གིས་གཟུགས་གང་དང་གང་མཐོང་བ་དེ་དང་དེ་དག་འདོད་པ་སྡུག་པ་ཡིད་དུ་འོང་བ་མཐོང་ངོ་། །རྣ་བས་སྒྲ་
[66b.2]གང་དང་གང་ཐོས་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ཐོས་སོ། །སྣས་དྲི་གང་དང་གང་བསྣམས་པ་དེ་དང་དེ་དག་ཀུན་ཀྱང་འདོད་པ་སྡུག་པ་ཡིད་དུ་འོང་བ་ལ་སྣོམ་མོ། །ལྕེས་རོ་གང་དང་གང་མྱོང་བར་བྱེད་པ་དེ་དང་དེ་དག་ཀྱང་འདོད་པ་སྡུག་པ་ཡིད་དུ་འོང་བ་མྱོང་ངོ་། །ལུས་
[66b.3]ཀྱིས་གང་དང་གང་ལ་རེག་པ་དེ་དང་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ལ་རེག་པར་བྱེད་དོ། །ཡིད་ཀྱིས་གང་དང་གང་ལ་སེམས་པ་དེ་དང་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ལ་སེམས་ཤིང་འགྲུབ་པར་གྱུར་ཏེ། འདོད་པའི་ཡོན་ཏན་ལྔ་ལ་སེམས་ཆགས་པ་དེ་ཤིན་ཏུ་བདེ་
[66b.4]བ་དང་ལྡན་པར་གནས་སོ། །འདོད་པ་ལ་ཆགས་པའི་ལྷ་རྣམས་ཀྱི་གནས་ནི་གཞན་དང་མི་འདྲ་བར་ལྷའི་གནས་དང་ལྡན་ཏེ། བདེ་བ་དག་མྱོང་བ་ན་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བ། བདེ་བར་བྱས་པ་ཤིན་ཏུ་ཉམས་དགའ་བ། འཇིག་རྟེན་འདི་དང་འཇིག་རྟེན་ཕ་རོལ་ལ་
[66b.5]ཕན་པ། ཚུལ་ཁྲིམས་ཀྱི་ལས་བྱས་པ་མ་ཟད་ཀྱི་བར་དུ་དེ་དེ་ན་བདེ་བ་མྱོང་ངོ་། །དེ་ཕྱིས་འདོད་པ་སྡུག་པ་ཡིད་དུ་འོང་བའི་གནས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་
[66b.6]བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་དེ་ལས་དེ་དང་རྒྱུ་འཐུན་པར་ཡུལ་ཆེན་པོ་ཤིན་ཏུ་འབྱོར་པ་དང་ལྡན་པ་དག་ཏུ་སྐྱེ་བར་འགྱུར་ཏེ། འདི་ལྟ་སྟེ། ཀ་ཤི་ཀ་དང་། ཀོ་ས་ལ་དག་ཏུ་རྒྱལ་
[66b.7]རིགས་ཤིང་སཱ་ལ་ཆེན་པོ་ལྟ་བུ་དང་། བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུར་སྐྱེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷའི་འཇིག་རྟེན་ལ་རྟོག་པར་བྱེད་དེ། ལེགས་པར་བྱས་པའི་ལས་ཀྱི་མཐའ་སྤྱད་པ་གང་གིས་ཕྲེང་
[67a]
[67a.1]ཐོགས་ཀྱི་གནས་ཡིད་གཡོ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་པར་གྱུར་པ་སེམས་པ་ཡོད་པ་ཡིད་གསལ་བས་ཞིང་བཟང་པོ་མངོན་པར་ཤེས་པ་གུས་ཤིང་སེམས་དང་བ་གང་
[67a.2]གིས་སངས་རྒྱས་སམ། མཆོད་རྟེན་ནམ། དགེ་འདུན་གྱི་གནས་ཕྱག་དར་ལེགས་པར་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡིད་གཡོ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལུས་ཤ་དང་། རུས་པ་དང་། ཆུ་སེར་དང་བྲལ་བ་
[67a.3]ལས་དྲི་བསུང་དཔག་ཚད་བརྒྱར་འབྱུང་ལ། ཇི་ལྟར་མེ་ལོང་ཤིན་ཏུ་གཡའ་མེད་པའི་ནང་དུ་ཐམས་ཅད་སྣང་བ་དེ་ལྟར་ལྷའི་ལུས་དེ་ལ་ལྷའི་རིས་དེ་ན་ཉེ་བར་གནས་པ་གང་ཡིན་པ་ཐམས་ཅད་སྣང་སྟེ། དེ་ལྟར་ལེགས་པར་བྱས་པའི་ལས་ཀྱི་འབྲས་བུ་ལ་ཉེ་བར་སྤྱོད་དོ། །གནས་དེ་
[67a.4]དག་ན་ལྷའི་ཚལ་བཞི་ཡོད་དེ། འདི་ལྟ་སྟེ། སྐྱོན་མེད་པའི་ཚལ་དང་། གསལ་བའི་ཚལ་དང་། དྲི་ཞིམ་པའི་ཚལ་དང་། མེ་ཏོག་མན་དཱ་ར་བའི་ཚལ་ཏེ། མང་པོ་དེ་དག་ན་སྡོང་བུ་ནི་བཻ་ཌཱུརྱ། ཟེ་བ་ནི་དངུལ་ལས་བྱས་པའི་པད་མའི་རྫིང་ཡོད་ལ། བྱ་ངང་པ་དང་། ཀཱ་རཎྜ་པ་དང་། 
[67a.5]ངུར་པ་སྒྲ་འབྱིན་པས་གང་བ། མེ་ཏོག་མདོག་དང་དྲི་སྣ་ཚོགས་དང་ལྡན་པ་རྣམས་ཀྱིས་ཁེབས་པ་འདམ་རྫབ་ཀྱི་སྐྱོན་དང་བྲལ་བ། ཆུ་རྙོག་པ་དང་བྲལ་བ། ཉ་ལྕིབས་དང་བྲལ་བ། ཆུ་རྟག་ཏུ་དྲི་ཞིམ་པས་གང་བ་ཡིན་ནོ། །ཚལ་དེ་དག་ན་དུས་ཚིགས་རབ་ཏུ་དགའ་བར་བྱེད་པ་དྲུག་
[67a.6]ཡོད་ལ། བྱ་དག་བྱ་མོ་དང་ལྷན་ཅིག་འཁོད་པ་ཡང་སྣང་སྟེ། རྫིང་དུ་དོང་ནས་དགའ་བར་བྱེད་ཅིང་རང་གིས་བྱས་པའི་ལས་ལ་སྤྱོད་དོ། །ཤིང་ལྗོན་པ་དེ་དག་ཀྱང་དུས་ཚིགས་ཐམས་ཅད་དུ་རྟག་ཏུ་མེ་ཏོག་གིས་རྒྱས་ལ་རྙིས་པའི་སྐྱོན་དང་བྲལ་བ་ཕན་ཚུན་འགྲན་པ་ལྟར་དུས་ཐམས་
[67a.7]ཅད་དུ་མེ་ཏོག་རྒྱས་སོ། །དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ཚལ་དང་ཉེ་བའི་ཚལ་དེ་རྣམས་སུ་ལྷ་མོ་ཡིད་དུ་འོང་བ་རྒྱན་དང་ཆ་བྱད་དང་། སྤུད་པ་སྣ་ཚོགས་ཐོགས་པ་རྣམས་ཀྱིས་ཡོངས་སུ་བསྐོར་ནས་འདོད་པ་སྡུག་པ་ཡིད་དུ་འོང་བའི་བདེ་བ་དག་མྱོང་བར་
[67b]
[67b.1]བྱེད་དོ། །སྲེད་པའི་ཡུལ་ལ་རྣམ་པར་ཆགས་ཤིང་དགའ་བ། ཡུལ་དྲུག་ལ་བློ་ཤིན་ཏུ་ཆགས་པ་དེ། ཆུའི་ནང་ན་ཉ་རྒྱའི་གསེབ་ཏུ་ཉ་ཆུད་དེ་ཉ་རྒྱས་བསྡུས་པ་ལྟར་བདེ་བས་ནམ་ཆུང་ཟད་ཀྱང་སྐྱོ་བར་མི་བྱེད་དེ། དེ་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་མ་ཟད་
[67b.2]པ་དེ་སྲིད་དུ་དེ་ན་ལྷའི་བདེ་བ་རྣམ་པ་དུ་མ་ལ་སྤྱོད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་
[67b.3]མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་རང་གི་ལས་དང་རྒྱུ་འཐུན་པར་དེད་དཔོན་ཆེན་པོར་གྱུར་ཏེ། ཤིན་ཏུ་འབྱོར་པ་དང་ལྡན་པ་དང་རྒྱལ་པོས་ཀྱང་བཀུར་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་
[67b.4]ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་གང་ན་ལྷ་འཁོད་པ་ཚལ་དང་ཉེ་བའི་ཚལ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེ་དག་ལས་གང་གིས་དེར་སྐྱེ་བར་འགྱུར་སྙམ་ནས། 
[67b.5]དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་པ། སེམས་དང་བ། དགེ་འདུན་ལ་ཞིང་དུ་ཤེས་པ་གང་གིས་ཆོས་གོས་བྱ་བའི་ཕྱིར་སེ་འབྲུ་གཅིག་ཕུལ་ལ། ཕུལ་ནས་ཀྱང་ཡང་དང་ཡང་དུ་སེམས་ཀྱིས་ཡོངས་སུ་སྤེལ་བར་བྱེད། རྗེས་སུ་
[67b.6]དགའ་བར་བྱེད། བདག་ཉིད་ལ་བདག་ཉིད་རབ་ཏུ་དགའ་བར་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཚལ་དང་ཉེ་བའི་ཚལ་གྱི་ནང་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་དེ་ལྷའི་ཚལ་དང་ཉེ་བའི་ཚལ་ན་ནི་གནས། བདག་ཉིད་
[67b.7]གར་དགའ་དགུར་ནི་འཆག་ཅིང་འགྲོ། ཆུ་ལ་ཡང་མི་ནུབ་པར་འགྲོ་སྟེ། འདི་ལྟ་སྟེ། ཐང་ལ་འགྲོ་བ་བཞིན་དུ་འགྲོ་ལ། དེ་བཞིན་དུ་བར་སྣང་ལ་ཡང་ཐོགས་པ་མེད་པར་འགྲོའོ། །དེ་ཇི་སྐད་བསྟན་པའི་གནས་རྣམས་སུ་ལྷའི་ཕྲེང་བ་དང་། གོས་ནི་གྱོན། ཤིན་ཏུ་བདེ་བ་དང་ནི་
[68a]
[68a.1]ལྡན། རང་དགའ་ཉམས་བག་ཏུ་གནས་ཤིང་དགའ་བར་ནི་བྱེད། ཚལ་དང་ཉེ་བའི་ཚལ་དང་། འབབ་ཆུ་དང་། ལྟེང་ཀ་ཉམས་དགའ་ཞིང་ཤིན་ཏུ་དྲི་ཞིམ་པ་སྣ་ཚོགས་ཀྱི་ནང་ན་ལྷ་མོའི་ཚོགས་ཀྱིས་ནི་ཡོངས་སུ་བསྐོར། ཉི་མ་གཉིས་པ་ལྟར་རང་གི་གཟི་བརྗིད་
[68a.2]ཀྱིས་འབར་ཞིང་ལྷའི་བདེ་བ་རང་གིས་བྱས་པའི་རྒྱུ་ལས་བྱུང་བ། རྒྱུའི་སྟོབས་དང་འབྲེལ་པ་ལ་ཉེ་བར་སྤྱོད་པར་བྱེད་དེ། གཞན་གྱིས་བྱས་ལ་གཞན་སྤྱོད་པ་ནི་མེད་དོ། །རང་གིས་བྱས་པའི་ལས་ཀྱི་འབྲས་བུ་ལ་སྤྱོད་པ། ལས་ཀྱིས་ངེས་པར་འབྱུང་བའི་སྲོག་ཆགས་རྣམས་ལེགས་
[68a.3]པར་བྱས་པས་ནི་ལྷ་དང་མི་རྣམས་ཀྱི་ནང་དུ་སྐྱེ་བར་འགྱུར་ལ་ཉེས་པར་བྱས་པས་ནི། སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །ལེགས་པར་བྱས་པའི་ལས་ཀྱིས་དེར་སྐྱེས་པ་དེ་ཇི་སྲིད་དུ་ལེགས་པར་བྱས་པའི་ལས་ཟད་པར་མ་
[68a.4]གྱུར་པ་དེ་སྲིད་དུ་དེ་ན་བདེ་བ་ལ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་
[68a.5]ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་སྐྱེ་བོ་ཚལ་ན་གནས་པ་རྣམས་ཀྱི་ནང་ན་འབྱོར་པ་དང་ལྡན་ཞིང་གཞན་གྱིས་གནོད་པ་མེད་ལ་རང་དགར་ལོངས་སྤྱོད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་
[68a.6]སྨིན་པ་ཤེས་པ་དེ། ལྷ་ཕྲེང་ཐོགས་རྣམས་ཀྱི་གནས་བཅུ་མ་ལུས་པར་བརྟགས་ནས། ལྷ་གཞན་ལག་ན་ཡོལ་གོ་ཐོགས་ཞེས་བྱ་བ་དག་ལ་རྟོག་པར་བྱེད་དོ། །ལྷ་དེ་རྣམས་ཀྱི་གནས་གང་ན་གནས་པ་རང་དགའ་ཞིང་རང་གི་ཡིད་དང་འཐུན་པར་འདོད་པ་ཇི་ཙམ་ཡོད་སྙམ་ནས། དེས་
[68a.7]ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ཀྱང་བཅུ་ཡོད་དེ། འདི་ལྟ་སྟེ། པད་མའི་ནང་ན་རྒྱུ་བ་དང་། བུང་བའི་སྒྲ་སྙན་པ་དང་། སྒྲ་ལ་ཆགས་པ་དང་། དྲིས་དྲེགས་དགའ་དང་། རླུང་ལ་སྤྱོད་པ་དང་། མེ་ཏོག་
[68b]
[68b.1]ཕྲེང་དགའ་དང་། ཀུན་ཏུ་ལྟ་བ་དང་། རྟག་ཏུ་དགའ་བ་དང་། དྲི་ལ་ཆགས་པ་དང་། སྤྱི་གཙུག་ཐར་ཏེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ནི་བཅུ་པོ་འདི་དག་ཡིན་ནོ། །ས་དེ་རྣམས་ན་ལྷ་དག་ལས་སོ་སོར་བྱས་པ་གང་གིས་ལྷའི་འཇིག་རྟེན་དུ་སྐྱེ་བར་འགྱུར་སྙམ་ནས་
[68b.2]དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་ལེགས་པར་བྱས་པའི་ལས་ཀྱི་མཐའ་སྤྱད་པ་སེམས་བསྒོམས་པའི་ཡིད་དང་ལྡན་པ་གང་གིས་སངས་རྒྱས་དང་། ཆོས་དང་། དགེ་འདུན་ལ་ཕྱག་འཚལ་ལོ་ཞེས་ལན་གསུམ་བརྗོད་ན། དེ་དེར་མཐར་
[68b.3]ཤིན་ཏུ་མྱ་ངན་ལས་འདའ་བར་འགྱུར་བའི་ལས་སྐྱེད་པ་ཡིན་ཏེ། མིའི་གནས་སྐབས་ཀྱི་རྣམ་པར་སྨིན་པ་གང་ཡིན་པ་དེ་ནམ་འཆི་བའི་དུས་བྱས་ནས་ལུས་དང་བྲལ་ན་བདེ་འགྲོ་མཐོ་རིས་ཀྱི་འཇིག་རྟེན་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་པད་མའི་ནང་ན་རྒྱུ་བ་ཞེས་བྱ་བ་དེར་སྐྱེ་
[68b.4]བར་འགྱུར་རོ། །དེར་སྐྱེས་ནས་ཀྱང་དེའི་གནས་དེ་ནི་ཡོན་ཏན་ལྔ་དང་ལྡན་པའི་རོ་ཤིན་ཏུ་ཞིམ་པ་ལ་ཆགས་པའི་མིག་མི་འཛུམས་པ། ལུས་ཉི་མ་ལྟར་གསལ་བ། ལྷའི་འདོད་པ་དང་སྡུག་པ་དང་ཡིད་དུ་འོང་བ་ལ་མངོན་པར་དགའ་བ། བྱ་ཆུ་སྐྱར་གྱི་མདོག་ལྟ་བུའི་པད་མ་ཀུན་གྱིས་
[68b.5]མཛེས་པར་བྱས་ལ། པད་མ་དེ་དག་[ནམས་]ཀྱང་ཞུམ་པར་མི་འགྱུར་བ་དང་། པད་མ་རེ་རེ་ལས་ཀྱང་ལྷའི་དྲི་དཔག་ཚད་ཙམ་དུ་འབྱུང་སྟེ། དེས་ལྷའི་དྲི་དེ་དག་ཐམས་ཅད་དང་། གཞན་ཡང་མེ་ཏོག་རྣམ་པ་སྣ་ཚོགས་ཀྱི་དྲི་རྣམས་ཟིལ་གྱིས་གནོན་པར་བྱེད་པ་དང་། བུང་བ་ཁ་དོག་སྣ་ཚོགས་
[68b.6]ཅན་ཁ་ཅིག་གསེར་གྱི་བྱ་ལྟ་བུར་འདུག་ལ། ཁ་ཅིག་མ་ཧེའི་མིག་གི་མདོག་ལྟ་བུ་དང་། ཁ་ཅིག་བཻ་ཌཱུརྱའི་མདོག་ལྟ་བུར་འདུག་པ་དག་སྒྲ་རྣམ་པ་སྣ་ཚོགས་འབྱིན་ཏེ། དེའི་ཁྱད་པར་ནི་མི་རྣམས་ཀྱིས་ལེགས་པར་བསླབས་པའི་པི་བང་གི་སྒྲ་འབྱིན་པ་ན། ཤིན་ཏུ་སྙན་ཅིང་ལྷག་པར་
[68b.7]དགའ་བར་བྱེད་པའི་སྒྲ་ཀུན་དུ་གང་བར་འབྱུང་བ་དག་འབུམ་གྱི་ཆར་ཡང་མི་ཕོད་དོ། །དེ་ཅིའི་ཕྱིར་ཞེ་ན། ལྷའི་འདོད་པ་ལ་མི་ཡིས་དཔེར་བྱར་མེད་པའི་ཕྱིར་ཏེ། མི་གང་གིས་ཀྱང་ལྷའི་སྒྲ་མཉན་པར་མི་ནུས་སོ། །དེ་ཅིའི་ཕྱིར་ཞེ་ན། འཁོར་ལོས་སྒྱུར་བ་དང་། འདོད་ཆགས་དང་
[69a]
[69a.1]བྲལ་བ་མ་གཏོགས་པར་དེ་ལ་མིའི་འཇུག་པའི་ཡུལ་མ་ཡིན་ནོ། །འདི་ལྟར་འཁོར་ལོས་སྒྱུར་བ་ནི་སྟོབས་དང་ལྡན་ལ་དབང་པོ་རྣམས་ཀྱང་སྟོབས་དང་ལྡན་པས་ལྷ་དང་མིའི་འདོད་པ་ལ་སྤྱོད་པར་ནུས་སོ། །འདི་ལྟར་འདོད་ཆགས་དང་བྲལ་བ་ནི་དེའི་དབང་པོ་དགའ་བར་
[69a.2]འགྱུར་བ་ཡང་མེད་ལ་གཡོ་བ་ཡང་མེད་དེ། དེ་ལྟར་དེ་ན་བུང་བའི་སྒྲ་འབྱུང་བ་དག་དེས་མཉན་པར་ནུས་སོ། །དུད་འགྲོར་གྱུར་པ་སེམས་རྨོངས་པར་གྱུར་པ་རྣམས་ཀྱི་སྒྲ་ཡང་དེ་ལྟ་བུ་ཡིན་ན། འདོད་པ་ལ་སེམས་ཆགས་པའི་ལྷའི་ཚོགས་རྣམས་ཀྱི་གླུ་དབྱངས་དང་སྒྲ་ལྟ་སྨོས་ཀྱང་ཅི་དགོས་ཏེ། 
[69a.3]དཔེ་མེད་པ་ཡིན་ལ། འདི་ལྟར་སྒྲ་ལ་ཆགས་པར་བྱེད་པ་ལ་ཡང་སྐྱོ་བར་མི་འགྱུར་ཞིང་། གཟུགས་དང་། དྲི་དང་། རོ་དང་། རེག་བྱ་རྣམས་ཀྱིས་ཀྱང་དེ་དང་མི་འཐུན་པར་སྐྱོ་བར་མི་བྱེད་དོ། །དེ་ལྟར་དེ་སྒོ་དུ་མ་དེ་དང་། སྲེད་པའི་སྒོའི་ཐབས་དུ་མའི་བདེ་བ་དེ་དག་ལ་ཇི་སྲིད་དུ་དེའི་འདོད་
[69a.4]པ་སྡུག་པ་ཡིད་དུ་འོང་བའི་ལས་མཐོ་རིས་སུ་སྐྱེས་པ་ཟད་པར་མ་གྱུར་པ་དེ་སྲིད་དུ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་
[69a.5]དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་གྲོང་ཁྱེར་དུ་གྲོང་གི་བདག་པོ་ཤིན་ཏུ་འབྱོར་པ་དང་ལྡན་པའམ་ཚོང་དཔོན་དུ་འགྱུར་ལ་གཞན་དུ་ཡང་རྒྱུ་དང་རྐྱེན་དེ་དང་གཞི་དེས་མཐར་མྱ་ངན་ལས་འདས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་
[69a.6]འབྲས་བུ་རྣམ་པར་སྨིན་པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་བུང་བ་སྒྲ་སྙན་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། 
[69a.7]དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་ཞིང་ཤེས་རབ་དང་ལྡན་པ་སེམས་པས་བསྒོམས་པའི་སྙིང་དང་། སྙིང་རྗེས་བརླན་པའི་ཡིད་སེམས་ཅན་ལ་ཕན་པར་ཞུགས་པས་མཆོད་རྟེན་ལ་རོལ་མོའི་སྒྲ་དང་དྲིས་མཆོད་ན། དེ་ལུས་དང་བྲལ་ནས་བདེ་འགྲོ་མཐོ་རིས་
[69b]
[69b.1]ཀྱི་འཇིག་རྟེན་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་བུང་བའི་སྒྲ་སྙན་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་རང་གི་ལས་ཀྱི་འབྲས་བུ་ལ་གནས་པ་དེ་སིལ་སྙན་དང་། གླུ་དབྱངས་དང་། བྲོ་གར་དང་། དགོད་པ་དང་། འཇོ་བ་དང་། ཉམས་དགའ་བ་རྣམ་པ་སྣ་ཚོགས་ཀྱི་བདེ་
[69b.2]བ་ལ་སྤྱོད་པ་པད་མའི་དྲིས་མྱོས་པའི་ལྷ་མོ་གླུ་དབྱངས་ཐོས་ན་ཡིད་འཕྲོག་པར་བྱེད་པའི་དབྱངས་ལ་ནི་ཉན། བདེ་བར་གནས་པའི་ཀུན་དགའ་ར་བ་ན་ཉེ་བར་སྤྱོད་པའི་ལྷ་མོའི་ཚོགས་དུ་མ་དག་ནི་དབྱངས་ཀྱི་སྒྲ་འབྱིན། མེ་ཏོག་རྣམ་པ་སྣ་ཚོགས་འདྲེས་པའི་དྲིའི་ངད་ཀྱིས་ནི་ལུས་ལ་རེག་ཅིང་
[69b.3]རིན་པོ་ཆེ་དུ་མས་མཛེས་པར་བྱས་པའི་རི་རབ་ཀྱི་རྩེ་མོ་རྣམས་ལ་སྡུག་པ་ཐོས་ན་ཤིན་ཏུ་དགའ་བར་བྱེད་པ་རྣམས་དང་ལྷན་ཅིག་རྣམ་པར་རྒྱུ་ཞིང་གནས་ལ་དགའ་བར་བྱེད་དོ། །དེ་ལྟར་ལེགས་པར་བྱས་པའི་ལས་ཀྱི་འབྲས་བུ་ལ་ཉེ་བར་སྤྱོད་པ་མངོན་པར་མཐོང་ནས། དགེ་སློང་དགེ་
[69b.4]བའི་ལས་ལ་སྟོད་ཅིང་འདི་ལྟར་ཚིགས་སུ་བཅད་དེ་སྨྲས་པ། ལས་འདི་དག་ནི་ལྷ་ཡི་ཡུལ། །གསུམ་གྱི་ཐེམ་པའི་སྐས་སུ་གྱུར། །དེ་ལ་འཛེག་པའི་མི་རྣམས་ནི། །ལྷ་ཡུལ་བདེ་བ་འབྱུང་བར་འགྲོ། །ངག་ལ་རྣམ་པ་བཞི་བསྡམས་ཏེ། །ལུས་ལས་བྱུང་བ་རྣམ་གསུམ་མོ། །
[69b.5]ཐེམ་སྐས་བདུན་ལ་འཛེགས་ནས་སུ། །ལྷ་ཡུལ་གསུམ་དུ་འགྲོ་བར་བྱེད། །ཚུལ་ཁྲིམས་སྤྱོད་པ་ཤིན་ཏུ་བདེ། །ནོར་སྤྱོད་དེ་ལྟར་བདེ་བ་མིན། །ནོར་གྱིས་མི་ནི་འགྲིབ་བྱེད་ལ། །ཚུལ་ཁྲིམས་ཀྱིས་ནི་འགྲིབ་མི་བྱེད། །དེས་ནི་མི་དག་ལེགས་པར་བྱེད། །སོ་སོ་དག་ཏུའང་དེ་མཛེས་
[69b.6]སོ། །དེ་བས་མཐོ་རིས་འགྲོ་བ་ལ། །ཐུབ་མཆོག་རྣམས་ཀྱིས་དགེ་བར་བསྔགས། །སྐྱེས་བུ་དགེ་བ་སྤྱོད་པ་རྣམས། །སྐྱེད་མོས་ཚལ་དུ་འགྲོ་བ་བཞིན། །ལྷ་ཡི་འཇིག་རྟེན་དུ་མར་དེ། །བདེ་བ་རྣམས་ཀྱི་འབྱུང་ཁུང་མཆོག །རང་གི་ལུས་ལས་བྱུང་བ་ཡི། །འོད་ཀྱིས་དེ་
[69b.7]དག་འབར་བ་ན། །རང་གི་ལས་ཀྱིས་བསྐུལ་བ་རྣམས། །མཐོ་རིས་གནས་ན་དགའ་བར་བྱེད། །རྟག་ཏུ་དགའ་བར་གནས་པ་དང་། །རྟག་ཏུ་བདེ་བར་གནས་པ་ཡི། །ལྷ་གང་ཡིན་པ་ལྷ་ཡི་གནས། །དེ་ན་ཚུལ་ཁྲིམས་བྱེད་རྒྱུ་ཡིན། །ཚུལ་ལྡན་དེ་ཡི་ཚུལ་ཁྲིམས་ནི། །དུ་མའང་
[70a]
[70a.1]ལེགས་པར་བསྲུངས་པ་ཡི། །འབྲས་བུ་མཐོ་རིས་སྨིན་པར་འགྱུར། །དེ་བས་ཚུལ་ཁྲིམས་རྟག་ཏུ་སྤྱོད། །ཚུལ་ཁྲིམས་མཐོ་རིས་སྐས་ཡིན་ལ། །བདེ་རྒྱུ་འབྱུང་བའི་གནས་ཡིན་ནོ། །ཚུལ་ཁྲིམས་སྤངས་པའི་མི་དག་ནི། །གང་དུའང་བདེ་བ་མི་
[70a.2]འཐོབ་བོ། །ཚུལ་ཁྲིམས་ཆུ་ནི་དང་བ་དང་། །ཀུན་དུ་རྣམ་པར་གང་བ་ཡིས། །ཁྲུས་བྱས་མི་དག་ལྷ་ཡི་གནས། །ལྷ་ཡི་འཇིག་རྟེན་འགྲོ་བར་འགྱུར། །ལྷ་ཡི་ཕྲེང་བ་རྒྱན་རྣམས་དང་། །ལྷ་ཡི་བདེ་བ་ལྡན་པ་གང་། །དེ་ཀུན་དགེ་བའི་རྒྱུ་ལས་བྱུང་། །ལྷ་ཡི་གནས་ན་དགའ་བར་
[70a.3]བྱེད། །གང་ཞིག་ལྷ་མོས་ཡོངས་བསྐོར་དང་། །གང་ཞིག་ཉི་ཟླ་འདྲ་བ་རྣམས། །དེ་ཀུན་དགེ་བའི་རྒྱུ་ལས་བྱུང་། །ལྷ་དག་ལྷ་ཡི་ནང་ན་དགའ། །གང་ཞིག་བསམས་ན་འབྱུང་བྱེད་པ། །བྱུང་ནས་ཀྱང་ནི་འགྲིབ་མེད་ཅིང་། །དགེ་བ་རྟག་ཏུ་འཕེལ་འགྱུར་བ། །དེ་ཀུན་དགེ་
[70a.4]བའི་རྒྱུ་ལས་བྱུང་། །གང་ཞིག་ཚུལ་ཁྲིམས་རྗེས་སུ་འཇུག །བདེ་བ་དག་ནི་གྲངས་མེད་ལ། །ཐམས་ཅད་དུ་ནི་འཕེལ་བྱེད་ལ། །མི་ཡིས་ཐམས་ཅད་འཐོབ་པར་འགྱུར། །རྟག་ཏུ་དགེ་བ་སྤྱོད་པའི་མི། །རྒྱལ་པོས་ཀྱང་ནི་རྟག་ཏུ་བཀུར། །དགེ་བས་མི་ནི་དགེ་བར་འགྱུར། །
[70a.5]དེ་བས་ཚུལ་ཁྲིམས་རྟག་ཏུ་སྤྱོད། །དགེ་བ་སྤྱོད་པ་རྟག་ཏུ་དུལ། །འབྱུང་པོ་ཀུན་ལ་སྙིང་བརྩེ་མཆོག །རྟག་ཏུ་སྦྱིན་དང་བྱམས་ལྡན་པ། །ལྷ་དག་འདུ་བའི་གནས་སུ་འགྲོ། །སྲོག་གཅོད་པ་ལས་ལྡོག་པ་དང་། །སེམས་ཅན་ཀུན་ལ་སྙིང་བརྩེ་མཆོག །ཡང་དག་ལས་ཀྱི་
[70a.6]མཐའ་ལྡན་པ། །ལྷ་དག་འདུ་བའི་གནས་སུ་འགྲོ། །མ་བྱིན་ཆུང་ཟད་ལེན་མི་བྱེད། །སྦྱིན་ལའང་དེ་ནི་རྟག་ཏུ་དགའ། །བློ་ལྡན་བློ་གྲོས་དབང་པོ་ཞི། །ལྷ་དག་འདུ་བའི་གནས་སུ་འགྲོ། །གང་ཞིག་ལོག་པར་གཡེམ་དང་བྲལ། །ཡང་དག་ལམ་ལ་རྟག་ཏུ་དགའ། །མྱ་
[70a.7]ངན་འདས་ལ་སོམ་ཉི་མེད། །ལྷ་རྣམས་ཀྱི་ནི་ནང་དུ་འགྲོ། །གང་ཞིག་འཐུངས་ན་སྐྱེས་བུ་དག །ཡིད་ལ་མི་དགའ་མང་བྱེད་པ། །ཆང་སྤངས་ཤིན་ཏུ་བརྟན་པ་དག །ལྷ་རྣམས་ཀྱི་ནི་ནང་དུ་འགྲོ། །བདེ་བ་དུ་མ་སྐྱེད་བྱེད་ཅིང་། །ཐམས་ཅད་དབུགས་ནི་འབྱིན་བྱེད་པ། །ཚུལ་
[70b]
[70b.1]ཁྲིམས་ལེགས་པར་སྤྱད་བྱ་ཞིང་། །ཉེས་པ་བྱས་པའང་རྣམ་པར་སྤོངས། །དེ་ལྟར་དགེ་སློང་དེས་བདེ་བ་འབྱུང་བ་རྣམ་པ་དུ་མ་དག་མངོན་པར་མཐོང་ནས་བུང་བ་སྒྲ་སྙན་གྱི་ལྷ་རྣམས་ལ་མངོན་པར་བསྟོད་དོ། །དེ་ལྟར་ལྷ་དེ་དག་ལྷའི་འཇིག་རྟེན་དུ་གཏོགས་པའི་བུང་བ་མང་པོ་རྣམས་ཀྱིས་
[70b.2]སྒྲ་སྙན་པ་འབྱིན་པ་ན། ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ་སྒྲ་དང་། དྲི་དང་། རོ་དང་། རེག་བྱ་ཁྱད་པར་དུ་སྡུག་པ་དག་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་
[70b.3]གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མེ་ཏོག་གི་ཕྲེང་བ་བཟང་པོ་ཐོགས་ཤིང་རྟག་ཏུ་བདེ་བ་དང་
[70b.4]ལྡན་པ་དང་། གནོད་པ་མེད་པར་གནས་པ་དང་། ཡུན་རིང་དུ་འཚོ་བ་དང་། ལོངས་སྤྱོད་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་
[70b.5]བའི་ཤེས་པས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་སྒྲ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་
[70b.6]ཅིང་སེམས་ཤིན་ཏུ་བསྒོམས་པ་གང་གིས་སངས་རྒྱས་གཟི་བྱིན་དཔག་ཏུ་མེད་པ་དང་ལྡན་པ་ལ་གདུགས་ཕུལ་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྒྲ་ལ་ཆགས་པ་ཞེས་བྱ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལྷའི་བདེ་བ་དང་ལྡན་པ་
[70b.7]དེ་གསེར་དང་། དངུལ་དང་། བཻ་ཌཱུརྱའི་རི་རྣམ་པ་སྣ་ཚོགས་ལ་རྒྱུ་བ་དག་ལ་བདེ་བ་རྣམ་པ་སྣ་ཚོགས་འབྱུང་སྟེ། ལྷ་མོའི་ཚོགས་ཀྱིས་ཡོངས་སུ་བསྐོར་བ་འཁོར་དང་བཅས་པ་དག་རིན་པོ་ཆེ་སྣ་བདུན་གྱི་རིའི་རྩེ་མོ་རྣམས་སུ་རྒྱུ་ཞིང་རོལ་མོའི་ཚལ་ཞེས་བྱ་བའི་ཚལ་དེར་འཇུག་
[71a]
[71a.1]པར་བྱེད་དོ། །ལྷའི་ཕྲེང་བ་དང་། གོས་གྱོན་པ་མེ་ཏོག་གི་ཕྲེང་བ་དང་། ཕྱེ་མ་དང་། བྱུག་པ་དང་ལྷན་ཅིག་སྐྱེས་པའི་དྲིས་རྣམ་པར་བརྒྱན་པ་དེ་རེས་འགའ་སྤོས་ཀྱི་ཚལ་ཞེས་བྱ་བ་ཤིང་ལྗོན་པ་སྣ་ཚོགས་ཀྱིས་མཛེས་པར་བྱས་པའི་ཚལ་དུ་ཡང་འཇུག་པར་བྱེད་དོ། །ཚལ་
[71a.2]དེ་ན་ཆུ་བོ་དང་། འབབ་ཆུ་དང་། ལྟེང་ཀ་དང་། པད་མའི་རྫིང་དང་། ཤིང་ལྗོན་པས་མཛེས་པར་བྱས་པ་ཡིན་ཏེ། རྣམ་པ་ཇི་ཙམ་དུ་བྱ་འདབ་ཆགས་ཀྱིས་མཛེས་པར་བྱས་པའི་རྣམ་པ་དེ་ཙམ་དུ་འོད་གང་གིས་སྡུག་པ་ལྟ་བུར་ལྷའི་འོད་སྟོང་དང་། འོད་ཀྱི་རྣམ་པ་གཞན་ཡང་སྔོན་
[71a.3]པོ་དང་། སེར་པོ་དང་། བཙོད་ཀའི་མདོག་ཏུ་འབྱུང་སྟེ། ཚལ་དེ་ཁ་དོག་བཟང་པོ་ཡིན་ནོ། །ལས་ཀྱི་མཐའ་སྤྱད་པ་ལ་ཞུགས་པའི་ཚལ་དེ་ན་མེ་ཏོག་དུ་མས་བསྒོས་པ་དྲི་ཤིན་ཏུ་ཞིམ་པའི་དྲི་ངད་དང་པོའི་རྫི་འབྱུང་སྟེ། གང་གི་ཚེ་རྫི་དེས་ལོ་མ་དེ་དག་ལ་ཕོག་པར་གྱུར་པ་དེའི་ཚེ་རྫིས་
[71a.4]ཕོག་པའི་ལོ་མ་ཕན་ཚུན་རེག་པ་ལས་རོལ་མོའི་སྒྲ་འབྱུང་སྟེ། དེའི་ཁྱད་པར་ནི་ལྷ་མ་ཡིན་གྱི་གནས་ན་སྤྱོད་པའི་རོལ་མོ་དག་གིས་བཅུ་དྲུག་གི་ཆར་ཡང་མི་ཕོད་པའི་རྣམ་པ་དེ་ལྟ་བུ་དག་འབྱུང་ངོ་། །གང་གི་ཚེ་ལོ་མ་རེ་རེ་ལ་ཕོག་པ་དེའི་ཚེ་ཡང་རོལ་མོའི་སྒྲ་ཤིན་ཏུ་ཆགས་སུ་རུང་བ་དག་
[71a.5]འབྱུང་སྟེ། དེ་སིལ་སྙན་ཡན་ལག་ལྔ་འབྱོར་ཅིང་ལྡན་པར་གྱུར་ལ། ཡུལ་ཤིན་ཏུ་ཉམས་དགའ་ཞིང་ཡིད་དུ་འོང་བ་རྣམས་ཀྱིས་མྱོས་སོ། །དེ་ནས་ཡང་ལོ་མའི་རོལ་མོའི་སྒྲ་དེས་སྲེད་པ་ལ་ཆགས་ཤིང་དགའ་བ་བག་མེད་པ་བརྒྱ་སྙེད་ལ་གནས་པར་བྱེད་དོ། །སྒྲ་ལ་ཆགས་པ། 
[71a.6]སྒྲ་ལ་ཞེན་པ། སྒྲས་བསླུས་པ་དེ། ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ། སྒྲ་དང་། དྲི་དང་། རོ་དང་། རེག་བྱ་ཁྱད་པར་དུ་སྡུག་པ་དག་མྱོང་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་
[71a.7]ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རོལ་མོ་ལ་མངོན་པར་དགའ་བར་འགྱུར་
[71b]
[71b.1]ཞིང་ནོར་དང་། འབྲུ་དང་། ཁྱིམ་དང་ཆུང་མ་ཤིན་ཏུ་འབྱོར་བ་དང་། ཡུན་རིང་དུ་འཚོ་བ་དང་། རྒྱལ་པོའི་ཕོ་བྲང་དུ་ཡང་བཀུར་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་
[71b.2]པར་བྱེད་དེ། དེར་ལྷ་དག་ལས་གང་གིས་སྐྱེ་བར་འགྱུར་མིང་ནི་ཅི་ཞེས་བྱ་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན་ལྷའི་འཇིག་རྟེན་ན་ལྷ་རྣམས་ཀྱི་གནས་དྲིས་དྲེགས་དགའ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་
[71b.3]འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཤིན་ཏུ་ཚུལ་ཁྲིམས་དང་ལྡན་པ། སེམས་ཡོངས་སུ་བསྒོམས་པ་གང་གིས་མཆོད་རྟེན་གྱི་བུམ་པའམ་གདུགས་ལ་དྲི་ཆབ་ཕུལ་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དྲིས་
[71b.4]དྲེགས་དགའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལྷའི་བདེ་བ་དང་ནི་ལྡན། བདེ་བ་དཔེ་མེད་པའི་ཁ་ཟས་ལ་ནི་རྟེན། ལྷའི་བདུད་རྩིའི་ཟས་ཀྱིས་ནི་ཚིམ། ལུས་དང་ཡིད་ཀྱི་གདུང་བ་དང་ནི་བྲལ། ལྷའི་ཕྲེང་བ་དང་། གོས་གྱོན་པ་རྟག་ཏུ་སིལ་སྙན་
[71b.5]ཡན་ལག་ལྔས་རྩེན་ཅིང་། དགོད་པ་དང་། དགའ་བ་དང་། རྩེ་བའི་གྲོགས་དང་ལྡན་པ་ལྷ་མོའི་ཚོགས་རྣམས་ནི་གླུ་དབྱངས་ལེན། ཉིན་གཅིག་གཅིག་བཞིན་རྒྱུན་མི་ཆད་པར་རི་སུལ་ལས་ཆུའི་ཤུགས་འབབ་པ་ལྟར་བདེ་བ་རྣམས་ནི་འཕེལ། ནོར་བུ་མཐོན་ཀ་དང་། སྤུག་
[71b.6]དང་། དངུལ་གྱི་རིའི་རྩེ་མོ་རྣམས་སུ་དགའ་བར་བྱེད་ཅིང་། ཆུ་བོ་དང་། འབབ་ཆུ་དང་། ལྟེང་ཀ་རྣམ་པ་སྣ་ཚོགས་ནི་མཐོང་། ཚལ་གྱི་ནང་ན་གནས་པ་བྱ་དང་ཁུ་བྱུག་རྣམས་ཀྱང་མཐོང་སྟེ། ལྟ་བ་དུ་མའི་ཟི་ལང་བར་ལྟ་བ། ཚལ་དང་ནགས་ཚལ་ཡིད་དུ་འོང་བ་
[71b.7]རྣམས་སུ་ལྟ་བར་བྱེད་ཀྱང་། སེམས་ཚིམ་པ་མེད་པ་དག་ལྷའི་འཇིག་རྟེན་དེ་ན་གནས་སོ། །ཆུ་བོ་དང་། འབབ་ཆུ་དང་། ལྟེང་ཀ་དང་། ཚལ་དང་ཉེ་བའི་ཚལ་རྣམས་ན་མཐོ་རིས་ཀྱི་ཆུའི་རོ་གང་དང་གང་འབྱུང་བ་དག་ནི་འདི་ལྟར་འཛམ་བུའི་གླིང་ན་ལེགས་པར་བྱས་པའི་
[72a]
[72a.1]ལས་ཀྱིས་དགུན་ཆང་དང་སྦྱར་བའི་ཆང་དང་། ཤ་ཁ་རའི་ཆང་གི་རོ་འབྱུང་བ་རྣམ་པ་དེ་ལྟ་བུར་འབྱུང་ངོ་། །དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ལྷའི་འཇིག་རྟེན་དེ་ན་ཇི་སྲིད་དུ་དེའི་ལེགས་པར་བྱས་པའི་ལས་ཟད་པར་མ་གྱུར་པ་དེ་སྲིད་དུ་ལྷ་མོའི་
[72a.2]ཚོགས་དུ་མས་ཡོངས་སུ་བསྐོར་བ་དག་དང་དགའ་བར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ་ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ་མི་རྣམས་དང་སྐལ་བ་མཉམ་
[72a.3]པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བྲན་ཁྱིམ་བདོག་ཅིང་ནོར་དང་འབྲུ་མང་པོ་ཀུན་ནས་གང་བར་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། 
[72a.4]དེས་ཐོས་པ་ལས་བྱུང་བའི་ཤེས་པས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་རླུང་གི་རྒྱུ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་
[72a.5]པར་གྱུར་ཅིང་། སེམས་ཡོངས་སུ་བསྒོམས་པའི་སྙིང་དང་ལྡན་པ་གང་གིས་ཚ་བས་གདུངས་པའི་དགེ་སློང་རྣམས་ལ་རླུང་ཡབ་ཀྱིས་རླུང་གཡབས་ཏེ། གང་གིས་རླུང་འབྱུང་བ་རེག་ན་བདེ་བ་ཀུ་ཤི་རའི་དྲི་དང་འདྲེས་པས་དགེ་སློང་ཤིན་ཏུ་ཚ་བས་གདུངས་པ་དེ་རྣམས་རླུང་དེས་
[72a.6]བསམ་གཏན་དང་། ཁ་ཏོན་འདོན་པ་དང་འཇུག་པར་བྱ་བ་དག་བྱེད་པར་ནུས་ན། སྦྱིན་བདག་དེ་ལས་བྱས་པའི་རྐྱེན་དེས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་རླུང་ལ་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་
[72a.7]ལས་ཀྱི་མཐའ་སྤྱད་པ་དེ་ལ་རླུང་དྲི་ཞིམ་པ་དཔེ་མེད་པ་ལྡང་ངོ་། །གང་རྒྱལ་ཆེན་བཞིའི་ལྷ་རྣམས་ཀྱི་རླུང་དཔེ་མེད་པ་ལྡང་བ་འབའ་ཞིག་ཏུ་མ་ཟད་ཀྱི། ལྷའི་རིས་གཞན་ནས་རླུང་ལངས་པའི་དྲི་འབུམ་འགྱུར་དུ་ཞིམ་ལ། ཤིན་ཏུ་བསིལ་བར་ཡང་ལྡང་སྟེ། རྣམ་པར་སྨིན་པ་
[72b]
[72b.1]བཟང་པོ་གཅིག་དང་། གཉིས་དང་། གསུམ་དང་། བཞི་དང་། ལྔ་འགྱུར་དུ་འབྱུང་ངོ་། །དེར་རྒྱལ་ཆེན་བཞི་པ་རྣམས་ཀྱི་རླུང་ནི་ཉིས་འགྱུར་དུ་འབྱུང་ངོ་། །རྒྱལ་ཆེན་བཞི་པ་རྣམས་ལས་ལྷག་པར་སུམ་ཅུ་རྩ་གསུམ་པ་རྣམས་ཀྱི་སུམ་འགྱུར་དུ་འབྱུང་ངོ་། །སུམ་ཅུ་
[72b.2]རྩ་གསུམ་པ་རྣམས་ལས་ལྷག་པར་འཐབ་བྲལ་བ་རྣམས་ཀྱི་བཞི་འགྱུར་དུ་འབྱུང་ངོ་། །འཐབ་བྲལ་བ་རྣམས་ལས་ལྷག་པར་དགའ་ལྡན་པ་རྣམས་ཀྱི་ལྔ་འགྱུར་དུ་འབྱུང་ངོ་། །དགའ་ལྡན་པ་རྣམས་ལས་ལྷག་པར་འཕྲུལ་དགའ་བ་རྣམས་ཀྱི་དྲུག་འགྱུར་དུ་འབྱུང་
[72b.3]ངོ་། །དེ་དག་པས་ཀྱང་ལྷག་པར་གཞན་འཕྲུལ་དབང་བྱེད་རྣམས་ཀྱི་ཡང་འབྱུང་སྟེ། དེ་ལྟར་སེམས་ཅན་རྣམས་ཀྱི་ལས་ཀྱི་བྱེ་བྲག་ལས་འགྲོ་བའི་རིས་ཀྱི་བྱེ་བྲག་ཏུ་འགྱུར་རོ། །ལས་བྱས་པ་དེ་དག་མངོན་པར་མཐོང་ནས། ལེགས་པར་བྱས་པའི་ལས་དེས་རླུང་
[72b.4]ལ་སྤྱོད་པའི་ལྷ་དེ་རྣམས་ལ། ལྷའི་རིས་དྲུག་ན་རླུང་ལངས་པ་དཔེ་མེད་པ་དྲི་ཞིམ་པ་བདེ་བ་གང་ཡིན་པ་དེ་དག་ལྡང་ངོ་། །རླུང་དེ་དག་གི་མཐུ་གཅིག་ཅིག་བཤད་པར་བྱ་སྟེ། འདི་ལྟར་དེའི་མཐུ་ཐམས་ཅད་ནི་བཤད་པར་མི་ནུས་སོ། །ལྷ་དེ་རྣམས་ཀྱི་རླུང་དགའ་དགུར་བྱེད་
[72b.5]པ་ལྡང་སྟེ། དེ་ནི་གང་གི་ཚེ་རོལ་མོའི་སྒྲ་འབྱུང་བར་འདོད་ན་དེའི་ཚེ་རླུང་དེ་རི་དང་ནགས་ཚལ་གྱི་གསེབ་ཏུ་སོང་ནས་ཇི་ལྟར་དེ་ལྷ་མོས་རོལ་མོ་བྱས་པ་ཆུང་ཟད་ཀྱང་སྙན་པར་མི་འགྱུར་བ་དེ་ལྟ་བུར་ལྡང་ངོ་། །གལ་ཏེ་ཤིན་ཏུ་དྲི་ཞིམ་པར་འདོད་ན་དེ་གཞན་འཕྲུལ་དབང་བྱེད་ཀྱི་
[72b.6]ལྷའི་རིས་མན་ཆད་ཀྱི་མདོག་དཔེ་མེད་པ་དང་ལྡན་པ་དག་ལས་ལངས་ནས་ལྷ་དེ་རྣམས་ཀྱི་དྲུང་དུ་ལྡང་བར་བྱེད་དོ། །གལ་ཏེ་བསིལ་བ་འདོད་ན་དེ་ཇི་ལྟར་དེ་དག་གི་ལུས་ལ་བཟོད་པ་རྣམ་པ་དེ་ལྟ་བུའི་བསིལ་བ་ལྡང་ངོ་། །གལ་ཏེ་ཡུལ་གཞན་དུ་འགྲོ་བར་འདོད་དམ། དེ་བཞིན་
[72b.7]དུ་བཻ་ཌཱུརྱའི་རི་རབ་ཀྱི་རྩེ་མོ་ལྟ་བར་འདོད་དམ། དེ་བཞིན་དུ་དངུལ་གྱིའམ། དེ་བཞིན་དུ་འཛམ་བུའི་ཆུ་བོའི་གསེར་གྱིའམ། དེ་བཞིན་དུ་ཤེལ་གྱིའམ། དེ་བཞིན་དུ་མེ་ཏོག་དང་། འབྲས་བུ་དང་། ཆུ་བོ་དང་། འབབ་ཆུ་དང་། ལྟེང་ཀ་དང་། ཚལ་དང་། ཉེ་བའི་ཚལ་བྱ་
[73a]
[73a.1]དང་མེ་ཏོག་ཉམས་དགའ་བའི་ཡུལ་སྣ་ཚོགས་ལྟ་བར་འདོད་པ་དང་། ལྷ་མོ་སྣ་ཚོགས་ཀྱིས་ཡོངས་སུ་བསྐོར་ཏེ་འགྲོ་བར་འདོད་པའི་ལྷ་རྣམས་ལ་རླུང་སྒྲ་དང་། དྲི་དང་། བདེ་བ་རྣམ་པ་དུ་མ་དང་ལྡན་པ་དེ་དག་ལྡང་བར་བྱེད་དོ། །ཚལ་དང་ཉེ་བའི་ཚལ་དང་། དཀའ་
[73a.2]ཐུབ་ཀྱི་ཚལ་དང་། རི་ཁྲོད་རྣམ་པ་སྣ་ཚོགས་སུ་སྔ་མ་བཞིན་ཁྱེར་བར་ཡང་བྱེད་དེ། དེ་ལྟར་རླུང་འོང་བ་དང་འགྲོ་བ་དག་འདོད་པ་ལྔ་ལ་དགའ་བའི་ལྷ་རྣམས་དང་ལྷན་ཅིག་དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །ཕྲག་དོག་དང་འཐབ་མོ་དག་གིས་སྐྱོ་
[73a.3]བ་མེད་པ། ཕན་ཚུན་གྲོགས་སུ་གྱུར་པ། ཕན་ཚུན་གནོད་པ་མེད་པ་རྣམས་ཡིད་གཅུགས་ཤིང་གནས་དེ་དག་ལ་ཡིད་ཞུགས་པ། རང་གི་ལས་ཀྱིས་བསྒྱུར་བ་རྣམས་དགའ་བར་བྱེད་དོ། །ལྷའི་འཇིག་རྟེན་ན་ལྷ་རང་གི་ལས་ཐ་མ་དང་འབྲིང་དང་བཟང་པོ་རྣམས་ཀྱིས་རྒྱའི་
[73a.4]འབུར་ལྟ་བུར་ལས་ཀྱི་འབྲས་བུ་འབྱུང་བ་ནི། ཇི་ལྟར་རླུང་ཕྲག་དོག་དང་སེར་སྣ་དང་བྲལ་བའི་ཤུགས་འབྱུང་ལ། ཤུགས་ཟད་ནས་ས་ལ་འབབ་པ་དེ་ལྟར་ཇི་སྲིད་དུ་ལས་ཀྱི་རྣམ་པ་ཐ་མ་དང་། འབྲིང་དང་། བཟང་པོ་ལེགས་པར་བྱས་པའི་རྣམ་པ་དེ་སྲིད་དུ་འབྱུང་བའི་ཤུགས་
[73a.5]སྤྱད་ལ། དེ་ནས་ཡང་ལེགས་པར་བྱས་པའི་ལས་ཟད་ནས་ལྷའི་འཇིག་རྟེན་དེ་ནས་འཆི་བར་འགྱུར་རོ། །སེམས་ཅན་རྣམས་ནི་ལས་ཀྱི་སྐྱེ་གནས་ལས་སྐྱེ་ཞིང་ལས་ལ་རྟོན་པ་ཡིན་ལ། ཇི་ལྟར་ལས་བྱས་པ་དེ་ལྟར་འགྲོ་བར་འགྱུར་ཏེ། སེམས་ཅན་རྣམས་ཀྱི་སྐྱེ་བ་ནི་རྒྱུ་མེད་
[73a.6]པ་ལས་བྱུང་བ་མ་ཡིན་ནོ། །དགེ་སློང་དེས་ལས་དེ་དག་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་ཉི་མའི་རྗེས་སུ་དུས་འགྱུར་ཞིང་། །ཇི་ལྟར་དུས་ཀྱི་རྗེས་སུ་ཞིང་རྣམས་སྐྱེ། །དེ་ལྟར་ལས་ཀྱི་རྗེས་སུ་སྐྱེ་བ་འབྱུང་། །རྒྱུ་མེད་པ་ལས་སྐྱེ་བ་འབྱུང་མི་འགྱུར། །
[73a.7]གང་གིས་ལུས་ཅན་བཅིངས་པ་རྣམས། །ཚེ་རབས་གཞན་ནི་སྟོང་དག་ཏུ། །རྣམ་པར་ཆགས་པ་མང་པོའི་ལས། །རྣམ་གསུམ་ལུ་གུ་རྒྱུད་ཀྱིས་བཅིངས། །ཇི་ལྟར་སྦྲང་རྩི་དུག་དང་ཟས། །འདྲེས་པ་ཡོངས་སུ་སྤོང་བར་བྱེད། །དེ་ལྟར་ལྷ་ཡི་བདེར་གཏོགས་པ། །
[73b]
[73b.1]མཐར་ནི་ལྟུང་བ་རྣམ་པར་སྤོངས། །གང་ཞིག་སྡུག་བསྔལ་འཆི་བ་ན། །བསོད་ནམས་ཟད་དེ་དམན་པ་ནི། །རང་གི་ཆུང་མ་རྣམས་ཀྱིས་སྤངས། །དེ་འདྲ་བ་ནི་དཔེ་མེད་དོ། །ལེགས་བྱས་ཟད་དེ་དམན་པ་ནི། །སྒྲོན་མ་འབར་བ་ཟད་པ་ལྟར། །ལྷ་ཁྱོད་གང་དུ་འགྲོ་
[73b.2]འགྱུར་ཞེས། །སྡུག་བསྔལ་ཆེན་པོ་རབ་ཏུ་སྐྱེད། །སྲེད་པའི་དུག་གིས་རྣམ་བསྲེགས་ཤིང་། །མྱ་ངན་གྱིས་ནི་སེམས་ཉམས་ཏེ། ལུས་དང་ངག་གི་སྤྱོད་དམན་པ། །ལྷ་ནི་ལྟུང་བ་དག་གིས་འཇིགས། །འདོད་རྣམས་ཤིན་ཏུ་སླུ་བྱེད་དེ། །ཇི་ལྟ་ཇི་ལྟར་བདེ་མྱངས་
[73b.3]པ། །དེ་ལྟ་དེ་ལྟར་ཡོངས་སུ་གཏོང་། །དེ་དག་སྡུག་བསྔལ་རབ་ཏུ་ཆེ། །ལྷ་ཡི་ཡུལ་ནས་ལྟུང་བ་ན། །སྡུག་བསྔལ་རབ་ཏུ་སྐྱེ་བ་གང་། །དེ་ཡི་ཁྱད་པར་སེམས་ཅན་དམྱལ། །བཅུ་དྲུག་ཆར་ཡང་མི་ཕོད་དོ། །སྲེད་པས་འཁོར་བ་ཀུན་བྱས་པ། །འབར་
[73b.4]བའི་ཕྲེང་བ་རྣམས་ཀྱིས་དཀྲུགས། །སྲིད་པའི་སྒྲོག་གིས་བཅིངས་པ་ཡི། །སེམས་ཅན་རྣམས་ནི་ངན་འགྲོར་འགྲོ། །ལྷ་ཡི་འཇིག་རྟེན་འཆི་བའི་མཐའ། །དེ་བཞིན་ས་སྟེང་འཆི་བའི་མཐའ། །འཁོར་བ་ལས་ནི་མི་འབྱུང་བས། །སྡུག་བསྔལ་མཐོང་ནས་རྣམ་
[73b.5]པར་སྤོངས། །སྐྱེ་བོ་བག་མེད་དགའ་བ་གང་། །དེ་ནི་ཐར་པ་མི་འཐོབ་སྟེ། །བག་མེད་དུག་གིས་རྨོངས་པ་ནི། །དེ་ལ་མྱ་ངན་འདས་པ་རིང་། །བག་མེད་དགྲ་ཡི་མཆོག་ཡིན་པས། །བག་མེད་རྣམས་ལ་ཆགས་མ་བྱེད། །ཤིན་ཏུ་བག་མེད་ལྷ་རྣམས་ནི། །ཡང་
[73b.6]དང་ཡང་དུ་དམྱལ་བར་ལྟུང་། །གནས་གསུམ་འཁྲུལ་འཁོར་འཁོར་བ་ལྟར། །འཁྲུལ་འཁོར་ལས་ཀྱིས་འཁྱམ་པར་བྱེད། །དེ་བས་སྲེད་པའི་ཆགས་པ་སྤོངས། །འདོད་ཆགས་བྲལ་བ་ཞི་བའི་གནས། །དེ་ལྟར་དགེ་སློང་དེས་ལྷའི་འཇིག་རྟེན་གྱི་མཐའ་ལྟུང་བར་
[73b.7]མཐོང་ནས་འདོད་པ་ལ་འདོད་ཆགས་དང་བྲལ་ལོ། །རླུང་ལ་སྤྱོད་པའི་ལྷ་དེ་རྣམས་ཀྱི་མི་རྟག་པ་དང་། བདེ་བ་དེ་དག་ལ་ལས་ཀྱི་རྒྱུས་བསྐྱེད་ཅིང་མི་རྟག་པ་ཉིད་དང་འབྲེལ་བ་ཡིན་པ་ལྟ་ཞེས་རྣམ་པར་དཔྱོད་པར་བྱེད་དོ། །ལྷ་དེ་རྣམས་ཀྱང་ཇི་སྲིད་དུ་དེའི་ལེགས་པར་བྱས་
[74a]
[74a.1]པའི་ལས་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཇི་ལྟར་དུས་ཇི་སྲིད་དུ་ལེགས་པར་བྱས་པའི་ལས་ཡོད་པ་དང་འོད་གསལ་བ་འབྱུང་བའི་དུས་དེ་སྲིད་དུ་ལྷ་རྣམས་ལྷའི་འཇིག་རྟེན་ན་སྤྱོད་དོ། །དེ་ཟད་ནས་ལྷུང་
[74a.2]བར་འགྱུར་ལ། །ལྷུང་ནས་ཀྱང་ཡང་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རླུང་གིས་བདས་ནས། འགྲོ་བ་རྒྱ་མཚོར་སྤྱོད་ཅིང་འཚོ་
[74a.3]བའི་དེད་དཔོན་དུ་འགྱུར་བ་མཐོང་ངོ་།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་བདུན་པ། དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་
[74a.4]པ་ལས་བྱུང་བའི་ཤེས་པས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་མེ་ཏོག་ཕྲེང་དགའ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་
[74a.5]གྱུར་ཅིང་ལུས་དང་ངག་གི་ལས་ཀྱི་མཐའ་ཡང་དག་པ་སེམས་པས་ཡོངས་སུ་བསྒོམས་པའི་སེམས་དང་ལྡན་པ་གང་གིས་ཚ་བའི་དུས་སུ་དགེ་འདུན་ལ་ཆུ་རིལ་བ་གང་ཕུལ་བའམ། ལམ་དུ་ཞུགས་པའམ། འབྲོག་དགོན་པར་ཞུགས་པ་དག་ལ་ཡང་ཆུ་རིལ་བ་གང་བྱིན་ན། 
[74a.6]དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་མེ་ཏོག་ཕྲེང་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལུས་བདེ་བ་དང་སྒེག་པ་སྣ་ཚོགས་སུ་ནི་སྤྱོད། ལྷ་མོའི་སིལ་སྙན་གྱི་སྒྲ་འབྱིན་ཅིང་དགོན་པ་སྣ་ཚོགས་ཀྱི་ནང་དུ་ནི་ཞུགས། བཻ་ཌཱུརྱ་
[74a.7]དང་། གསེར་དང་། དངུལ་གྱི་རི་རབ་ཀྱི་གཤོང་ན་རྩེན་པ་དག་དང་ལྷན་ཅིག་ནི་གནས། རི་ཁྲོད་རྣམ་པ་སྣ་ཚོགས་ན་ལྷ་མོ་དང་ནི་ལྷན་ཅིག་འཁོད། རླུང་དྲི་ཞིམ་པོས་རེག་པའི་ལུས་མེ་ཏོག་ཕྲེང་བ་ཐོགས་པ། འབབ་ཆུ་དང་། ལྟེང་ཀས་བརྒྱན་པའི་ཡུལ་རྣམས་ན་དགའ་
[74b]
[74b.1]བར་བྱེད་ཅིང་ལྷ་མོ་མང་པོའི་ནང་ན་སྤྱོད་པ་ན་ལོ་འབུམ་ཕྲག་དུ་མ་སོང་ངོ་། །དེ་ལྟར་གནས་པ་དེ་རེས་འགའ་ཚལ་འབབ་ཆུ་ཞེས་བྱ་བ་ན་གནས་ཏེ་ཚལ་དེ་ན་དགའ་བར་བྱེད་དོ། །ཚལ་དེ་ནི་བཻ་ཌཱུརྱའི་ཤིང་ལྗོན་པ་ལ་གསེར་གྱི་འདབ་མ་ཡོད་པ་དང་། གསེར་གྱི་ཤིང་ལ་
[74b.2]བཻ་ཌཱུརྱའི་འདབ་མ་ཡོད་པ་དང་། དངུལ་གྱི་ཤིང་ལ་གསེར་གྱི་འདབ་མ་དག་ཡོད་དེ། ཚལ་དེའི་ནང་དུ་ཞུགས་པ་དེ་རྟག་པར་ཡིད་རབ་ཏུ་དགའ་ལ། ལུས་རང་གི་འོད་དང་ལྡན་པ་ཡིན་ནོ། །དེའི་ལེགས་པར་བྱས་པའི་ལས་དེས་ཤིང་དེ་དག་བརྟོལ་བ་ལས་མཐོ་རིས་དང་འཐུན་
[74b.3]པའི་སྐོམ་འབྱུང་སྟེ། སྐོམ་དེའི་ཁྱད་པར་ནི་མིའི་རྒུན་ཆང་དང་སྦྱར་བའི་ཆང་དང་། ཤ་ཁ་རའི་ཆང་དག་འབྲས་བུ་པི་ཙུ་མན་དའི་རོ་དང་མཚུངས་ཏེ། སྐོམ་དེ་ནི་ལྷའི་རོ་དང་མདོག་དང་སྟོབས་དང་ལྡན་པ་ཡིན་ནོ། །དེའི་དྲི་དཔག་ཚད་དུ་ཡང་འབྱུང་སྟེ་བྱའི་ཚོགས་ལུས་
[74b.4]གསེར་དང་དངུལ་གྱི་མདོག་ལྟ་བུ་ཡིད་རབ་ཏུ་དགའ་བ་ཀུན་གྱིས་སྐོམ་དེ་འཐུངས་ནས་ཚལ་དེ་ན་སྒྲ་ཡིད་དུ་འོང་བ་འབྱིན་ཅིང་ཀུན་དུ་འགེངས་སོ། །ཤིང་དེ་དག་གི་སྡོང་པོ་བརྟོལ་ནས་སྐོམ་འབྱུང་བ་དེ་ལ་བུང་བའི་ཚོགས་འུབ་འུབ་འདུ་སྟེ། སྐོམ་ཁ་ཅིག་གི་མདོག་ནི་གསེར་ལྟ་བུ་
[74b.5]ཡིན། ཁ་ཅིག་གི་མདོག་ནི་བཻ་ཌཱུརྱ་ལྟ་བུ་ཡིན། ཁ་ཅིག་གི་མདོག་ནི་སྤུག་ལྟ་བུ་ཡིན། ཁ་ཅིག་གི་མདོག་ནི་པད་མ་རཱ་ག་ལྟ་བུ་ཡིན། ཁ་ཅིག་གི་མདོག་ནི་མ་རྒད་ལྟ་བུ་ཡིན་ཏེ། སྐོམ་དེ་དག་ཀུན་ནས་བྱུང་ནས་བྲུག་པ་ཆུ་བོ་ལྟར་འབབ་བོ། །སྐོམ་གྱི་ཆུ་བོ་དེའི་མིང་
[74b.6]ཡང་མཐའ་མེད་འབབ་ཅེས་བྱ་སྟེ། ཆུ་བོའི་རྒྱར་དཔག་ཚད་གཉིས་ཡོད་པའི་འགྲམ་གཉི་ག་ཉམས་དགའ་ལ། འགྲམ་གཉི་ག་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་གླུ་ལེན་ལ་གསེར་གྱི་པད་མས་ཁེབས་པ་འབབ་བོ། །དེ་ནས་ལྷ་མོའི་ཚོགས་ཀྱིས་
[74b.7]འཐུངས་པ་དང་ཡིད་རབ་ཏུ་དགའ་སྟེ། དགོད་པར་བྱེད། རྩེ་བར་བྱེད། ཕན་ཚུན་གསེར་གྱི་པད་མའི་སྡོང་བུ་བཻ་ཌཱུརྱ་རྣམས་ཀྱིས་སྒེག་པར་བྱེད། རྩེ་བར་བྱེད། དགོད་པར་བྱེད་དོ། །ཤིང་རྟ་སྣ་ཚོགས་ལ་ཞོན་པ་རྣམས་རྒྱུག་པར་བྱེད་ཅིང་དགོད་པར་བྱེད་ལ། ལྷའི་ཆུ་ཡན་
[75a]
[75a.1]ལག་བརྒྱད་དང་ལྡན་པས་ཕན་ཚུན་འཐོར་བར་བྱེད་དོ། །ལྷ་དེ་རྣམས་ཀྱི་པད་མའི་རྫིང་ཡོད་པ་དེ་ནི་ཀུན་ནས་བསྟེན་པ་ཞེས་བྱ་ལ་གཞན་དང་མི་འདྲ་བ་དཔེ་མེད་པ་ཡིན་ཏེ། ལེགས་པར་བྱས་པའི་ལས་ཀྱིས་བསྒྱུར་བའི་ལྷ་དེ་རྣམས་ཇི་སྲིད་དུ་དེའི་འདོད་པ་སྡུག་
[75a.2]པ་ཡིད་དུ་འོང་བའི་ལས་ཟད་པར་མ་གྱུར་པ་དེ་སྲིད་དུ་གནས་སོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། 
[75a.3]མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བཀྲེས་པ་དང་སྐོམ་པ་ཡོང་ཡེ་མེད་ཅིང་འབྱོར་པ་དང་ལྡན་པའི་ཡུལ་དུ་སྐྱེ་ལ། ནོར་དང་ཤིན་ཏུ་ལྡན་པ་དང་སྐྱེ་བོ་ཐམས་ཅད་དགའ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་
[75a.4]འབྲས་བུ་རྣམ་པར་སྨིན་པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ཀུན་ཏུ་ལྟ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་
[75a.5]ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་ལེགས་པར་བྱས་པའི་ལས་ཀྱི་མཐའ་སྤྱད་པར་གྱུར་པ། སེམས་པས་ཡོངས་སུ་བསྒོམས་པའི་སྙིང་གིས་བརླན་པ། 
[75a.6]སྐྱོ་བ་མེད་ཅིང་ཤིན་ཏུ་དགའ་བའི་སེམས་པ་གང་བདག་ལ་ཕན་པ་མེད་ཀྱང་། ཚུལ་ཁྲིམས་འཆལ་པའི་ནད་པའི་རིམ་གྲོ་བྱེད་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཀུན་ཏུ་ལྟ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལྷའི་ཕྲེང་བ་
[75a.7]དང་། གོས་གྱོན་པ་རབ་ཏུ་དགའ་སྟེ་ལྷའི་འདོད་པའི་ཡོན་ཏན་ལྔ་འབྱོར་པའི་བདེ་བ་དང་ནི་ལྡན། ཡིད་རྟག་ཏུ་དགའ་བ་ལྷའི་འདོད་པའི་ཡོན་ཏན་ལྔ་རྣམས་དང་ལྡན་པ་དག་སྐྱེད་མོས་ཚལ་ནས་སྐྱེད་མོས་ཚལ་དུ་ནི་རྒྱུ། དགའ་དགུར་གནས་པ་གྲོགས་སྡུག་གུ་ལྷ་མོའི་ཚོགས་
[75b]
[75b.1]དུ་མས་བསྐོར་ཅིང་ཡོངས་སུ་སྤྱོད་པར་ནི་བྱེད། ཉི་མའི་འོད་ལྟར་ནི་གསལ། དགེ་བ་ནི་རྒྱ་ཆེར་འཕེལ། ལྷའི་ཚོགས་ཐམས་ཅད་ཀྱིས་ནི་མཆོད། རི་རབ་རིན་པོ་ཆེ་དུ་མའི་འོད་ཀྱིས་གསལ་བར་བྱས་ཤིང་རབ་ཏུ་འབར་བ་དག་ལ་ནི་གནས། གོས་ཚོན་ཅན་རྣམ་པ་སྣ་
[75b.2]ཚོགས་ནི་བགོས། མཐོ་རིས་དང་འཐུན་པའི་རིན་པོ་ཆེ་དུ་མ་དག་གི་རྒྱན་གདགས་པར་བྱ་བ་ནི་བཏགས། ཚལ་ན་རྣམ་པར་རྒྱུ་བའི་ལྷས་བསམས་པའི་ཚལ་དཀྲིགས་པ་སྣ་ཚོགས་དག་ན་ནི་གནས། པད་མའི་རྫིང་དང་། ལྟེང་ཀ་དང་། ཆུའི་དངོ་དང་། འབབ་ཆུ་དང་། 
[75b.3]ཆུ་བོ་དང་། འབབ་ཆུའི་རྒྱུན་དང་། སྟེགས་སྣ་ཚོགས་དག་ལ་རྣམ་པར་རྒྱུ་བ་ན། རང་གི་ལས་རྣམས་ལས་ཀྱི་བྱ་བ་བྱེད་དོ། །དེ་ལྟར་དེ་ཡོངས་སུ་རྒྱུ་བ་ན། ཕྱོགས་གཞན་ཞིག་ན་ཚལ་དྲིལ་བུ་གཡེར་ཀའི་དྲ་བས་གཏིབས་ཤིང་གསེར་གྱི་ལན་ཀན་བྲེས་པ་ཞིག་དེས་
[75b.4]མཐོང་སྟེ། བྱ་རྣམ་པ་སྣ་ཚོགས་གནས་པ། བྱའི་ཚོགས་སྐད་སྙན་ཅིང་འཇེབས་པ་འབྱིན་པ་རྣམས་ཀྱིས་ནི་ཀུན་ཏུ་གང་། རླུང་གིས་ཕོག་ནས་རབ་ཏུ་གཡོས་པའི་དྲིལ་བུ་གཡེར་ཀའི་སྒྲ་ནི་དྲག་ཏུ་འཁྲོལ། ཉི་མ་འབུམ་སྙེད་ཀྱི་འོད་དང་ནི་ལྡན། རི་རབ་ལས་བྱུང་བ་གསེར་
[75b.5]གྱི་རི་བདུན་ལ་འདི་ལྟ་སྟེ། ཤིན་ཏུ་མཐོ་དང་། རབ་སྦྱོར་དང་། ཆར་དགའ་དང་། ཀླུས་བརྟོལ་དང་། རབ་ཆགས་གསལ་དང་། རིན་ཆེན་ཆར་འབེབས་དང་། རྒྱུ་སྐར་ཕྲེང་གིས་ཡོངས་སུ་བསྐོར་བ། དྲིལ་བུ་གཡེར་ཀའི་དྲ་བས་གཏིབས་པའི་ཚལ་དེར་འཇུག་པར་
[75b.6]བྱེད་དོ། །རྣམ་པ་དེ་ལྟ་བུའི་ཚལ་ལྷའི་ཕྲེང་བ་ལ་སོགས་པས་རྣམ་པར་བརྒྱན་པ་དེ་ན། ལྷ་མོ་ཚལ་གྱི་གསབ་གསེབ་ན་རྒྱུ་ཞིང་རྩེ་བ་གང་ཡིན་པ་དེ་དག་འོད་ཟེར་འབུམ་སྙེད་འབྱུང་བ་ལྟར་ཚལ་དེ་ན་སྣང་ངོ་། །ཤིང་ལྗོན་པའི་བར་བར་ན་འཁོད་པའི་ལྷ་དེ་དག་གིས་དེ་
[75b.7]རྣམས་མཐོང་ནས། དེ་ནས་ཡང་འདོད་པའི་ཡོན་ཏན་ལྔ་ལ་བློ་རྣམ་པར་ཆགས་པ་དག་བལྟ་བའི་ཕྱིར་དེའི་དྲུང་དུ་འདོང་ཞིང་ཤིན་ཏུ་རྒྱུག་པར་བྱེད་དེ། གསེར་གྱི་པད་མ་རྣམས་ཀྱིས་དེ་དག་དང་རྩེ་བར་བྱེད། ཡོངས་སུ་སྤྱོད་པར་བྱེད། དགོད་པར་བྱེད། སྒེག་པར་བྱེད་ལ། 
[76a]
[76a.1]རོལ་མོའི་སྒྲ་རྣམས་ཀྱིས་ཀྱང་ཤིན་ཏུ་དགའ་བར་བྱེད་དོ། །དེ་ལྟར་འདོད་པ་ལ་བློ་རྣམ་པར་ཆགས་པ་དེ་མིག་ལྷའི་གཟུགས་ཡིད་དུ་འོང་བ་རྣམས་ཀྱིས་ཆོག་མི་ཤེས་སོ། །རྣ་བ་སྒྲ་སྙན་པ་གསལ་བ་ཡིད་དུ་འོང་བ་རྣམས་ཀྱིས་ཆོག་མི་ཤེས་སོ། །
[76a.2]སྣ་དྲི་ཞིམ་པ་བསུང་ཆེ་བ་ཡིད་དུ་འོང་བ་རྣམས་ཀྱིས་ཆོག་མི་ཤེས་སོ། །ལྕེ་རོ་ཞིམ་པ་བྲོ་བ་མང་ལ་ཡིད་དུ་འོང་བ་རྣམས་ཀྱིས་ཆོག་མི་ཤེས་སོ། །པགས་པ་རེག་བྱ་བདེ་བ་འཇམ་པ་ཡང་བ་ཡིད་དུ་འོང་བ་རྣམས་ཀྱིས་ཆོག་མི་ཤེས་ཏེ། སྲེད་པ་དྲུག་གི་མེས་ཡོངས་སུ་
[76a.3]བསྐོར་བ་དེ་ཀུན་ནས་སྲེག་པར་བྱེད་དོ། །དེ་ལྟར་ཆོག་མི་ཤེས་པ་དེ་དགེ་སློང་དེས་མངོན་པར་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ལྷ་ཡི་འཇིག་རྟེན་ཀུན་ནས་སུ། །སྲེད་པའི་མེ་ཡིས་ཡོངས་སུ་བསྐོར། །རྨོངས་པ་འདོད་པའི་དབང་སོང་བ། །ཆགས་
[76a.4]པ་དབང་མེད་སྲེད་པར་བྱེད། །ཇི་ལྟ་ཇི་ལྟར་ཤིང་རྙེད་ན། །དེ་ལྟ་དེ་ལྟར་སྲེག་པ་འཕེལ། །ཇི་ལྟ་ཇི་ལྟར་བདེ་ཐོབ་ན། །དེ་ལྟ་དེ་ལྟར་སྲེད་མེ་འཕེལ། །ཤིང་མེས་སྲེག་པའི་ཉེས་པ་རྣམས། །མི་ཡིས་ཡོངས་སུ་སྤང་ནུས་ཀྱི། །འཇིག་རྟེན་སྲེད་མེས་
[76a.5]སྲེག་པ་ནི། །ཡོངས་སུ་སྤང་བར་མི་ནུས་སོ། །ཆུ་བོ་ཆེན་པོ་རྒལ་འདོད་ལ། །ཆུ་སྲིན་གྱིས་ནི་འཇིགས་པ་གང་། །དེ་དག་བདེ་བའི་མཐར་ཕྱིན་ན། །སྲེད་པས་དེ་ལ་གནོད་མི་འགྱུར། །སྲེད་པའི་ཞགས་ལས་རྣམ་གྲོལ་ཞིང་། །འདོད་ཆགས་ཞེ་སྡང་སྤོང་
[76a.6]བ་པོ། །ཉེས་སྡིག་ལས་ནི་གྲོལ་བ་གང་། །མཁས་པ་དེ་ནི་མྱ་ངན་བྲལ། །གང་ཞིག་ཚུལ་ཁྲིམས་སྲུང་བ་ཉིད། །མཐོ་རིས་དེ་ལ་ཡིད་ཞུགས་ན། །དེ་དག་ཚུལ་ཁྲིམས་སྡིག་དང་བཅས། །ཟས་དང་དུག་ནི་འདྲེས་པ་བཞིན། །བསྐལ་པ་བྱེ་བ་སྟོང་རྣམས་
[76a.7]སུ། །སྲེད་པས་བསླུས་པའི་མི་རྣམས་ནི། །ཤིན་ཏུ་རྨོངས་པས་དེ་མི་གཏོང་། །ཡིད་ནི་གཏི་མུག་དབང་དུ་སོང་། །སྐོམ་གྱིས་གདུངས་པའི་ཁུར་ཙ་བ། །ལན་ཚྭའི་ཆུ་ནི་འཐུངས་པ་ལྟར། །སྲེད་པས་བསླུས་པའི་སེམས་ཅན་རྣམས། །སྲེད་པ་ཉིད་ཀྱི་རྗེས་
[76b]
[76b.1]སུ་འབྲང་། །སྐྱེ་བོ་སྐད་ཅིག་ཚིམ་བྱེད་ལ། །སྐད་ཅིག་གིས་ནི་སྐོམ་བྱེད་པ། །སྐྱེས་བུ་ཐ་མ་སྲེད་པ་ཡིས། །གདུངས་པ་ལམ་གོལ་ཚོལ་བ་བཞིན། །དེ་བས་སྲེད་པ་བསྟེན་མི་བྱ། །སྲེད་པ་དེ་ནི་བསྟེན་པར་དཀའ། །སྲེད་པའི་དབང་དུ་སོང་བའི་མི། །འཁོར་
[76b.2]བ་ལས་ནི་འགྲོལ་མི་འགྱུར། །གང་ཞིག་བདེ་བ་བླ་ན་མེད། །བསམ་གཏན་སྐྱེད་མོས་ཚལ་ལ་དགའ། །མྱ་ངན་འདས་པའི་གྲོང་སྟོན་པ། །དེ་དག་བདེ་བ་དེ་བཞིན་འགྱུར། །བདེ་བ་བླ་ན་མེད་པ་རྣམས། །ལྷ་ཡུལ་སྤྱོད་པའི་སྐྱེ་བོ་དག །སྲེད་པའི་ཞགས་
[76b.3]པས་དྲངས་ནས་སུ། །ཡང་དང་ཡང་དུ་དམྱལ་བར་ལྟུང་། །འཆི་མཐའ་དང་པོར་དགེ་བ་སྨིན། །ཡང་དག་ལམ་ནི་སྟོན་མཛད་པས། །སྲེད་ལ་རྟག་ཏུ་སྟེན་བྱེད་པ། །འདི་ཡིས་སྡུག་བསྔལ་ཚ་ཞེས་གསུངས། །དེ་ལྟར་དགེ་སློང་དེས་ལྷའི་འཇིག་རྟེན་འདོད་པའི་
[76b.4]དབའ་རླབས་ཀྱིས་བདས་ཤིང་འཆི་བའི་སྡུག་བསྔལ་མངོན་པར་མཐོང་ནས་འཁོར་བ་ལ་ཡིད་བྱུང་ངོ་། །དེ་ལྟར་ལྷའི་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་གནས་ཀུན་ཏུ་ལྟ་བ་དག་ལ་དགའ་བར་བྱེད་
[76b.5]དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་
[76b.6]ན། ལས་དེ་དང་རྒྱུ་འཐུན་པར་བུ་དང་། ཆུང་མ་དང་། བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་དང་། རྟག་ཏུ་ལྡན་ཞིང་ཤིན་ཏུ་འབྱོར་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ལྷ་ལག་
[76b.7]ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་རྟག་ཏུ་དགའ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་
[77a]
[77a.1]སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་སེམས་པ་གསལ་བའི་སྙིང་དང་ལྡན་པ་གང་གིས་རྒྱལ་པོས་གསད་པར་བྱ་བ་བཙོན་རའི་ནང་དུ་བཅུག་པ་ལས་ནོར་རྫས་ཐམས་ཅད་ཕུལ་ནས། 
[77a.2]དེ་ཐར་བར་བྱས་སམ། དེ་བཞིན་དུ་རྒྱལ་པོའི་བུའམ། དེ་དང་འཐུན་པ་དག་ལ་ཕུལ་ནས་དེ་ཐར་བར་བྱས་ལ། དེ་ལས་ནོར་རྫས་སྣ་འགའ་ཡང་ལེན་པར་མི་བྱེད་དེ། སྙིང་རྗེས་བརླན་པའི་སྙིང་གིས་སེམས་ཅན་རྣམས་ལ་ཕན་པ་ཁོ་ན་བྱེད་ཅིང་ལེགས་པར་བྱས་ན། 
[77a.3]དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་རྟག་ཏུ་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལྷ་དེ་རྣམས་ངོ་བོ་ཉིད་ཀྱིས་ཡིད་རབ་ཏུ་དགའ་བ་ཡིན་ལ། དེ་དག་པས་ཀྱང་དེ་བརྒྱ་འགྱུར་དུ་ཡིད་རབ་ཏུ་དགའ་བར་འགྱུར་ཏེ། ལས་
[77a.4]དེ་དང་རྒྱུ་འཐུན་པར་འབྲས་བུ་འབྲེལ་པས་རྒྱུ་དང་འཐུན་པར་འབྲས་བུ་འབྱུང་ངོ་། །ལྷའི་འཇིག་རྟེན་དེར་སྐྱེས་པ་དེ་ལྷ་མོའི་ཚོགས་མང་པོས་ནི་ཡོངས་སུ་བསྐོར། གླུ་དབྱངས་དང་། བྲོ་གར་དང་། བཞད་གད་དང་། རྩེད་མོ་དང་། དགའ་དགུར་སྤྱོད་པའི་ལྷ་མོ་རྣམས་ཀྱིས་
[77a.5]ནི་མཐའ་འཁོར་ཏེ། ཉེ་བར་སྤྱོད་ཅིང་རི་རབ་དང་། རི་དང་། རི་ཕུག་དང་། རི་ཁྲོད་རྣམས་སུ་ནི་རྒྱུ། དེ་བཻ་ཌཱུརྱའི་རྡོ་ལེབ་བཟང་པོ་རེག་ན་ཤིན་ཏུ་བདེ་བ་རྣམས་ཀྱི་སྟེང་ན་རང་དགར་ནི་སྤྱོད། ཆུ་བོ་དང་། འབབ་ཆུ་དང་། ལྟེང་ཀ་དང་། ཚལ་དང་། ཉེ་བའི་ཚལ་རྣམས་
[77a.6]སུ་ཤིན་ཏུ་བདེ་བ་དང་ལྡན་པ་དག་དགའ་བར་བྱེད། བདེ་བ་དེའི་ཁྱད་པར་ནི་འཁོར་ལོས་སྒྱུར་བའི་བདེ་བས་འབུམ་གྱི་ཆར་ཡང་མི་ཕོད་དོ། །དེ་ཅིའི་ཕྱིར་ཞེ་ན། རིས་འཐུན་པ་དེ་དང་། ཤ་དང་། རུས་པ་དང་། ཆུ་སེར་དང་བྲལ་བ་དེའི་ཕྱིར་བདེའོ། །ལྷའི་རིན་པོ་
[77a.7]ཆེའི་ཕྲེང་བ་དང་། གོས་དུ་མ་གྱོན་པ་མེ་ཏོག་བརྒྱུས་པ་དང་། བགོ་བ་སྣ་ཚོགས་ཀྱིས་ལུས་བརྒྱན་པ་དེ། རི་རབ་ཀྱི་དྲུང་དག་ན་རྒྱུ་བར་བྱེད་དེ། གལ་ཏེ་གསེར་གྱི་རི་ཟོམ་ལ་འཛེགས་ན་གསེར་དེའི་མཐུས་དེ་གསེར་ལྟ་བུར་འགྱུར་རོ། །གལ་ཏེ་བཻ་ཌཱུརྱའི་རི་ཟོམ་
[77b]
[77b.1]ལ་འཛེགས་ན་བཻ་ཌཱུརྱ་དེའི་མཐུས་བཻ་ཌཱུརྱའི་མདོག་ལྟ་བུར་འགྱུར་ཏེ། བདག་ཉིད་མཚོའི་ནང་དུ་ཞུགས་པ་ལྟར་གྱུར་ཀྱང་འདམ་རྫབ་ཀྱིས་གོས་པ་ལྟ་བུར་ནི་མི་འགྱུར་རོ། །གལ་ཏེ་ཤེལ་གྱི་རི་ཟོམ་ལ་འཛེགས་ན་ཤེལ་གྱི་འོད་དེས་དེ་ཟླ་བ་གཉིས་པ་ལྟ་བུར་འགྱུར་རོ། །གལ་
[77b.2]ཏེ་དངུལ་གྱི་རི་ཟོམ་ལ་འཛེགས་ན་དངུལ་དེའི་མཐུས་དེའི་ཡན་ལག་དང་ཉིང་ལག་ཐམས་ཅད་ཁ་བ་དང་མེ་ཏོག་ཀུ་མུ་ད་ལྟར་འགྱུར་ཏེ། དེ་ལྟར་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ། སིལ་སྙན་ཡན་ལག་ལྔ་དང་ལྡན་པའི་ཚལ་དང་། ཉེ་བའི་ཚལ་རྣམས་སུ་དགའ་
[77b.3]བར་བྱེད། ཡོངས་སུ་སྤྱོད་པར་བྱེད་ཅིང་། ལྷའི་བདེ་བ་དཔེ་མེད་པ་དག་མྱོང་བར་བྱེད་དོ། །དེ་ལྟར་དེ་རྣམ་པར་སྤྱོད་པ་ན་ཤིང་ལྗོན་པ་དུ་མས་མཛེས་པར་བྱས་པ། ལྷའི་ཉམས་དགའ་བར་བྱེད་པའི་ཚལ་ཞེས་བྱ་བ་ཞིག་རྒྱང་རིང་པོ་ནས་མཐོང་བ་དང་། དེར་ལྷ་དེ་དག་
[77b.4]འཛམ་བུའི་ཆུ་བོའི་གསེར་གྱི་ཤིང་རྟ་ལ་ཞོན་ནས་འགྲོ་བར་བྱེད་དོ། །ཚལ་དེ་ཡང་བྱ་རྣམ་པ་སྣ་ཚོགས་སྒྲ་འབྱིན་ཅིང་ཚལ་གྱི་ལྕུག་མ་གཞོན་ནུ་འཕྱང་བ་དག་ཏུ་ཤིང་རྟས་ཕྱིན་པ་དང་། བྱ་ལྷའི་སྐད་དུ་རྩེ་བ་ཞེས་བྱ་བ་ལྷ་རྣམས་དང་སྨྲ་བ་འཐུན་པ་དག་ལྷ་དེའི་དགེ་བའི་ལས་
[77b.5]ཀྱི་མཐུས་བསྐུལ་བ་དང་། འདི་ལྟར་ཚིགས་སུ་བཅད་དེ་སྨྲས་པ། དགའ་བར་བྱེད་པའི་ལས་རྣམས་དག །སྐྱེས་བུ་གང་ཞིག་འདིར་བྱེད་པ། །དེ་ཡི་ལས་ཀྱི་རྣམ་སྨིན་ནི། །ལེགས་པར་ཡོངས་སུ་སྨིན་པར་འགྱུར། །བདེ་བ་ཐོབ་པའི་ལྷ་དེ་དག །བག་མེད་པ་ལ་མ་བསྟེན་
[77b.6]ན། །དེ་ནི་བདེ་ལས་བདེ་ཐོབ་ཅིང་། །མྱ་ངན་འདས་པའི་རྗེས་སུ་འགྲོ། །བདེ་བའི་མཐའ་དེ་ཟད་འགྱུར་ཞིང་། །འདི་ལ་རྟག་དང་ཐེར་ཟུག་མེད། །དེ་ཐོབ་གཞལ་མེད་ཁང་རྣམས་ལ། །སྐྱེས་བུ་མཆོག་རྣམས་ཆགས་མ་བྱེད། །བདེ་མཐའ་རྟག་ཏུ་ལྷུང་འགྱུར་ཞིང་། །
[77b.7]བདེ་ལ་རྟག་པ་ཉིད་མེད་དེ། །རྒྱུ་དེ་ཐམས་ཅད་རིག་ནས་སུ། །ཡིད་ལ་ངེས་པར་ལེགས་པར་བྱོས། །བསགས་པ་ཐམས་ཅད་ཐ་མར་ཟད། །མཐོ་བའི་མཐའ་ནི་ཐ་མར་རྙིལ། །འདུ་བའི་མཐའ་ནི་ཐ་མར་འབྲལ། །འཚོ་བའི་མཐའ་ནི་ཐ་མར་འཆི། །སྐྱེས་པ་རྟག་ཏུ་
[78a]
[78a.1]འཆི་འགྱུར་ཞིང་། །དེ་ལ་རྟག་པ་ཉིད་མེད་དེ། །ཁམས་གསུམ་དག་ཏུ་སྔོན་བྱུང་ཞེའམ། །ཕྱི་ནས་འབྱུང་བ་ཉིད་མེད་དོ། །ཇི་ལྟར་ཉི་མ་འཆར་བ་དང་། །ནུབ་པར་འགྱུར་བ་རབ་ཏུ་མངོན། །དེ་ལྟར་སྐྱེས་པ་ཐམས་ཅད་ཀྱི། །ཐ་མར་འཆི་བ་
[78a.2]གནས་པ་ཡིན། །ཆོས་རྣམས་ཀྱི་ནི་ངོ་བོ་ཉིད། །སྐྱེ་དང་འཇིག་པ་འདི་ཤེས་ནས། །བག་མེད་ཡིད་ལ་མ་བྱེད་ཅིག །བག་མེད་དུག་གི་མཆོག་ཡིན་ནོ། །བག་ཡོད་འཆི་མེད་གནས་ཡིན་ལ། །བག་མེད་འཆི་བའི་གནས་ཡིན་ནོ། །བག་ཡོད་འཆི་བར་མི་
[78a.3]འགྱུར་ལ། །བག་མེད་རྣམས་ནི་རྟག་ཏུ་འཆི། །ཇི་ལྟར་དུག་དང་ཇི་ལྟར་མེ། །སྲོག་ཆགས་བག་མེད་དེ་བཞིན་ཏེ། །བག་མེད་མྱོས་པའི་སེམས་ཅན་རྣམས། །སྡུག་ལས་སྡུག་བསྔལ་དེ་འགྲོའོ། །རྟག་ཏུ་བག་ཡོད་མི་རྣམས་ནི། །འཇིག་རྟེན་ཀུན་གྱིས་ཕྱག་
[78a.4]བྱས་ཤིང་། །གང་ན་བག་མེད་མི་གནས་པ། །ཞི་བ་མཆོག་ཏུ་འགྲོ་བར་བྱེད། །དེ་ཀུན་མཐའ་ནི་ཟད་འགྱུར་ཏེ། །རྨོངས་པ་གང་ཞིག་མི་རིག་པ། །དེ་ནི་ཕྱི་ནས་འཆི་འགྱུར་ཏེ། །མ་བྱས་དོན་མེད་གདུང་བར་བྱེད། །རྟག་ཏུ་བདག་ཉིད་དགའ་འདོད་ན། །འཆི་བའི་
[78a.5]བར་དུ་དགེ་བ་བྱོས། །ཆོས་སྤྱོད་བདེ་བ་ཡིན་ནོ་ཞེས། །མཁས་པ་རྣམས་ཀྱིས་གདམས་པ་ཡིན། །རྒྱུ་ཡི་དེ་ཉིད་རྣམ་སྟོན་པ། །སངས་རྒྱས་རྣམས་ཀྱིས་འཁོར་བ་ཀུན། །རྟག་ཏུ་མི་རྟག་མི་བརྟན་ལ། །འགྱུར་ཞིང་ཚ་བར་རྟག་ཏུ་གསུངས། །དེ་ནས་ལྷ་དེས་བྱ་དེ་
[78a.6]རྣམས་ཀྱི་ཚིག་ཐོས་ནས། ཡང་དག་པར་བསམས་ཏེ་ཡིད་ལ་ཡང་དགའ་བ་བསྐྱེད་པ་དང་། །སྔོན་གྱི་ཚེའི་འབྲས་བུ་དྲན་ནས་ཡུད་ཙམ་ཞིག་བག་མེད་པ་ལ་མ་ཞུགས་སོ། །མོས་པའི་སྲབ་སྐྱོགས་ཀྱིས་ཡིད་དེ་འཛིན་པར་བྱེད་དེ། གཟུགས་དང་། སྒྲ་དང་། 
[78a.7]དྲི་དང་། རོ་དང་། རེག་བྱ་ཡིད་དུ་འོང་བ་རྣམས་ལ་བག་མེད་པ་མ་སྐྱེས་སོ། །དེ་ནས་ཡང་ཡིད་མི་བརྟན་པ་དེ་ལྷའི་བདེ་བའི་དབང་དུ་གྱུར་ཏེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་དེ་མ་ཟད་ཀྱི་བར་དུ། དེ་ཡུལ་སྡུག་པ་དེ་རྣམས་ལ་སྤྱོད་པར་བྱེད་དེ། དེ་ཕྱིས་ལྷ་ཡུལ་དེ་
[78b]
[78b.1]ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་
[78b.2]ནམས་ཀྱང་བཅིངས་པར་མི་འགྱུར་ཞིང་། རྟག་ཏུ་བདེ་བ་དང་ལྡན་ལ་ཉམ་ང་བ་རྣམས་ལས་ཐར་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་
[78b.3]ཐོས་པ་ལས་བྱུང་བའི་ཤེས་པས་བརྟགས་ན། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་དྲི་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་
[78b.4]ན། སྐྱེས་བུ་ཚུལ་ཁྲིམས་དང་ལྡན་པ་སེམས་པས་ཡོངས་སུ་བསྒོམས་པའི་སྙིང་དང་ཡིད་ཤིན་ཏུ་དང་བ། སེམས་རྙོག་པ་མེད་པར་གྱུར་པ། གཞན་ལ་གནོད་པ་མེད་པ་གང་གིས་སངས་རྒྱས་སམ། ཆོས་སམ་དགེ་འདུན་ལ་ཞིང་ཆེན་པོར་ཤེས་ནས། གོས་
[78b.5]ཤིན་ཏུ་དྲི་ཞིམ་པ་རྣམས་ཀྱིས་མཆོད་པ་བྱས་ལ་ལེགས་པར་བྱས་སོ་སྙམ་དུ་ཡང་སེམས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དྲི་ལ་ཆགས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཤིན་ཏུ་བདེ་བ་དང་། རང་གི་འོད་དང་
[78b.6]ལྡན་པ་དང་། སིལ་སྙན་ཡན་ལག་ལྔ་དང་ལྡན་པས་ཡིད་རབ་ཏུ་དགའ་ཞིང་དགའ་དགུར་སྤྱོད་པ་དེ་དུས་རིང་མོ་ཞིག་འདས་སོ། །དུས་རིང་པོ་འདས་པ་དེ་ཡང་ཡུལ་གྱི་བདེ་བ་དེས་ལྷ་དེ་དག་གིས་མི་རིག་སྟེ། གང་བདག་གི་དུས་འདི་འདས་སོ་ཞེས་དབང་པོ་དང་བདེ་བ་
[78b.7]མི་བརྟན་པ་ཐོག་མ་མེད་པའི་དུས་ནས་ཞུགས་པའི་ཡུལ་རྣམས་ལ་ཆོག་མི་ཤེས་པ་རྣམས་ཀྱིས་མི་རིག་གོ། །དེ་ལྟར་སྙིང་ལ་ཆགས་པའི་མེ་ཏོག་གི་ཕྲེང་བ་དང་ཕྱེ་མ་དང་། བྱུག་པས་ལུས་བསྐུས་པ་དེ། ཚལ་གྱི་བར་བར་དག་ན་རྒྱུ་བར་བྱེད་ལ། ཤིང་ལྗོན་པ་མང་
[79a]
[79a.1]པོའི་འོད་ཀྱིས་བརྒྱན་པ། ཆུ་བོ་དང་། སྟེགས་དང་། ཚལ་དང་། སྐྱེད་མོས་ཚལ་དག་གིས་བརྒྱན་པའི་ཡུལ་ཉམས་དགའ་བའི་ཚལ་རྣམས་ལ་སྟེན་པར་བྱེད་པ། འདོད་པ་མང་པོ་ལ་སྙིང་ཆགས་པ་དག་ཡུལ་གྱི་བདེ་བ་དེས་ལྷའི་འཇིག་རྟེན་གྱི་མཐའ་
[79a.2]འདི་ལྟུང་བར་ཁོང་དུ་མི་ཆུད་དོ། །དེ་ལྟར་ཡུལ་གྱི་སྲེད་པས་ཡོངས་སུ་བསླུས་པ་དེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ལྷའི་འཇིག་རྟེན་དེ་དག་ན་དགའ་བར་བྱེད། ཡོངས་སུ་སྤྱོད་པར་བྱེད་དོ། །དེ་ཕྱིས་ལྷའི་
[79a.3]འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་
[79a.4]པར་ཡུལ་རྟག་ཏུ་བསིལ་བར་སྐྱེ་བར་འགྱུར་ཏེ། ཡུལ་གནོད་པ་མེད་པ་དང་། མཚོན་ཆ་དང་། དགོན་པ་དང་། ལོ་ཉེས་འབྱུང་བ་དང་བྲལ་བའི་ཡུལ་རྣམས་སུ་སྐྱེ་ལ། སྐྱེ་བོ་ཀུན་གྱིས་མཆོད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་
[79a.5]པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པའམ་ལྷའི་མིག་གིས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་སྤྱི་གཙུག་ཐར་ཅེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་
[79a.6]གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། རྒྱལ་པོ་ལ་གནོད་པ་བྱེད་པའི་མི་སྤྱི་གཙུག་ནས་བཟུང་སྟེ་སྤྱངས་པ་དང་། སྡུག་བསྔལ་བ་ལས་གང་གིས་དེ་ཐར་བར་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྤྱི་གཙུག་
[79a.7]ཐར་ཞེས་བྱ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །རྒྱལ་ཆེན་བཞིའི་གནས་གསུམ་གྱི་ནང་ན་དེའི་ཉམས་དགའ་བ། ཤིན་ཏུ་ཡིད་དུ་འོང་བ། འདོད་པ་ལ་རྟེན་པ། དེའི་ངོ་བོ་འདོད་པ། འདོད་པ་ཉེ་བར་མཆོད་པ། འདོད་པ་རྒྱུན་ཆད་པ་མེད་པ་གང་ཡིན་པ་བསྡུས་པ་དེ་དག་
[79b]
[79b.1]ཐམས་ཅད་འབྱུང་ལ། བདེ་བའི་གནས་དེ་ན་བདེ་བ་དེས་མངོན་པར་འདོད་པ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ན་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་སིལ་སྙན་ཡན་ལག་ལྔ་དང་ལྡན་ཞིང་ཡུལ་
[79b.2]གྱི་བདེ་བ་དང་། ཉམས་བདེ་བ་དེས་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་
[79b.3]རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མྱ་ངན་དང་། འཇིགས་པ་དང་། གནོད་པ་དང་བྲལ་བར་འགྱུར་ལ། སྐྱོན་མེད་པ་དང་། གཟུགས་བཟང་བ་དང་། སྐྱེ་བོ་ཐམས་ཅད་དགའ་བ་དང་། ཤིན་ཏུ་འབྱོར་པ་དང་ལྡན་པ་དང་། དུས་དང་
[79b.4]འཐུན་པའི་གཟུགས་བཟང་བ་དང་། ཚེའི་བར་ཆད་མེད་པར་འཆི་བར་འགྱུར་བ་མཐོང་ངོ་། །དེ་ནས་ཡང་དགེ་སློང་དེ་གནས་བཅུ་མཐར་ཆགས་སུ་རྟོག་པར་བྱེད་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་དེ་ཙམ་དུ་ཟད་དམ་ཞེས་རྟོག་པར་བྱེད་དོ། །དེས་གནས་བཅུ་
[79b.5]ལས་གནས་གཞན་བཅུ་གཅིག་པ་མེད་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་བཅུ་ནི་དེ་དག་ཉིད་ཡིན་པར་མཐོང་ངོ་། །དེས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་བཅུ་མ་ལུས་པར་བརྟགས་ནས། རྒྱལ་ཆེན་བཞིའི་ནང་ན་ཆེ་བ་གནས་གསུམ་པ་རྟག་
[79b.6]ཏུ་མྱོས་གནས་ཞེས་བྱ་བ་ཐམས་ཅད་ལ་རྟོག་པར་བྱེད་དེ། ལྷ་རྟག་ཏུ་མྱོས་གནས་དེ་དག་གི་གནས་ཇི་ཙམ་ཞིག་ཡོད་ཞིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། རྟག་ཏུ་མྱོས་གནས་དེ་དག་གི་གནས་ཀྱང་བཅུ་ཡོད་དེ། འདི་ལྟ་སྟེ། ལྷག་པར་
[79b.7]དགའ་བ་དང་། ཨུད་པ་ལའི་མདོག་དང་། པད་མ་དཀར་སྤྱོད་དང་། གྲོང་ཁྱེར་དམར་གནས་དང་། སྣ་ཚོགས་དང་། མཐོ་བར་གནས་དང་། རྒུན་ཆང་མྱོས་གནས་དང་། ཡུལ་ལ་འདོད་པ་དང་། ཆུ་བསིལ་གནས་དང་། བརྟན་དགའ་སྟེ། ལྷ་རྟག་ཏུ་མྱོས་གནས་
[80a]
[80a.1]རྣམས་ཀྱི་གནས་ནི་བཅུ་པོ་འདི་དག་ཡིན་ནོ། །ས་གཞན་གང་ཞིག་ཏུ་ལས་གང་གིས་གང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཤིན་ཏུ་དང་ཞིང་རྙིང་ལ་རྙོག་པ་མེད་པ་དང་། སེམས་བཟང་པོ་ཡང་དག་པའི་ལྟ་བ་དང་
[80a.2]ལྡན་པ་གང་གིས་ཤིང་ལྗོན་པ་ཆེན་པོ་གང་ལ་ཡི་དགས་དང་། གནོད་སྦྱིན་དང་། སྲིན་པོ་དག་གནས་པའི་ཤིང་ལྗོན་པ་དེ། གཅོད་པ་ན་ཡོངས་སུ་སྐྱོབ་པར་བྱེད་ལ། ཡི་དགས་དང་། གནོད་སྦྱིན་དང་། སྲིན་པོ་དེ་དག་གནས་དང་བྲལ་བས་འཚེ་བར་མི་བྱེད། དེའི་མཐུས་བདེ་
[80a.3]བར་གནས་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་གནས། ལྷག་པར་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་གནས་གཞན་དེ་ན་ཆུ་བསིལ་བ་ཞེས་བྱ་བའི་རྫིང་བུ་ཡངས་པ་གསེར་གྱི་མདོག་དང་ལྡན་པ། བྱ་ངང་པ་དང་། ཀཱ་རཎྜ་
[80a.4]བ་དང་། ངུར་པ་ལུས་གསེར་གྱི་ཁ་དོག་ཅན་སྒྲ་འབྱིན་པ་རྣམས་ཀྱིས་མཛེས་པར་བྱས་པ། རིན་པོ་ཆེ་སྣ་བདུན་གྱི་པད་མ་རབ་ཏུ་མང་པོ་རྣམས་ཀྱིས་མཛེས་པར་བྱས་པ་ཡིན་ནོ། །པད་མའི་རྫིང་ཆུ་བསིལ་བ་དེ་དག་ན་ཡང་ཀུན་ནས་གསེར་གྱི་ཚལ་ཞེས་བྱ་བ་ཡོད་དེ། 
[80a.5]པད་མའི་རྫིང་དེ་གསེར་དང་དངུལ་གྱི་ཤིང་ལྗོན་པ་རྣམས་ཀྱིས་ཀུན་ནས་དཀྲིགས་ཤིང་བསྐོར་ནས་སྐྱེའོ། །ཤིང་དེ་རྣམས་ཀྱང་པད་མའི་རྫིང་གི་ཆུ་དེའི་ནང་ན། དེ་རྣམས་ཀྱི་གྲིབ་མ་འབབ་པའི་གཟུགས་དུ་མ་གཟུགས་བརྙན་ལྟ་བུར་སྣང་ལ། པད་
[80a.6]མའི་རྫིང་དེ་ཡང་ཆུའི་ནང་དུ་ཤིང་ལྗོན་པའི་གྲིབ་མ་དེ་རྣམས་ཀྱི་གཟུགས་བརྙན་ལྟ་བུར་སྣང་ངོ་། །དེ་ཡང་པད་མ་དང་། མེ་ཏོག་ཨུད་པལ་དང་། ཀུ་མུ་དས་མཛེས་པར་བྱས་པ་དག་ནི། ཇི་ལྟར་བརྒྱ་བྱིན་ཡང་དེར་རྩེ་བའི་བློ་སྐྱེ་བ་དེ་ལྟར་མཛེས་པ་
[80a.7]ཡིན་ནོ། །གང་གི་ཚེ་ལྷ་དང་ལྷ་མ་ཡིན་གཡུལ་འགྱེད་པར་འབབས་པ་ན་ཉི་མ་ཤར་བའི་མདོག་ལྟ་བུའི་པད་མ་འབུམ་ཕྲག་དུ་མས་མཛེས་པར་བྱས་པ་དེ་རྣམས་མཐོང་སྟེ། བརྟགས་ནས་ལྷ་རྣམས་ལ་སྨྲས་པ། ཀྱེ་མ་འདི་ལྟར་ཆུ་བསིལ་བའི་རྫིང་བུ་སྐྱོན་མེད་
[80b]
[80b.1]པ་འདི་ཉིད་ཤིན་ཏུ་ཉམས་དགའ་བ་ཡིན་ནོ། །དེ་ནས་ཡོན་ཏན་དེ་ལྟ་བུ་དང་ལྡན་པའི་རྫིང་བུ་དེ་རྣམས་སུ་ཡིད་རྟག་ཏུ་དགའ་ཞིང་རྫིང་བུའི་འགྲམ་དུ་ཡིད་རབ་ཏུ་མགུ་བའི་ལྷ་དང་། ལྷ་མོའི་ཚོགས་དང་བཅས་པས་སིལ་སྙན་ཡན་ལག་ལྔ་དང་ལྡན་ཞིང་བདེ་བ་དཔེ་མེད་པ་དང་
[80b.2]ལྡན་པ་ཅི་དགའ་དགུར་བྱེད་པའི་ལྷ་མོའི་ཚོགས་ཀྱིས་ཡོངས་སུ་བསྐོར་བ། ཤིན་ཏུ་བདེ་བ་དང་ལྡན་པ། ཁ་ཟས་དང་། གནས་དང་། རང་དགར་ཟ་ཞིང་འཁོད་པ་རྣམས་དགའ་བར་བྱེད། ཡོངས་སུ་སྤྱོད་པར་བྱེད་དོ། །དེ་ནས་ཡང་བྱུང་ནས་གལ་ཏེ་གནས་གཞན་དུ་འགྲོ་བར་
[80b.3]འདོད་ན། ལུས་དང་སེམས་གདུང་བ་རྣམས་དང་བྲལ་བ། སེམས་ཤིན་ཏུ་དགའ་བ་བདེ་བ་ཤིན་ཏུ་རྒྱ་ཆེ་ཞིང་འདོད་པ་དང་ལྡན་པ་རྣམས་ལྷ་དང་ལྷ་མོའི་ཚོགས་དགོད་ཅིང་གླུ་དབྱངས་ལེན་ལ། བྲོ་གར་བྱེད་པ་དང་ལྡན་པ་རྣམས་ཀྱིས་ཡོངས་སུ་བསྐོར་ཅིང་རྟག་ཏུ་རྩེ་བ་ན། ལྷའི་
[80b.4]ལུས་དང་ཡིད་ལ་བདེ་བ་གང་དང་གང་དག་འདོད་པ་དེ་དང་དེ་དག་ཉོན་མོངས་པ་མེད་ཅིང་ཤིན་ཏུ་རྒྱས་པ་དང་། ཚེགས་ཆུང་ངུས་འབྱུང་བར་འགྱུར་རོ། །དབང་པོ་ལྔ་ཡུལ་ལྔ་དག་ལ་སྤྱོད་པ་ཡང་བདེ་བ་ལ་གནས་པ་དེས་ཚིམ་མི་མྱོང་བར་འགྱུར་རོ། །དེ་ཅིའི་ཕྱིར་ཞེ་ན། སྲེད་པ་མེ་ལྟ་
[80b.5]བུ་དག་ལ་སྤྱོད་པ་དེ་ཡུལ་གང་གིས་ཀྱང་ཚིམ་པར་མི་འགྱུར་རོ། །དེ་ལྟར་རི་དང་སྐྱེད་མོས་ཚལ་དང་། ཆུ་བོ་དང་། གཞལ་མེད་ཁང་དང་། ལྟེང་ཀ་དང་། ཆུ་དངོ་རྣམ་པ་སྣ་ཚོགས་དང་། རིན་པོ་ཆེ་སྣ་ཚོགས་དང་། རིན་པོ་ཆེ་སྣ་བདུན་གྱིས་མཛེས་པར་བྱས་པ། བྱ་རྣམ་པ་སྣ་
[80b.6]ཚོགས་སྒྲ་སྙན་པ་འབྱིན་ཅིང་འདོན་པ་རྣམས་སུ་ལྷ་དེ་གྲོགས་དང་ལྷན་ཅིག་བདེ་བ་དུ་མ་ལ་གནས་ཤིང་བཻ་ཌཱུརྱའི་ཚལ་གྱི་གྲིབ་མས་མཛེས་པར་བྱས་པ་དག་ན་བྱ་རྣམ་པ་སྣ་ཚོགས་སྒྲ་འབྱིན་ཅིང་འདོན་པའི་ཚལ་དང་ཉེ་བའི་ཚལ་རྣམས་ན་དགའ་བར་བྱེད། རྩེ་བར་བྱེད། མགུ་
[80b.7]བར་བྱེད། དགའ་དགུར་སྤྱོད་པར་བྱེད་དོ། །བཻ་ཌཱུརྱ་དང་། གསེར་དང་། དངུལ་དང་། བྱི་རུའི་རི་རབ་ཀྱི་ཟོམ་ལ་རང་དགར་འཁོད་པ། ཁ་ཅིག་ནི་ཉི་མ་ལྟར་གཟི་ཆེ། ཁ་ཅིག་ནི་ཟླ་བ་ལྟར་མདངས་གསལ། ཁ་ཅིག་ནི་གཟུགས་དཔེ་མེད་པ་དང་ལྡན་ཏེ། 
[81a]
[81a.1]ཇི་ལྟར་ལེགས་པར་བྱས་པའི་ལས་དེ་རྣམས་ཀྱིས་ལུས་མངོན་པར་བསྒྲུབས་པ་དེ་ལྟར་ལྷ་ཡུལ་དུ་ཡང་རྣམ་པར་མཛེས་པ་ཡིན་ནོ། །རྒྱུ་རྐྱེན་དང་འཐུན་པར་སྤྱོད་པ་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་
[81a.2]གྱུར་པ་དེ་སྲིད་དུ་ལྷའི་འཇིག་རྟེན་དེ་ན་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་
[81a.3]སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཤིན་ཏུ་ཉམས་དགའ་བའི་ཡུལ་ལོ་ལེགས་ཤིང་བདེ་བར་སྐྱེ་ལ། ཤིན་ཏུ་འབྱོར་པ་དང་ལྡན་ཞིང་། མཆོག་ཏུ་
[81a.4]བདེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྟག་ཏུ་མྱོས་གནས་རྣམས་ཀྱི་གནས་ཨུད་པ་ལ་མདོག་ཅེས་བྱ་བ་ཇི་ལྟར་
[81a.5]གནས་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། ཚུལ་ཁྲིམས་དང་ལྡན་པ་གང་གིས་འདི་ལྟར་མེ་ཏོག་ཨུད་པ་ལ་བསྐྱེད་པ་འདིས་
[81a.6]སངས་རྒྱས་དང་། ཆོས་དང་དགེ་འདུན་རྣམས་ཀྱི་ལོངས་སྤྱོད་བྱའོ་སྙམ་དུ་བསམས་ནས་བསྐྱེད་ལ། དེ་ཡང་འབུལ་བར་བྱེད་ཅིང་དེ་སེམས་ལ་དགའ་བར་ཡང་འཛིན་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཨུད་པ་ལ་མདོག་གི་ལྷ་རྣམས་ཀྱི་ནང་དུ་སྐྱེ་
[81a.7]བར་འགྱུར་རོ། །དེར་སྐྱེས་ནས་ཀྱང་ལྷ་ཡུལ་དུ་རྩེ་བའི་སྐྱེ་བོ་དང་། དགའ་དགུར་སྤྱད་པ་དེ་དགའ་ཡ་ཡར་རྩེ་བ་དང་། དགའ་བ་དང་། སྟེག་པ་དང་། འཇོ་བ་དང་། རོལ་མོའི་སྒྲ་དང་། གླུ་དབྱངས་དང་། བྲོ་གར་བྱེད་པ་དང་ནི་ལྡན། བདེ་བ་དུ་མ་ལ་ནི་གནས། 
[81b]
[81b.1]ཚལ་ནས་ཚལ་དང་། བཻ་ཌཱུརྱའི་ཚལ་གྱི་གྲིབ་མ་མཛེས་པ་དང་། གསེར་བཙོ་མ་དང་། བྱི་རུ་ལྟ་བུའི་ས་གཞི་བདེ་བ་མཐོན་དམན་རན་པ་རྣམས་སུ་ནི་རྒྱུ། ལྷ་མོའི་ཚོགས་དུ་མས་ནི་ཡོངས་སུ་བསྐོར། ཁ་ཟས་ཞིམ་པོ་ནི་ཟ། ཅི་དགའ་དགུར་འདོད་པ་ཐམས་ཅད་བསམ་
[81b.2]པ་ཙམ་གྱིས་ནི་འགྲུབ། ངོ་བོ་ཉིད་ཀྱི་རི་དུ་མ་ལ་ནི་གནས། བདེ་བ་ལས་མཆོག་ཏུ་བདེ་བ་ནི་ཐོབ། དབང་པོ་ལྔ་ཡུལ་ལྔ་ལ་ཆགས་ཤིང་དགའ་བ་ནི་ཉིན་གཅིག་བཞིན་ཉམས་དགའ་བར་བྱེད། ཨུད་པ་ལ་སྔོན་པོ་དང་། བཻ་ཌཱུརྱའི་མདོག་ལྟ་བུའི་ལུས་ནི་ཨུད་པ་ལའི་ཚལ་ནས་ཨུད་
[81b.3]པ་ལའི་ཚལ་དུ་རྒྱུ། ཨུད་པ་ལའི་དྲི་གང་ཡིན་པ་དེ་དཔག་ཚད་བརྒྱར་ནི་ལྡང་། ཨུད་པ་ལའི་དྲི་ཞིམ་པོ་དེས་ལྷའི་མེ་ཏོག་གི་དྲི་ཞིམ་པོ་གཞན་ཐམས་ཅད་ཟིལ་གྱིས་མནན་ནས་རྒྱལ་པོ་བཞིན་དུ་ནི་མཛེས། རྒྱུ་དང་འཐུན་པར་འབྲེལ་པའི་རིམ་གྱིས་རྒྱུ་དང་འཐུན་པར་འབྲས་
[81b.4]བུ་འབྱུང་བར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གསུངས་ཏེ། དེ་མཐོ་རིས་སུ་ཕྱིན་ནས་ཀྱང་མེ་ཏོག་ཨུད་པ་ལ་དེ་རྣམས་ལས་དགའ་བ་རྣམ་པ་མང་པོ་དུ་མ་འཐོབ་བོ། །དེ་ནས་དེ་ལྟར་སྤྱོད་ཅིང་བདེ་བ་ལ་གནས་པའི་དབང་པོ་དྲུག་ངེས་པར་འབྱུང་བ་ལ་
[81b.5]དགའ་བ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་
[81b.6]སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་། སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མེ་ཏོག་མང་པོ་བསྐྱེད་ཅིང་འབྱོར་པའི་ཡུལ་རྣམས་སུ་སྐྱེ་བར་འགྱུར་ལ། ཤིན་ཏུ་རྒྱ་ཆེ་བ་དང་ལྡན་པ་
[81b.7]དང་། མཆོག་ཏུ་བདེ་བ་དང་ལྡན་པ་དང་། གནོད་པ་མེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་
[82a]
[82a.1]ཡུལ་ན་རྟག་ཏུ་མྱོས་གནས་རྣམས་ཀྱི་གནས། པད་མ་དཀར་སྤྱོད་ཅེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་
[82a.2]ཅིང་། ལུས་ངག་གི་དྲི་མ་དང་བྲལ་བ་སེམས་པས་ཡོངས་སུ་བསྒོམས་པའི་སྙིང་དང་ལྡན་པ་གང་གིས་སངས་རྒྱས་སམ། ཆོས་སམ། དགེ་འདུན་ལ་མེ་ཏོག་དབུལ་བའི་དོན་དུ་པད་མའི་ཚལ་བསྐྱེད་ཅིང་། སངས་རྒྱས་དང་། ཆོས་དང་། དགེ་འདུན་ལ་ཡང་སེམས་དད་
[82a.3]པ་དང་ལྡན་པར་གྱུར་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་གནས་པད་མ་དཀར་སྤྱོད་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་འབྲས་བུ་ལ་སྤྱོད་དེ། འདི་ལྟ་སྟེ། རྒྱན་དང་། རིན་པོ་ཆེ་དང་། འོད་སྣ་ཚོགས་
[82a.4]ཀྱིས་ནི་ལུས་བརྒྱན། ལྷའི་ཚོགས་ཐམས་ཅད་ཀྱིས་ནི་མཆོད། ལྷ་མོའི་ཚོགས་མེ་ཏོག་ཕྲེང་བ་ཐོགས་པ་རྣམས་ཀྱིས་ནི་ཡོངས་སུ་བསྐོར། རྡོ་རྗེ་དང་། མཐོན་ཀ་དང་། མ་རྒད་དང་། སྤུག་དང་། འཕྱང་འཕྲུལ་གྱི་འོད་ཀྱིས་ནི་ལུས་བརྒྱན། དགའ་ཡ་ཡར་རབ་ཏུ་
[82a.5]དགའ་ཞིང་རྩེ་བར་ནི་གནས། མཐོ་རིས་དང་འཐུན་པའི་ཀུན་དགའི་ར་བར་གནས་ཤིང་བདེ་བ་རྟག་ཏུ་མྱོང་སྟེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་བདེ་བ་དཔེ་མེད་པ་རྣམ་པ་དུ་མ་ཡོན་ཏན་ཤིན་ཏུ་ཆེ་
[82a.6]བ་དང་ལྡན་པ། སྐྱེ་བོ་ཐམས་ཅད་དང་ལྷན་ཅིག་གཞན་ལ་གནོད་པ་མེད་ཅིང་ཀུན་ནས་ཉོན་མོངས་པ་མེད་པ་རྣམ་པ་སྣ་ཚོགས་དེ་དང་དེ་དག་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་
[82a.7]འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ནོར་གྱི་བདག་པོ་ཤིན་ཏུ་བདེ་བ་དང་ལྡན་ཞིང་བུ་དང་དབང་ཕྱུག་དང་
[82b]
[82b.1]ལྡན་པ་དང་། རྒྱལ་པོས་ཀྱང་བཀུར་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྟག་ཏུ་མྱོས་
[82b.2]གནས་རྣམས་ཀྱི་གནས་གྲོང་ཁྱེར་དམར་གནས་ཞེས་བྱ་བ་ཇི་ལྟར་འདུག་པ་མཐོང་ངོ་། །གནས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་པ་དང་ལྡན་པ་ཕན་པར་འདོད་པ་གུས་པའི་སྙིང་
[82b.3]དང་ལྡན་པ་གང་ཡིན་པ་དེས། དགེ་སློང་ཡང་དག་པར་རབ་ཏུ་བྱུང་བའི་ཆོས་གོས་ཤིང་བྱིས་པ་ལའི་ཤུན་པས་ཁ་དོག་དམར་པོར་བསྒྱུར་ཏམ། གུར་གུམ་མམ། བཙོད་དམ། མཚལ་ལམ། སྐྱུ་རུ་རའམ། བཙག་གམ། བབ་ལའམ། ལྡོང་རོས་སམ། མེ་
[82b.4]ཏོག་བན་དུ་ས་ཚུར་དང་བཅས་པས་ཁ་དོག་དམར་པོར་བསྒྱུར་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་གྲོང་ཁྱེར་དམར་གནས་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཕྲེང་བ་དང་གོས་དམར་པོ་གྱོན་པ་དེའི་གནས་དེ་ནི་འོད་ཀྱིས་བརྒྱན་
[82b.5]པའི་ལུས་ཀྱིས་རྟག་ཏུ་གསལ་བར་བྱས་པ་ཡིན་ལ། ལྷ་དེ་དག་ཐམས་ཅད་ཀྱང་ཅི་དགའ་དགུར་སྤྱོད་པ་ཡིན་ཏེ། དེ་རྣམས་ཀྱི་མཐུས་གནས་དེ་དག་ཐམས་ཅད་རྣམ་པ་དེ་ལྟ་བུར་དམར་བར་འགྱུར་རོ། །ཇི་ལྟར་པད་མ་རཱ་གའི་འོད་དེ་གོས་པ་མེད་པ་ལྟར་ལྷ་དེ་རྣམས་ཀྱང་དེ་
[82b.6]ལྟར་དམར་པོར་སྣང་བར་འགྱུར་རོ། །རྒྱན་གྱི་ཁ་དོག་སྔོན་པོ་དང་། སེར་པོར་འདྲེས་ཤིང་རིན་པོ་ཆེས་བཀླུབས་པ་གཞན་གང་ཡིན་པ་དེ་དག་ཐམས་ཅད་ཀྱང་དམར་པོར་འགྱུར་ཏེ། ལེགས་པར་བྱས་པའི་ལས་དེས་དེའི་གོས་གསལ་བ་རྣམས་ཀྱིས་དམར་པོར་འགྱུར་རོ། །གང་གི་
[82b.7]ཚེ་དེ་རྩེ་ཞིང་གཞལ་མེད་ཁང་དང་པད་མའི་ཚལ་དང་། ལྟེང་ཀ་དང་། ཚལ་དང་། ཉེ་བའི་ཚལ་སྣ་ཚོགས་དང་། ལྷ་མོ་ཆ་བྱད་དང་རྒྱན་དམར་པོ་སྣ་ཚོགས་ཐོགས་པ་རྣམས་ཀྱིས་ཡོངས་སུ་བསྐོར་བ་དག་ཡུལ་དུ་མར་འགྲོ་བ་ན། དེའི་ཚེ་དེ་དག་གི་རྒྱན་རྣམས་ཀྱི་ཚོན་རྩི་གསལ་
[83a]
[83a.1]བ་དང་། ཁ་དོག་ཐམས་ཅད་ཀྱང་གསལ་བར་སྣང་ངོ་། །རིན་པོ་ཆེའི་འོད་སྣ་ཚོགས་ཀྱིས་བརྒྱན་པ། ལྷའི་བུ་དེ་ཚལ་ནས་ཚལ་དང་། རིའི་ཟོམ་ནས་རིའི་ཟོམ་དང་། པད་མའི་ཚལ་ནས་པད་མའི་ཚལ་དང་། ཆུ་བོ་དང་། འབབ་ཆུ་དང་། ལྟེང་ཀ་དང་། ཉེ་བའི་
[83a.2]ཚལ་ནས་ཆུ་བོ་དང་། འབབ་ཆུ་དང་། ལྟེང་ཀ་དང་། ཉེ་བའི་ཚལ་དུ་འགྲོ་བར་བྱེད་དོ། །སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ཉེ་བར་ལེན་ཅིང་ཕན་ཚུན་གྲོགས་སུ་གྱུར་པ། སོ་སོར་ཆགས་པའི་སྙིང་གིས་དགའ་བར་བྱེད། རྩེ་བར་བྱེད། དགའ་དགུར་སྤྱོད་
[83a.3]པར་བྱེད་དོ། །སྲེད་པའི་ཚོགས་དྲུག་གིས་ཡིད་རབ་ཏུ་དགའ་བ་དག་བདུད་རྩིའི་ཟས་བཟང་པོ་ལ་ནི་ཟ། མྱོས་པའི་སྐྱོན་དང་བྲལ་བའི་བཏུང་བ་ཞིམ་པོ་ནི་ཚིམ་པར་འཐུང་སྟེ། ཇི་སྲིད་དུ་ཚོགས་ཆེན་པོས་ཡོངས་སུ་བསྐོར་ནས་དགའ་བ་སྣ་ཚོགས་བྱེད་དོ། །དེ་ལྟར་དེ་དག་
[83a.4]རྩེ་བ་སྣ་ཚོགས་དགེ་སློང་དེས་མངོན་པར་མཐོང་ནས། འདི་ལྟར་ཚིགས་སུ་བཅད་དེ་སྨྲས་པ། མཐོ་བས་མཐོ་བའི་རི་རབ་ན། །དེ་བས་མཐོ་བ་རྟག་ཏུ་དགེ། ལྷ་མཆོག་རྣམས་ཀྱི་འོག་མིན་དུ། །དགེ་བས་སྐྱེ་བོ་ཁྲིད་པར་བྱེད། །རྣམ་པ་སྣ་ཚོགས་དུ་མ་ཡི། །ཚུལ་ཁྲིམས་
[83a.5]དག་ཀྱང་བསྲུངས་ན་ནི། །དགེ་བའི་ལས་ཀྱི་རྣམ་སྨིན་འདི། །ལྷ་རྣམས་ནང་དུ་སྨིན་པར་འགྱུར། །ཚུལ་ཁྲིམས་ཆུ་ནི་ཤིན་ཏུ་དང་། །རབ་ཏུ་གང་བར་ཀུན་ནས་སུ། །ཁྲུས་བྱས་མི་ནི་ལྷ་རྣམས་ཀྱི། །བདེ་བའི་དྲུང་དུ་འགྲོ་བར་འགྱུར། །སྦྱིན་དང་ཚུལ་ཁྲིམས་རྟག་
[83a.6]ཏུ་དུལ། །འབྱུང་པོ་ཀུན་ལ་ཕན་པར་དགའ། །ཡེ་ཤེས་བརྩོན་ལ་བྱམས་སེམས་ལྡན། །ལྷ་ཡི་འདུན་སར་འགྲོ་བར་འགྱུར། །ཉེས་བཅོམ་བྱེད་དང་ལྡན་པ་དང་། །ཚུལ་ཁྲིམས་རིན་པོ་ཆེ་ཡིས་བརྒྱན། །སེམས་ཅན་ཀུན་ལ་བརྩེ་ལྡན་པ། །ལྷ་ཡུལ་
[83a.7]རྣམས་ན་དེ་དག་མཁས། །དྲང་པོ་རྣམས་ནི་གསེར་འདྲ་སྟེ། །དྲི་མ་དང་ནི་སྡིག་རྣམས་སྦྱངས། །ཡང་དག་ལས་ཀྱི་མཐའ་བརྩོན་པ། །ལྷ་ཡུལ་རྣམས་ན་དེ་དག་མཁས། །སེམས་ཅན་ཀུན་ལ་བརྩེ་ལྡན་ཞིང་། །སེམས་ཅན་ཀུན་ལ་ཕན་འདོད་ལ། །སྡིག་ཀུན་རྣམ་
[83b]
[83b.1]པར་སྤངས་པ་གང་། །དེ་དག་ལྷ་ཡི་གནས་ན་གནས། །ལེགས་པར་རྟོག་པ་ཉིན་གཅིག་བཞིན། །ཚུལ་ཁྲིམས་སྲུང་བར་བྱེད་པ་གང་། །ཉིན་གཅིག་བཞིན་དུ་དེ་རྣམས་ཀྱི། །བདེ་བ་དུ་མ་དེ་དག་མྱོང་། །སྐྱེས་བུ་དེ་ཉིད་སེམས་པ་པོ། །ཚུལ་ཁྲིམས་རྟ་ལ་ཞོན་ནས་སུ། །
[83b.2]རྩེན་པ་དུ་མ་ལྡན་པ་དག །ལྷ་ཡི་གནས་སུ་འགྲོ་བར་བྱེད། །གང་ཞིག་ལྷ་ཡི་གནས་ན་རྩེ། །གང་ཞིག་བདེ་བ་བླ་ན་མེད། །དེ་དག་འཐུན་པར་ཚུལ་ཁྲིམས་ཀྱི། །འབྲས་བུར་དེ་བཞིན་གཤེགས་པས་གསུངས། །གང་ཞིག་ལྷ་ཡི་ཕྲེང་རྒྱན་དང་། །ལྷ་ཡི་ཕྲེང་བས་བཀླུབས་པ་
[83b.3]དང་། །ལྷ་རྣམས་མཐོ་རིས་རྩེ་བ་ནི། །དེ་ཀུན་དགེ་བའི་རྒྱུ་ལས་བྱུང་། །པད་མ་ཨུད་པལ་ཉམས་དགའི་ཚལ། །ཚལ་དང་ནགས་ཚལ་བརྒྱན་པ་དང་། །མཐོ་རིས་ལྷ་རྣམས་དགའ་བ་གང་། །དེ་ཀུན་དགེ་ལས་སྐྱེས་པའི་འབྲས། །ནམ་མཁའ་གཞལ་མེད་ཁང་
[83b.4]གནས་དང་། །ལྷ་ཡི་རིན་ཆེན་བརྒྱན་པ་དང་། །ལྷ་རྣམས་དྲི་མེད་གསལ་བ་གང་། །དེ་དག་ཚུལ་ཁྲིམས་འབྲས་བུ་ཡིན། །གསེར་དང་མེ་ཏོག་སྣ་ཚོགས་དང་། །ཀུན་ནས་རི་བོའི་སྟེང་རྣམས་སུ། །ལྷ་རྣམས་དགའ་བྱེད་གང་ཡིན་དེ། །ཚུལ་ཁྲིམས་ལས་བྱུང་འབྲས་
[83b.5]བུ་ཡིན། །ཇི་ལྟར་མི་དག་རང་ཁྱིམ་དུ། །ཞུགས་ནས་འཇིགས་པ་མེད་པར་འགྱུར། །དེ་བཞིན་ཚུལ་ཁྲིམས་ཡང་དག་སྤྱོད། །མི་རྣམས་ལྷ་ཡི་གནས་སུ་འགྲོ། །འདི་ལྟར་ལྷ་ཡི་ནང་དུ་འགྲོ་བའི་དྲི། །བླ་མེད་ཚུལ་ཁྲིམས་ལྡན་པ་དྲི་ཞིམ་པ། །མེ་ཏོག་ཀེ་ཏ་ཀ་དང་མ་
[83b.6]ལུ་ཀ། །ཙམ་པ་ཀ་ཡི་དྲི་དང་མཚུངས་པ་མིན། །ཚུལ་ཁྲིམས་ཡོངས་སུ་སྲུང་བ་གང་། །དེ་དག་འཚོ་བའི་ཕུལ་ཡིན་ནོ། །གང་ཞིག་ཚུལ་ཁྲིམས་ཡོངས་སྤོང་བ། །འཆི་བའི་ནང་ན་མི་བཟད་འཆི། །བདག་ལ་རྟག་ཏུ་བྱམས་འདོད་པའང་། །ཡོན་ཏན་འདི་དག་རིག་ནས་
[83b.7]སུ། །ཚུལ་ཁྲིམས་ལེགས་པར་བསྲུང་བྱ་ཞིང་། །ཚུལ་ཁྲིམས་འཆལ་པ་རྣམ་པར་སྤོང་། །ཚུལ་ཁྲིམས་སྲུང་བ་རྟག་ཏུ་དུལ། །བཟོད་པ་ལྡན་ཞིང་བལྟ་ན་སྡུག །ཐེམ་སྐས་ལྟ་བུར་འཛེགས་ནས་སུ། །ལྷ་ཡི་འདུན་སར་འགྲོ་བར་བྱེད། །དེ་ལྟར་དགེ་སློང་དེས་
[84a]
[84a.1]རང་གི་ལས་ལ་སྤྱོད་པའི་ལྷ་རྣམས་ཀྱང་མཐོང་། ལས་ཀྱི་འབྲས་བུ་སྣ་ཚོགས་ཀྱང་མཐོང་ནས་འཁོར་བ་ལས་འདོད་ཆགས་དང་བྲལ་ལོ། །གྲོང་ཁྱེར་དམར་པོ་ན་གནས་པའི་ལྷ་དེ་དག་ཀྱང་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་ཤིང་བསགས་
[84a.2]པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད། །རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་
[84a.3]དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་འཇིག་རྟེན་པ་ཐམས་ཅད་དགའ་ཞིང་ནོར་མང་པོ་དང་ལྡན་པ་དང་། ལྷོ་ཕྱོགས་སུ་གནོད་པ་མེད་པར་སྐྱེ་བར་འགྱུར་བར་མཐོང་ངོ་། །
[84a.4]དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྟག་ཏུ་མྱོས་གནས་རྣམས་ཀྱི་གནས་སྣ་ཚོགས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་
[84a.5]སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་འདི་ལྟར་སེམས་པ་དང་ལྡན་པར་གྱུར་ཅིང་སེམས་པས་བརླན་པའི་སྙིང་དང་ལྡན་པ་གང་གིས་སེམས་ཅན་ཚུལ་ཁྲིམས་དང་ལྡན་པ་རྣམས་ལ་བཟའ་བ་དང་། 
[84a.6]བཏུང་བ་དང་། བཟའ་བཅའ་དང་། ཚོད་མ་སྣ་ཚོགས་དག་བྱིན་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྣ་ཚོགས་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ལས་སྣ་ཚོགས་ཀྱིས་བསྐྱེད་པ། བདེ་བ་སྣ་ཚོགས་ལ་ནི་སྤྱོད། གཡོག་པ་དང་མལ་
[84a.7]སྟན་སྣ་ཚོགས་ཀྱི་ནང་ན་ནི་འགྲེ། བདེ་བར་གནས་པའི་ཀུན་དགའ་ར་བ་དང་། རྩེ་བ་དང་། འགྲོས་སྣ་ཚོགས་ནི་བྱེད། ཚལ་དང་སྐྱེད་མོས་ཚལ་སྣ་ཚོགས་སུ་ནི་འགྲོ། ལྷ་མོའི་ཚོགས་ཆ་བྱད་སྣ་ཚོགས་ཐོགས་པ་ནི་ཕྱི་བཞིན་འབྲང་། ཚལ་དང་། ནགས་ཚལ་
[84b]
[84b.1]དང་། རི་བོ་སྣ་ཚོགས་དང་། ཆུ་བོ་དང་། པད་མའི་ཚལ་དང་། ཨུད་པལ་དང་། མེ་ཏོག་དང་། འབྲས་བུའི་སྐྱེད་མོས་ཚལ་སྣ་ཚོགས་དག་ན་ནི་གནས། བགོ་བ་དང་། མལ་ཆ་དང་། སྒེག་པའི་ཚལ་སྣ་ཚོགས་ན་ནི་སྤྱོད། ག་ཞའི་གཏམ་བརྗོད་ཅིང་འདུ་འཛི་
[84b.2]ལ་དགའ་ལ། ཤིན་ཏུ་ཆགས་པའི་སེམས་སྣ་ཚོགས་ཀྱིས་ནི་འཚོ། རྟོག་པས་བསྐྱེད་པ་ལ་དགའ་ཞིང་། བློ་རྣམ་པར་ཆགས་པ་རབ་ཏུ་མྱོས་པ་ཡིན་ཏེ། དེ་ལྟར་ལས་སྣ་ཚོགས་བྱས་ནས་རྒྱུ་སྣ་ཚོགས་བྱེད་པ་དེ་ཚལ་སྣ་ཚོགས་རྣམས་སུ་བདེ་བ་སྣ་ཚོགས་དག་མྱོང་བར་བྱེད་དོ། །
[84b.3]དེ་ནས་དགེ་སློང་དེ་ཤིན་ཏུ་དགའ་ནས་འདི་ལྟར་ཚིགས་སུ་བཅད་དེ་སྨྲས་པ། རི་མོ་མཁན་གྱི་རི་མོ་རྣམས། །དེ་ནི་སྣ་ཚོགས་འདྲི་མ་ཡིན། །གང་ཞིག་ལས་ཀྱི་རི་མོ་མཁན། །མཐོ་རིས་སུ་ནི་མང་དུ་འདྲི། །ཚོན་རྩིས་བྲིས་པ་བྲིས་མི་འགྱུར། །དེ་ནི་བགྲང་བར་གྲངས་ཡོད་ཀྱི། །
[84b.4]ལས་ཀྱིས་བྲིས་པ་གྲངས་མེད་དེ། །དེ་ནི་སེམས་ཀྱིས་འདྲི་བར་བྱེད། །རྩིག་པ་ཞིག་ན་ངེས་པར་ཡང་། །རི་མོ་མ་ལུས་འཇིག་པར་འགྱུར། །ལས་ཀྱིས་བྲིས་པ་ལུས་ཞིག་ཀྱང་། །འཇིག་པ་ཉིད་དུ་མི་འགྱུར་རོ། །ཇི་ལྟར་རི་མོ་མཁན་གཅིག་ཅིག །རི་མོ་སྣ་ཚོགས་
[84b.5]འདྲི་བ་དག །དེ་བཞིན་སེམས་ནི་གཅིག་པུ་ཡིས། །ལས་རྣམས་སྣ་ཚོགས་བྱེད་པར་འགྱུར། །ཇི་ལྟར་ཚོན་རྩི་གསལ་བ་ལྔས། །བྲིས་པ་སྣང་ལ་སྟོད་པར་བྱེད། །དེ་ལྟར་དབང་པོ་ལྔ་རྣམས་ཀྱི། །ལས་ཀྱིས་འཁོར་བར་འཁོར་བར་འདྲི། །རི་མོ་མཁན་གྱི་མི་དག་ནི། །
[84b.6]དུ་མ་དག་ཏུ་སྣང་འགྱུར་གྱི། །རི་མོ་མཁན་དེ་སེམས་ཕྲ་བས། །ཐམས་ཅད་དུ་ནི་མི་མཐོང་ངོ་། །རི་མོ་ལེགས་ཤིང་ལེགས་པ་དག །ཇི་ལྟར་རྩིག་ངོས་རྣམས་ལ་འདྲི། །ལས་རྣམས་ལེགས་ཤིང་ལེགས་པ་དག །དེ་ལྟར་སེམས་ལ་འདྲི་བར་བྱེད། །ཇི་ལྟར་ཉིན་དང་
[84b.7]མཚན་རྣམས་སུ། །སེམས་རྒྱུན་འབྱུང་ལ་སེམས་གནས་འགྱུར། །དེ་ལྟར་ཉིན་དང་མཚན་རྣམས་སུ། །དེ་བཞིན་ལས་ཀྱི་རྗེས་སུ་འཇུག །ཇི་ལྟར་རླུང་དང་དུད་པ་རྡུལ། །གདུང་བ་རྣམས་ཀྱིས་རི་མོ་འཇིག །དེ་ལྟར་དགེ་དང་མི་དགེ་བ། །སྤངས་ན་ལས་ཀྱི་རི་
[85a]
[85a.1]མོ་འཇིག །དེ་ལྟར་དགེ་སློང་དེས་སེམས་རི་མོ་མཁན་ལྟ་བུ་ལ་རག་ལས་པ་མངོན་པར་མཐོང་ནས། ལས་ཀྱི་དེ་ཉིད་རྣམ་པར་མཐོང་བ་འཁོར་བ་ལས་ཡིད་བྱུང་ངོ་། །ལྷ་སྣ་ཚོགས་དེ་དག་གི་ལས་སྣ་ཚོགས་དེ་དག་ཀྱང་ཇི་སྲིད་དུ་འདོད་པ་སྡུག་པ་ཡིད་
[85a.2]དུ་འོང་བའི་ལས་བྱས་ཤིང་བསགས་པ་བདེ་འགྲོ་ངེས་པར་མྱོང་བར་འགྱུར་བ་དེ་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་
[85a.3]དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་རྒྱུ་ཞེས་བྱ་བ་རྫུ་འཕྲུལ་ཆེ་བ་དང་། ནོར་དང་ལྡན་པ་དང་། དཔོན་སྣ་བྱེད་པས་འཚོ་བར་འགྱུར་བར་མཐོང་
[85a.4]ངོ་། དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་རྟག་ཏུ་མྱོས་གནས་རྣམས་ཀྱི་གནས་མཐོ་བར་གནས་ཞེས་བྱ་བ་ཇི་
[85a.5]ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་སྤྱད་པའི་ལས་མངོན་པར་ཤེས་པས། སེམས་པས་ཡོངས་སུ་བསྒོམས་པའི་སེམས་དང་ལྡན་པ་གང་གིས་སེམས་ཅན་
[85a.6]རྣམས་ཀྱི་གྲང་བ་དང་ཚ་བ་ཡོངས་སུ་བསྐྱབ་པའི་ཕྱིར་བསོད་ནམས་ཀྱི་གནས་མལ་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་མཐོ་བར་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་རེག་པ་ལས་བདེ་བར་གནས་པ་དེ་དབང་པོ་
[85a.7]ལྔའི་ཡུལ་གྱི་བདེ་བ་རྣམ་པ་དུ་མ་རྣམ་པ་མང་པོ་དག་མྱོང་བར་འགྱུར་རོ། །ལྷའི་རིས་དེ་ན་ཚལ་དང་ཉེ་བའི་ཚལ་དག་ཡོད་དེ། འདི་ལྟ་སྟེ། མེ་ཏོག་མན་དཱ་ར་བ་ལ་རྩེ་བ་དང་། སྟུག་པོ་སྦྱོར་གནས་དང་། ངལ་བསོ་བདེ་དང་། རྩེ་དང་སྒྲ་འབྱིན་ལྡན་དང་། སྒྱུ་མ་ཀུན་དགའ་
[85b]
[85b.1]དང་འཇིགས་མེད་དེ། ཚལ་དང་ཉེ་བའི་ཚལ་དེ་དག་ཏུ་ལྷ་དེ་ལྷ་མོའི་ཚོགས་ཀྱིས་ཡོངས་སུ་བསྐོར་བ་དང་བཅས་པ་དག་དགའ་བར་བྱེད། དགོད་པར་བྱེད། རྩེ་བར་བྱེད། སྒེག་པར་བྱེད་དོ། །སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་ཅིང་བློ་རང་དགར་གནས་
[85b.2]པ་བདག་ཉིད་ཆེན་པོ་ཅི་དགར་སྒྲོགས་པ། བདེ་བ་མཆོག་དང་ལྡན་པ་སྐྱིད་པར་གནས་པ་རྣམས་པད་མའི་ཚལ་ནས་པད་མའི་ཚལ་དུ་འདོང་བར་བྱེད་དེ། མཐོ་རིས་དང་འཐུན་པའི་རིན་པོ་ཆེའི་སྙིང་པོ་རབ་ཏུ་མང་པོས་རྣམ་པར་བརྒྱན་པ། རྟག་ཏུ་བག་ཚ་བ་མེད་པར་སྤྱོད་པ་
[85b.3]རྣམས་ཡུལ་མཐོ་བ་ནས་ཡུལ་མཐོ་བ་དང་། གསེར་གྱི་རི་རབ་འབར་བའི་ཕྲེང་བའི་འོད་རྣམས་ཀྱིས་གསལ་བར་བྱས་པ་དེ་དག་ལ་ལུས་ནད་མེད་པ་རྣམས་ཡོངས་སུ་རྒྱུ་བར་བྱེད་ཅིང་རྟག་ཏུ་བདེ་བས་མྱོས་པར་གནས་པ། ལེགས་པར་བྱས་པ་མང་པོ་འདོད་པར་བྱས་པའི་
[85b.4]ལས་ཀྱིས་དེར་སྐྱེས་པ་རྣམས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །ཆུ་བོ་དང་། འབབ་ཆུ་དང་། ལྟེང་ཀས་བརྒྱན་པའི་མཐོ་རིས་ཀྱི་ཡུལ་རྣམས་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་
[85b.5]བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་
[85b.6]ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྒྱལ་པོ་ཆོས་སེམས་པ་ཆེན་པོར་འགྱུར་ཞིང་འཇིག་རྟེན་ཐམས་ཅད་དགའ་བར་འགྱུར་བ་མཐོང་ངོ་།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་བརྒྱད་པ། དེ་ནས་ཡང་དགེ་སློང་ལས་ཀྱི་
[85b.7]འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་རྟག་ཏུ་མྱོས་གནས་རྣམས་ཀྱི་གནས་རྒུན་ཆང་མྱོས་གནས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་
[86a]
[86a.1]ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། ཚུལ་ཁྲིམས་དང་ལྡན་པར་གྱུར་པ། ཕན་པར་འདོད་པ། འཇམ་པའི་སྙིང་རྗེ་དང་། རང་བཞིན་
[86a.2]གྱིས་ངང་འཇམ་པ། དྲང་བ། གཡོ་མེད་པ། གཞན་ལ་གནོད་པ་མེད་པ་གང་གིས་ཕྱོགས་བཞིའི་དགེ་སྦྱོང་དང་བྲམ་ཟེ་ཉོན་མོངས་པ་མགོན་མེད་པ་རྣམས་ལ་ཉིན་གཅིག་གམ། གཉིས་སམ། གསུམ་མམ། བཞི་ལྟ་སྨོས་ཀྱང་ཅི་དགོས་ཏེ། དེ་ལྟར་རིམ་གྱིས་རྒྱ་ཆེར་
[86a.3]རྟག་རེས་འཁོར་བྱིན་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྟག་ཏུ་མྱོས་གནས་རྣམས་ཀྱི་གནས་རྒུན་ཆང་མྱོས་གནས་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །དེར་སྐྱེས་ནས་ཀྱང་མཐོ་རིས་ཀྱི་སྐྱེད་མོས་ཚལ་ན་བདེ་བར་གནས་པ་དེ་གསེར་གྱི་དྲིལ་བུ་གཡེར་ཀའི་
[86a.4]དྲ་བས་བྲེས་པ། སྒྲ་མང་པོ་འབྱིན་པ་དང་ལྡན་པའི་ཚལ་རྣམས་ཀྱི་ནང་ན་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་། འདོད་པ་སྡུག་པ་ཡིད་དུ་འོང་བའི་ཡུལ་ལ་ཆགས་པ་དག་དགའ་དགུར་སྤྱོད་པར་བྱེད་དོ། །ལྷ་གཞོན་ནུ་གཞན་རབ་ཏུ་མང་པོ་རྣམས་ཀྱིས་མངོན་པར་མཆོད་ཅིང་
[86a.5]ལྷའི་བདུད་རྩིའི་སྐོམ་མང་པོས་ནི་མྱོས། མེ་ཏོག་མན་དཱ་ར་བའི་ཕྲེང་བས་ནི་མགོ་བརྒྱན། པད་མའི་ཚལ་གྱི་གསབ་གསེབ་ན་ནི་གནས། གསེར་དང་། བཻ་ཌཱུརྱ་དང་། ཤེལ་དང་། དངུལ་གྱི་རི་དག་ལ་ནི་འཛེག །བུང་[བ་སྒྲ་]སྐད་སྙན་པ་འབྱིན་པའི་པད་མའི་ཚལ་རྣམས་ཀྱི་ནང་ན་
[86a.6]རྣམ་པར་རྒྱུ་བར་ནི་བྱེད། ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་ཉི་མ་འབུམ་སོ་སོ་ན་འགྲན་པ་ལྟ་བུའི་མེ་ཏོག་མན་དཱ་ར་བ་དང་། པད་མའི་ཚལ་རྣམས་ཀྱི་ནང་ན། གསེར་གྱི་བྱ་སྒྲ་འབྱིན་པ་ཐོས་ན་རྣར་སྙན་པ་དང་། རོལ་མོ་ཡན་ལག་ལྔ་དང་ལྡན་པ་ཐོས་ན་སྙན་ཅིང་བདེ་བ་
[86a.7]རྣམས་ཀྱི་ནང་ན་མངོན་པར་དགའ་བར་བྱེད་དོ། །གསེར་དང་། བཻ་ཌཱུརྱའི་རྡོ་ལེབ་ཀྱིས་ས་གཞི་ལེགས་པར་བསྙམས་པ་དང་། མུ་ཏིག་གི་བྱེ་མས་གཞི་བསྙམས་པའི་མཚོ་ལྷའི་ཆུ་ཡོན་ཏན་ཡན་ལག་བརྒྱད་དང་ལྡན་པ་རྣམས་ཀྱི་ནང་ན་དགའ་བར་བྱེད་དོ། །རང་གིས་བྱས་
[86b]
[86b.1]པའི་བསོད་ནམས་ཀྱིས་སྤྲུལ་པའི་ལྷུན་པོ་དག་ལ། གསེར་དང་། བཻ་ཌཱུརྱ་དང་། དངུལ་དང་། ཤེལ་གྱི་རྡོ་ཡིས་མཛེས་པར་བྱས་པའི་རི་བཟང་པོའི་རྩེ་མོ་དག་ན་མངོན་པར་དགའ་བར་བྱེད་དེ། དགའ་བ་དང་སྐྱིད་པ་སྣ་ཚོགས་ལ་གནས་པ། ལྷ་དང་ལྷ་མོས་དཀྲིགས་
[86b.2]པའི་ནང་ན་དགོད་ཅིང་རྩེ་ལ་གཡེར་བ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་རང་གིས་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་རང་གིས་ལེགས་པར་བྱས་པའི་ལས་ཀྱི་འབྲས་བུ་ལ་ཉེ་བར་སྤྱོད་པར་
[86b.3]བྱེད་དོ། །གང་གི་ཚེ་ལས་ཟད་པར་གྱུར་པ་དང་། དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་
[86b.4]བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་རི་འབིགས་བྱེད་ཀྱི་སྨན་ལྗོངས་དག་ཏུ་གནས་པ་དང་། རྒྱལ་པོའི་ཡིད་ཆེས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་
[86b.5]མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྟག་ཏུ་མྱོས་གནས་རྣམས་ཀྱི་གནས་ཡུལ་ལ་འདོད་པ་ཞེས་བྱ་བ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་
[86b.6]ཤེས་པས་བརྟགས་ན། སེམས་དང་ལྡན་པར་གྱུར་པ་གང་གིས་ཚུལ་ཁྲིམས་དང་ལྡན་ཡང་རུང་། མི་ལྡན་ཡང་རུང་། ལྟ་བ་ལོག་ཀྱང་རུང་། མ་ལོག་ཀྱང་རུང་བ་ཞིག་ནད་ཀྱིས་ཐེབས་པ་ལ། ནད་རྐྱེན་དང་སྨན་དང་ནད་གཡོག་དག་བྱིན་ལ། དེ་ཡང་ནད་
[86b.7]སོས་པར་གྱུར་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡུལ་ལ་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་འཇིགས་པ་ཐམས་ཅད་དང་བྲལ་བར་ཤེས་པ་དེ། ལྷའི་གནས་གཞན་དག་ཏུ་མཆོད་ཅིང་ལས་འཕེལ་
[87a]
[87a.1]བ་ལས་བདེ་བ་འཕེལ་བར་འགྱུར་ཏེ། ཇི་ལྟར་མར་མེ་འབར་བ་ལས་འོད་འབྱུང་བ་དེ་ལྟར་ལས་འཕེལ་བ་ལས་བདེ་བ་འཕེལ་བར་འགྱུར་རོ། །དེ་ལྟར་ལྷ་རྣམས་ལྷའི་འཇིག་རྟེན་ན་ལས་ཀྱི་འབྲས་བུ་དེ་ལ་སྤྱོད་པ་རྣམ་པར་སྨིན་པ་ཤིན་ཏུ་ཉམས་དགའ་
[87a.2]བ། དཔེ་མེད་པ་ཐུན་མོང་མ་ཡིན་པ་དག་འབྱུང་ངོ་། །ལེགས་པར་བྱས་པའི་ལས་དེས་དེར་སྐྱེས་པ་དེ་བཻ་ཌཱུརྱ་དང་། ནོར་བུ་དང་། དངུལ་གྱི་ལྷུན་པོ་གསལ་བའི་རྩེ་མོ་མཐོན་པོ་རྣམས་ན་ཤིན་ཏུ་བདེ་བར་གནས་པའི་ཀུན་དགའི་ར་བ་དག་ཡོད་དེ། སྐྱེད་མོས་ཚལ་དང་། སྟེགས་
[87a.3]དུ་མས་བརྒྱན་པའི་ས་དག་ལ་གནས་ཤིང་ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་བརྒྱན་པ། འོད་སྣ་ཚོགས་ཀྱིས་ཡུན་རིང་དུ་ཉམས་དགའ་བར་བྱེད་པ་རྣམས་ཀྱི་ནང་ན་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ། དེ་དག་གིས་རྩེད་མོ་བྱེད་པ་ན། དེ་ལྟར་དབང་
[87a.4]པོ་ལྔ་དང་། བློ་ཡུལ་ལ་ཆགས་པ་དེ་ཅི་དགའ་དགུར་བདེ་བ་ལ་གནས་ཏེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ལྷ་ཡུལ་ལྷའི་གནས་དེ་ན་འདོད་པ་ཐམས་ཅད་ལ་བློ་རྣམ་པར་ཆགས་པ་དེ། དགའ་བར་
[87a.5]བྱེད། གནས་པར་བྱེད། དགའ་དགུར་སྤྱོད་པར་བྱེད་དེ། ལས་དེ་ཟད་ནས་དེ་ནས་ཡང་ལས་ཀྱི་འབྲས་བུ་ལ་སྤྱོད་པ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། གལ་ཏེ་མི་རྣམས་དང་སྐལ་བ་མཉམ་པར་མིའི་
[87a.6]ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བྱེད་གཟུགས་བཟང་པོ་དང་ལྡན་ཞིང་གར་ཡང་འཇིགས་པ་མེད་པ་དང་། ནོར་བཟང་པོ་དང་ལྡན་པ་དང་། རྒྱལ་པོའི་འཁོར་གྱིས་མཆོད་པ་དང་། ཚེ་རིང་བ་དང་། ཡུལ་བཟང་པོར་སྐྱེ་སྟེ། དུས་ཀྱང་ཆོས་བཟང་པོ་ལ་དགའ་
[87a.7]བའི་དུས་སུ་སྐྱེ་བར་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྟག་ཏུ་མྱོས་གནས་རྣམས་ཀྱི་གནས་ཆུ་བསིལ་
[87b]
[87b.1]གནས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྙིང་རྗེ་ཅན་སེམས་པས་ཡོངས་སུ་བསྒོམས་པའི་སྙིང་དང་ལྡན་པ་གང་གིས་སེམས་ཅན་གཞན་
[87b.2]འཆི་བའི་དུས་ཀྱི་ཚེ། སྐོམ་གྱིས་གདུངས་པའི་སྐོམ་པ་བསལ་བར་བྱ་བའི་ཕྱིར་རམ། གཤིན་རྗེའི་མི་ཡིས་འཇིགས་པ་བསྟན་ནས་འཁྲུགས་པར་གྱུར་པ་ལ་བུ་རམ་ཆུའམ། ཆུ་གྲང་མོ་བླུད་ན་དེ་ལེགས་པར་བྱས་པའི་ལས་ཀྱི་མཐུ་དེས་གང་གི་ཚེ་འཆི་བར་
[87b.3]འགྱུར་བ་དེའི་ཚེ། ལྷ་རྟག་ཏུ་མྱོས་གནས་རྣམས་ཀྱི་གནས་ཆུ་བསིལ་བར་གནས་ཞེས་བྱ་བའི་ལྷ་དེ་དག་གི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཆུ་བསིལ་བའི་ཚོགས་འབབ་ཆུ་དང་། ཆུ་བོ་ཕུན་སུམ་ཚོགས་པའི་ས་ཕྱོགས་དག་ན་དེ་དགའ་བར་བྱེད་
[87b.4]དོ། །དེ་ལྷའི་བཏུང་བའི་རྣམ་པ་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ་མཐོང་ན་མྱོས་པ་སྐྱེད་པ་དང་། དྲིས་མྱོས་པ་སྐྱེད་པ་དང་། རེག་པས་མྱོས་པ་སྐྱེད་པ་དང་། སྒྲ་ཐོས་ན་མྱོས་པ་སྐྱེད་པར་བྱེད་པ། མྱོས་པའི་སྐྱོན་དང་བྲལ་ཞིང་སྙིང་དགའ་
[87b.5]བར་བྱེད་པ་ཡིན་ནོ། །ཡོན་ཏན་ལྔ་དང་ལྡན་པའི་བཏུང་བ་དག་ཀྱང་འབྱུང་སྟེ། འདི་ལྟ་སྟེ། བཏུང་བ་དེ་དག་འཐུངས་ནས་ལྷ་རྣམས་ལྷའི་སྟོབས་བཅུ་འགྱུར་དུ་འབྱུང་བར་འགྱུར་རོ། །ཇི་ལྟར་ནམ་མཁའ་ལ་འགྲོ་བ་ཉམས་པར་ཡང་མི་འགྱུར་ཞིང་ལྟུང་བར་ཡང་
[87b.6]མི་འགྱུར་ལ། དེ་བཞིན་དུ་ས་ལ་ཡང་འབྱིང་བར་མི་འགྱུར་རོ། །དེའི་བརྩོན་འགྲུས་ཡོངས་སུ་ཉམས་པ་ཡང་མེད་ལ་ཅ་ཅོ་དང་། ག་ཞའི་སྒྲ་ལ་མངོན་པར་དགའ་ཞིང་ཡིད་ཤིན་ཏུ་དགའ་བ་དེ་རབ་ཏུ་དགའ་བ་བརྒྱ་འགྱུར་དུ་འབྱུང་བར་འགྱུར་རོ། །དེའི་རྣ་བ་ཡང་མཉན་པར་
[87b.7]བྱ་བ་ལ་ཐོགས་པ་མེད་དེ། ཤིན་ཏུ་བདེ་བ་ཡང་དག་པར་འབྱུང་བར་འགྱུར་བ། མཐོ་རིས་དང་འཐུན་པར་གནས་པ། ཡུལ་གྱི་བདེ་བ་ཉམས་དགའ་བ་དག་མྱོང་བར་འབྱུང་བར་འགྱུར་རོ། །རིན་པོ་ཆེ་སྣ་བདུན་གྱི་ཤིང་ལྗོན་པའི་ཚལ་འདི་ལྟ་བུ་དག་ཀྱང་ཡོད་དེ། འདི་
[88a]
[88a.1]ལྟ་སྟེ། ཚལ་གཡེར་བྱེད་དང་། ཚལ་ཀུན་དགའ་དང་། ཚལ་དགའ་བདེར་གནས་དང་། ཚལ་ཡིད་ཚིམ་དང་། ཚལ་རླུང་བདེ་དང་། ཚལ་སྒྲ་ལྔ་འབྱིན་དང་། ཚལ་འབབ་ཟེར་སྒྲ་རོལ་མོ་དང་། ཚལ་ཡིད་འཐུན་དང་། ཚལ་བདེ་བར་གནས་
[88a.2]པ་དེ་རྣམས་ཀྱི་ནང་ན་མངོན་པར་དགའ་བར་བྱེད་དོ། །མིག་གིས་ཀྱང་གཟུགས་འདོད་པ་སྡུག་པ་ཡིད་དུ་འོང་བ་དག་མཐོང་ངོ་། །རྣ་བས་ཀྱང་སྒྲ་སྙན་པ་རྣར་འཐད་པ་ཡིད་དུ་འོང་བ་དག་ཐོས་སོ། །སྣས་ཀྱང་དྲི་ཞིམ་པ་བསུང་ཆེ་བ་ཡིད་དུ་འོང་བ་དག་སྣོམ་མོ། །དེ་ལྟར་
[88a.3]ལྕེས་ཀྱང་རོ་ཞིམ་པ་བྲོ་ཆེ་བ་ཡིད་དུ་འོང་བ་དག་མྱོང་སྟེ། དེ་ལྟར་རྣམ་པ་དེ་ལྟ་བུས་ཡིད་ཚིམ་པར་བྱས་པའི་སྙིང་དང་དབང་པོ་ལྔ་ཡུལ་ལ་ཆགས་པའི་དགའ་བ་དང་བདེ་བ་དག་མྱོང་བར་བྱེད་དོ། །དེ་ལྟར་དེ་སྲེད་པའི་ཚོགས་དྲུག་གི་མེས་ཉིན་གཅིག་བཞིན་སྲེག་པར་བྱེད་ལ། 
[88a.4]འདོད་ཆགས་ཀྱི་མེས་ཀྱང་ཉིན་གཅིག་བཞིན་ཡོངས་སུ་སྲེག་སྟེ། འདོད་ཆགས་ཀྱི་མེ་དང་། བག་མེད་པའི་མེ་ལྕེ་དྲུག་ཤིན་ཏུ་སྟོབས་ཆེ་བར་གྱུར་ཀྱང་དེ་དག་དེས་མི་རིག་གོ། །བག་མེད་པ་དེས་ཡིད་ཕྲོགས་ཤིང་བག་མེད་པའི་གནས་སུ་སྐྱེས་པ། བག་མེད་པ་དེས་
[88a.5]ཉམས་པ། ལེགས་པར་བྱས་པའི་ལས་དེས་ཡུལ་གྱི་བདེ་བ་ལ་ལྷག་པར་དགའ་བ་ཟད་པ་མེད་པ་དེ་ནི་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ནས་བདེ་བ་མྱོང་བར་བྱེད་དོ། །གང་གི་ཚེ་ལས་ཟད་པར་
[88a.6]གྱུར་པ་དང་། དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་
[88a.7]ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བཀྲེས་པ་དང་། སྐོམ་པ་དང་། ངལ་བ་དང་། ལོ་ཉེས་འབྱུང་བའི་འཇིགས་པ་ཡང་མི་འབྱུང་ལ། རྟག་པར་ཤིན་ཏུ་བདེ་བར་གནས་པ་དང་། ཡུལ་མ་མཐོང་བ་རྣམས་སུ་འོངས་ན་ཡང་དགའ་བ་དང་མགུ་བར་འགྱུར་བ་
[88b]
[88b.1]དང་། དེ་ལ་བྱ་བ་མེད་བཞིན་དུ་ཡང་མལ་སྟན་དང་། ན་བའི་གསོས་སྨན་གྱི་རྐྱེན་གྱིས་ཡོ་བྱད་མང་པོ་དག་སྦྱིན་པ་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། 
[88b.2]དེས་ཐོས་པ་ལས་བྱུང་བའི་ཤེས་པས་ལྷ་རྟག་ཏུ་མྱོས་གནས་རྣམས་ཀྱི་གནས་བརྟན་དགའ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་
[88b.3]སྤོང་བའི་ཚུལ་ཁྲིམས་དང་ལྡན་པའི་དགེ་སློང་ཡིད་སྐྱོ་བར་བྱ་བའི་ཕྱིར་མི་རོའམ་མི་རོ་ལྟ་བུར་བྲིས་པ་ཞིག་བཞག་ན། དེ་བདེ་འགྲོ་མཐོ་རིས་ཀྱི་འཇིག་རྟེན་བརྟན་དགའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་རྟག་ཏུ་བརྟན་དགའ་དེ་བཻ་ཌཱུརྱ་
[88b.4]དང་། གསེར་དང་། བྱི་རུ་དང་། ཨན་ད་རྙིལ་དང་། མ་རྒད་ལྟ་བུའི་མཐོ་རིས་ཀྱི་གནས་དག་ན་ཡང་དང་ཡང་དུ་དགའ་བར་བྱེད་ཅིང་ཉིན་གཅིག་བཞིན་དུ་བདེ་བ་བར་ཆད་མེད་པ་འབུམ་སྙེད་དག་མྱོང་བར་བྱེད་དོ། །རོལ་མོ་མང་པོ་དུ་མ་འབུམ་སྙེད་དག་མང་དུ་ཐོས་ན་བར་
[88b.5]ཆད་མེད་པར་དགའ་བ་ལྷག་པར་ཆགས་ཏེ། ཀུན་ནས་ཉོན་མོངས་པ་འབྱུང་བ་གང་ཡིན་པ་དེ་ནི་དཔེར་བྱར་ཡང་མེད་ལ། མཐོ་རིས་སུ་ཟས་དང་། སྐོམ་དང་། གོས་དང་། མེ་ཏོག་དང་། དྲིས་མྱོས་ཤིང་དགའ་བ་མང་པོ་དུ་མ་འབྱུང་ངོ་། །དེར་དགའ་བ་འདི་ལྟ་བུ་དག་འབྱུང་སྟེ། 
[88b.6]འདི་ལྟ་སྟེ། ཚལ་མཐོང་ན་དགའ་བ་དང་། བྱ་སྣ་ཚོགས་སྒྲ་འབྱིན་ན་དགའ་བ་དང་། རོལ་མོས་དགའ་བ་དང་། ལྷ་མོ་མཐོང་ན་དགའ་བ་དང་། རྒྱགས་པར་གནས་ན་དགའ་བ་དང་། དྲི་ཞིམ་པོས་དགའ་བ་དང་། ཐགས་སུ་མ་བཏགས་པའི་གོས་གྱོན་ན་དགའ་བ་དང་། 
[88b.7]སྤོས་སྣ་ཚོགས་ཀྱིས་ཕོག་ན་དགའ་བ་དང་། བཟའ་བ་དང་། བཏུང་བ་ཚོགས་ན་དགའ་བ་དང་། རྩེན་པས་དགའ་བ་དང་། ནམ་མཁའ་ལ་འགྲོ་བས་དགའ་བ་དང་། སྙིང་དུ་སྡུག་པའི་ལྷ་མཐོང་ན་དགའ་བ་དང་། རིན་པོ་ཆེའི་རིའི་རྩེ་མོ་ནས་རིའི་རྩེ་མོ་བལྟ་ན་དགའ་
[89a]
[89a.1]སྟེ། དེ་དག་ལ་སོགས་པས་མངོན་པར་དགའ་ལ། དགའ་བ་དུ་མ་གཞན་རྣམས་ལ་ཡང་ཤིན་ཏུ་ཆགས་ཏེ། བདེ་བ་ཤིན་ཏུ་ཡིད་དུ་འོང་བའི་ཀུན་དགའ་ར་བ་དང་། སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ལེན་པ་དང་། རང་གིས་བྱས་
[89a.2]པའི་བདེ་བ་ལ་གནས་པ་ལྷའི་བདེ་བ་རྣམ་པ་དུ་མ་དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །ལས་དེ་ཟད་ནས་དེ་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་
[89a.3]ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་སྐྱེད་མོས་ཚལ་སྣ་ཚོགས་ཀྱི་ནང་ན་གནས་ཤིང་ཤིན་ཏུ་
[89a.4]བདེ་བ་དང་ལྡན་པ་དང་། བགོ་བའི་གོས་སྣ་ཚོགས་དང་། དགའ་གཏམ་སྣ་ཚོགས་དང་། སྤྱོད་པ་སྣ་ཚོགས་དང་། བལྟ་བར་བྱ་བ་སྣ་ཚོགས་མཐོང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་དེས་རྒྱལ་ཆེན་བཞིའི་ལྷ་རྣམས་ཀྱི་གནས་གསུམ་དང་། ལས་ཀྱི་
[89a.5]འབྲས་བུ་རྣམ་པར་སྨིན་པ་དང་བཅས་པ་རྣམ་པར་ཕྱེ་ནས་གནས་བཞི་པ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་པི་བང་ཅན་གསུམ་པ་ཞེས་བྱ་བའི་ལྷ་རྣམས་མཐོང་ངོ་། །དེ་རྣམས་ཀྱི་གནས་བཅུ་པོ་ཡང་འདི་ལྟ་སྟེ། དྲི་དགའ་དང་། སྒྲ་སྙན་པ་
[89a.6]དང་། དེ་ལ་ཆགས་དང་། སྐྱོར་ཆུ་སྐྱེས་དང་། ལུས་དཀར་དང་། ཕན་ཚུན་དགའ་དང་། ཡང་དག་ཆགས་སྤྱོད་དང་། འཁོར་དང་། རྣམ་སྤྱོད་དང་། སྐྱིལ་མོ་ཀྲུང་གི་སྟེང་དུ་སྐྱེ་བ་དང་ལྡན་པར་གནས་པ་དག་སྟེ། ལྷ་པི་བང་ཅན་གསུམ་པ་རྣམས་
[89a.7]ཀྱི་གནས་ནི་བཅུ་པོ་དེ་དག་ཡིན་ནོ། །དགེ་སློང་དེ་དེ་རྣམས་ཀྱི་ལས་ཀྱི་རྣམ་པར་སྨིན་པ་རྣམ་པར་འབྱེད་པར་བྱེད་དེ། གནས་དེ་རྣམས་སུ་ལྷ་དག་ལས་གང་གིས་སྐྱེ་བར་འགྱུར་ཞིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ལས་
[89b]
[89b.1]དེ་དག་བྱེད་ན་དེ་ལྟར་དེ་དང་འཐུན་པར་སྐྱེ་བར་འགྱུར་ལ། ལས་དེ་དང་འཐུན་པར་རྣམ་པར་སྨིན་པ་འབྱུང་ངོ་། །དེ་ལ་རྒྱལ་ཆེན་བཞིའི་གནས་དང་པོ་དྲི་དགའ་ཞེས་བྱ་བ་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་
[89b.2]པས་བརྟགས་ན། སེམས་པ་དང་ལྡན་པར་གྱུར་ཅིང་། དེས་སེམས་བསྒོམས་པ་དེས་ལུས་བསྒོམས་པ་གང་གིས་བསོད་ནམས་བསགས་པར་བྱ་བའི་ཕྱིར། དགེ་འདུན་དག་ལ་ཀུན་དགའ་ར་བའི་སའམ། བུ་རམ་ཤིང་གི་ར་བའམ། འབྲ་གོའི་ར་བའམ། ཤིང་
[89b.3]ཨ་མྲའི་ར་བ་ཕུལ་ལ། དེ་ཡང་ཡོངས་སུ་སྤྱོད་པར་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དྲི་དགའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་བདེ་བ་དུ་མ་ཐོབ་ཅིང་སྤྱོད་པ་དེ། ལྷའི་ཙན་དན་དང་། ཙན་དན་ས་མཆོག་གི་བྱུག་པས་ལུས་
[89b.4]བྱུགས་པ། ལྷ་མོའི་ཚོགས་དུ་མས་ཡོངས་སུ་བསྐོར་བ། གཟུགས་དང་ཆ་བྱད་སྣ་ཚོགས་དང་ལྡན་པ་དགོད་པ་དང་། རྩེ་བ་དང་། སྒེག་ཆོས་ལ་མཁས་པ་རྣམས་དང་། ལྷན་ཅིག་པད་མའི་ཚལ་དང་། ལྟེང་ཀ་དང་། ནགས་ཚལ་གྱི་བར་དག་ན་མེ་ཏོག་གི་ཕྲེང་བ་
[89b.5]དང་། གོས་གྱོན་པ། ཡིད་རབ་ཏུ་དགའ་བ་རྣམས་དགའ་བར་བྱེད། དགའ་དགུར་སྤྱོད་པར་བྱེད་དོ། །དེའི་ལྷའི་དྲི་རྣམ་པ་དུ་མ་དག་པད་མའི་ཚལ་དེ་དག་དང་། ལྷའི་མེ་ཏོག་དེ་དག་བརྟོལ་ནས་དཔག་ཚད་བརྒྱར་བསུང་སྟོབས་ཆེར་འབྱུང་ངོ་། །དྲི་སྣོམས་པའི་ལྷ་མོ་
[89b.6]གང་ཡིན་པ་དེ་དག་ཐམས་ཅད་དྲི་ཤིན་ཏུ་ཉམས་དགའ་ཞིང་མཆོག་ཏུ་ཡིད་དུ་འོང་བ་རྣམ་པ་དུ་མས་མྱོས་པ་རྣམས། ཡང་ལྷའི་དྲི་དེས་བརྒྱ་འགྱུར་དུ་མྱོས་པར་འགྱུར་རོ། །ཤིན་ཏུ་མྱོས་པའི་ལྷའི་རིས་དེ་དག་ཉིད་ལ་སེམས་ཆགས་པ་རྣམས་ལྷ་དེ་དག་ཉིད་དང་། རྣམ་པ་དུ་མ་བརྒྱ་
[89b.7]འགྱུར་དུ་དགའ་དགུར་སྤྱོད་པར་བྱེད་ལ། དེ་རྣམས་ལྷན་ཅིག་ཆུ་བོའི་དྲུང་དུ་འགྲོ་བར་བྱེད་དོ། །ཆུ་བོ་དེ་དག་གི་མིང་ནི་འདི་ལྟ་སྟེ། རིན་ཆེན་འབབ་ཅེས་བྱ་བ་དང་། རིན་པོ་ཆེའི་དུམ་བུ་འབབ་དང་། གསེར་འབབ་དང་། ཆང་འབབ་ཆུ་བོ་དང་། སྦྲང་རྩི་འབབ་པའི་ཆུ་བོ་དང་། 
[90a]
[90a.1]དབུ་བ་རོག་རོག་འབབ་པ་དག་སྟེ། ཆུ་བོ་དེ་དག་ཐམས་ཅད་ཀྱི་འགྲམ་ན། བྱ་ངང་པ་དང་། ཀཱ་རཎྜ་བ་དང་། ངུར་པའི་ཚོགས་ཀྱིས་བརྒྱན་པ་བྱ་སྒྲ་འབྱིན་པ་རྣམས་དང་། ཤིང་ལྗོན་པས་མཐའ་ཁེབས་པ་ཡིན་ལ། ཤིང་དེ་དག་ཀྱང་རིན་པོ་ཆེ་སྣ་བདུན་གྱི་བྱ་
[90a.2]རྣམས་ཀྱིས་ཀུན་ནས་དཀྲིགས་ཤིང་སྒྲ་ཡིད་དུ་འོང་བ་འབྱིན་པ་དག་ཡིན་ཏེ། ལྷ་མོའི་ཚོགས་གླུ་སྙན་པ་ལེན་པ་ལ་མཁས་པ་གང་ཡིན་པ་དེ་དག་ཀྱང་བྱའི་སྒྲ་དབྱངས་འབྱིན་པ་ཐོས་ནས། ཚལ་གྱི་ནང་ན་རྒྱུ་བའི་བྱ་གཞན་སྒྲ་འབྱིན་པ་ལྷའི་རྣར་སྙན་པ་དེ་དག་ལ་ཤིན་ཏུ་
[90a.3]ཉན་པར་བྱེད་དོ། །ཡུལ་གྱི་འདོད་པ་ལ་སེམས་རྣམ་པར་ཆགས་ཤིང་བྱའི་སྒྲ་འབྱིན་པ་དེ་ལ་སྙིང་ཤིན་ཏུ་ཆགས་པ་དེ་དག་གིས་བདེ་བ་དེ་ཐམས་ཅད་བོར་ནས་བྱའི་སྒྲ་དེ་ལ་ཉན་པར་བྱེད་དེ། བྱའི་སྒྲ་ཡིད་དུ་འོང་བ་སྣ་ཚོགས་དག་ཐོས་ན་བདེ་བ་རྣམ་པ་དུ་མ་སྣ་ཚོགས་དང་། 
[90a.4]སྒྲ་དབྱངས་བདུན་དང་ལྡན་ཞིང་རྒྱུན་མི་དྲག་པ་འབྱིན་པ་ལ་ཉན་པར་བྱེད་དོ། །ཆུ་བོ་གཞན་དག་ཏུ་སྒྲ་འབྱིན་པར་ལྷ་མོ་རྣམས་དགའ་བར་བྱེད། གླུ་དབྱངས་ལེན། དགོད་པར་བྱེད་ལ། ལྷའི་ཆང་མྱོས་པའི་སྐྱོན་དང་བྲལ་བ་དག་ལ་འཐུང་བར་བྱེད་དོ། །དེ་དག་དེ་རྣམས་ཀྱིས་
[90a.5]མཐོང་ནས་ཀྱང་དེ་རྣམས་དང་ལྷན་ཅིག་དགའ་བར་བྱེད་ལ། བཻ་ཌཱུརྱ་དང་། དངུལ་དང་། ཤེལ་དང་། གསེར་གྱི་རི་བོ་གཞན་དག་གི་རྩེ་མོ་དང་། ཆུ་བོ་དང་། འབབ་ཆུ་དང་། ལྟེང་ཀ་དང་། ནགས་ཚལ་མཛེས་པ་དང་། པད་མའི་ཚལ་བྱའི་ཚོགས་སྣ་ཚོགས་ཀྱིས་
[90a.6]བརྒྱན་པ་རྣམས་སུ་ལྷ་མོ་དེ་རྣམས་དང་ལྷན་ཅིག་དགའ་བར་བྱེད་དོ། །གཞན་ཡང་ཕྱོགས་གཞན་དག་ན་བཻ་ཌཱུརྱ་སྔོན་པོའི་དུམ་བུ་ལྟ་བུ་དང་། མེ་ཏོག་སྣ་ཚོགས་ཀྱིས་ཁེབས་པའི་ས་ཕྱོགས་དག་ན་དགའ་བར་བྱེད་དེ། དེ་ལྟར་དེ་ལེགས་པར་བྱས་པའི་ལས་དེ་དང་རྒྱུ་འཐུན་
[90a.7]པར་སིལ་སྙན་ཡན་ལག་ལྔ་དང་ལྡན་པས་མཐོ་རིས་ཀྱི་བདེ་བ་ཡིད་དུ་འོང་བ་རྣམ་པ་དུ་མ་དག་མྱོང་ངོ་། །ལྷའི་བདེ་བ་དེ་ཡང་དགེ་སློང་དེས་ཐོས་པ་ལས་བྱུང་བའི་ཤེས་པས་རྟོགས་ནས་འདི་ལྟར་ཚིགས་སུ་བཅད་དེ་སྨྲས་པ། རྣམ་པར་ཆགས་པའི་དབང་པོ་ལྔ། །དེ་ལྟར་ཡུལ་
[90b]
[90b.1]རྣམས་ལྔ་ལ་ཆགས། །འདོད་ཆགས་སྐད་ཅིག་མི་འབྱུང་བའང་། །ཡུལ་གྱིས་ཚིམ་པར་མི་བྱེད་དོ། །ཡུལ་རྣམས་ཀུན་གྱི་ནང་ན་གཅིག །འདིར་ནི་བུད་མེད་ཁོ་ན་ལྟ། །ཡུལ་ཀུན་ཟིལ་གྱིས་མནན་ནས་སུ། །འདོད་ཆགས་མེ་ནི་ཆེན་པོར་འབར། །ཚོགས་པ་དང་
[90b.2]ནི་མ་ཚོགས་དང་། །འཆི་བ་དང་ནི་གཏམ་བརྗོད་པའང་། །བུད་མེད་རྒྱུ་ལས་ཀུན་འབྱུང་སྟེ། །མེ་ཡིས་མི་འདི་སྲེག་པར་བྱེད། །མེ་ནི་ཚོགས་དང་འབར་འགྱུར་གྱི། །མ་ཚོགས་འབར་བར་མི་འགྱུར་ལ། །ཚོགས་ནའང་འབར་ལ་མ་ཚོགས་ཀྱང་། །ལྷ་རྣམས་འདོད་
[90b.3]ཆགས་མེ་འབར་རོ། །མེ་དེའི་ཡུལ་དེ་མེད་པ་དང་། །རྒྱང་རིང་ན་གོ་སྲེག་མི་བྱེད། །འདོད་ཆགས་མེ་ནི་ཉེ་རིང་འདྲ། །མི་བཟད་དགའ་བས་སྲེག་པར་བྱེད། །ཀུན་དུ་རྟོག་པའི་ཤིང་སྐམ་འབྱུང་། །དགའ་བ་ཡ་ཡོའི་ཤུགས་དང་ལྡན། །སྲེག་པའི་མར་ལ་སྨྱུགས་
[90b.4]པ་འདི། །འདོད་ཆགས་མེ་ཡིས་དགའ་བས་སྲེག །འདི་ལྟར་མེ་ཡིས་ལུས་གཅིག་ནི། །བསྲེགས་ནས་རབ་ཏུ་ཞི་བར་འགྱུར། །མིང་དང་གཟུགས་དང་མ་བྲལ་བའི། །འདོད་ཆགས་མེ་ནི་ཞི་མི་འགྱུར། །སྲེག་བྱེད་མི་བཟད་མེ་ལ་ནི། །འབྱུང་པོ་དགའ་བར་མི་བྱེད་
[90b.5]ལ། །འདོད་ཆགས་མེ་ནི་རབ་རྣོ་ཡང་། །མི་རྣམས་ཡིད་ནི་འབྱུང་མི་བྱེད། །དབང་པོ་ལྔ་ལས་བྱུང་བ་ཡི། །འདི་ནི་ཡུལ་རྣམས་ལྔ་ཡིས་བསྒྲིབས། །སྲེད་པ་རླུང་གི་སྟོབས་དང་མཚུངས། །འདོད་ཆགས་མེ་ཡིས་སྐྱེ་དགུ་སྲེག །རྟོག་པའི་གཙུབ་ཤིང་ལས་བྱུང་བའི། །
[90b.6]ཡུལ་རྣམས་ཀྱིས་ནི་ཡོངས་སུ་སྤེལ། །ལུས་ནི་ཤིང་ལྟར་སྲེག་བྱེད་ཀྱང་། །དེ་ནི་སྐྱེ་བོས་མི་མཐོང་ངོ་། །ཇི་ལྟ་ཇི་ལྟར་འདོད་ཆགས་མེ། །རབ་ཏུ་འབར་བས་སྲེག་བྱེད་པ། །དེ་ལྟ་དེ་ལྟར་འདོད་ཆགས་དྲི། །བདེ་བ་བཞིན་དུ་ཡོངས་སུ་བསྟེན། །མེ་ནི་རབ་ཏུ་གསལ་འགྱུར་
[90b.7]ལ། །འདོད་ཆགས་མེ་ནི་མུན་པས་བསྒྲིབས། །དེ་བས་དུག་དང་དགྲ་ལྟ་བུ། །བརྟན་པོས་འདོད་ཆགས་མེ་སྤོངས་ཤིག །དེ་ལྟར་དགེ་སློང་དེས་དེ་དག་མཐོང་ནས་འདོད་ཆགས་ཀྱི་མེས་སྲེག་པའི་ལྷ་ལ་སྙིང་བརྩེ་བར་བྱེད་ལ། ལྷའི་སྲིད་པར་གཏོགས་པ་དག་ལ་ཡང་སྐྱོན་དེ་
[91a]
[91a.1]དག་རྟོགས་ནས། སྲེད་པར་མི་བྱེད་དོ། །དེ་ལྟར་དྲི་དགའི་ས་ཕྱོགས་ན་བདེ་བ་རྣམ་པ་དུ་མ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་
[91a.2]བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་ས་
[91a.3]ཕྱོགས་བདེ་བ་ཐོབ་ཅིང་ཤིན་ཏུ་འབྱོར་པ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྣམས་ཀྱི་
[91a.4]གནས་སྒྲ་སྙན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་སྤྱད་ཅིང་། སེམས་པ་དང་། ཡང་དག་པའི་ལྟ་བ་དང་ལྡན་པར་གྱུར་པ་
[91a.5]གང་གིས་ལྟ་བ་ལོག་པར་ཞུགས་པ་དག་ལ་ཚིགས་བཅད་གཅིག་བསྟན་ལ། དེ་དག་ཀྱང་སེམས་ཡུད་ཙམ་ཞིག་སངས་རྒྱས་ལ་དད་པ་སྐྱེས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྒྲ་སྙན་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་
[91a.6]དབང་པོ་ཡུལ་ལ་དགའ་ཞིང་བདེ་བ་དེ་ལྷའི་མཚོ་འགྲམ་ན་རྩེ་བ་ལ་ནི་དགའ། པད་མའི་ཚལ་གྱི་ཕྲེང་བ་དང་། གསེར་གྱི་རི་ལ་གནས་ཤིང་ལྷའི་རོལ་མོ་བྱེད་པ་ལ་ནི་དགའ། ལྷ་མོ་གཟུགས་དང་། རྣམ་པ་སྣ་ཚོགས་ཐོགས་པ། འཛུམ་ཞིང་འཇོ་སྒེག་ལ་མངོན་པར་དགའ་
[91a.7]བ། བྱད་བཞིན་གྱི་མདངས་སྡུག་ཅིང་དབང་ཕྱུག་མཚུངས་པ་མེད་པ་ལ་དགའ་བ་རྣམས་ཀྱིས་ནི་ཡོངས་སུ་བསྐོར། རྟག་ཏུ་ཉིན་གཅིག་བཞིན་བདེ་བ་ལ་གནས་པ་རབ་ཏུ་འཕེལ་ཞིང་བཻ་ཌཱུརྱའི་རིའི་རྩེ་མོ་དག་ན་གནས་ལ། བདེ་བ་སྣ་ཚོགས་སྤྱོད་པ་མེ་ཏོག་གི་ཕྲེང་བ་དང་། ཕྱེ་མ་དང་། 
[91b]
[91b.1]བྱུག་པས་ལུས་བརྒྱན་པ་དག་དེ་ན་དགའ་བར་བྱེད་དོ། །ཡུལ་གྱི་རྣམ་པ་མང་པོ་ལ་དགའ་བ། རི་རབ་དང་རི་ཁྲོད་ཡངས་པ་ན་གནས་པ་དག་གསེར་གྱི་རི་དང་ཚལ་རྣམས་ཀྱི་ནང་ན་དགའ་བར་བྱེད་དེ། དེ་ན་གསེར་གྱི་རི་འདི་ལྟ་བུ་དག་ཡོད་དེ། འདི་ལྟ་སྟེ། རི་མཁའ་ཐུག་
[91b.2]ཅེས་བྱ་བ་དང་། རི་གྲིབ་མེད་ཅེས་བྱ་བ་དང་། རི་ཐམས་ཅད་དགའ་ཞེས་བྱ་བ་དང་། རི་ཡིད་བཞིན་སྤྲུལ་ཅེས་བྱ་བ་དག་སྟེ། རི་དེ་དག་ནི་རིན་པོ་ཆེས་རྣམ་པར་ཕྱེ་ཞིང་མཛེས་ལ། གསེར་གྱི་ཚལ་གྱིས་མཛེས་པར་བྱས་པ། རིའི་རྩེ་མོ་རྣམས་ན་ལྷའི་ཚོགས་སྙིང་རབ་ཏུ་
[91b.3]དགའ་བ་རྣམས་རྟག་ཏུ་གླུ་དབྱངས་ཀྱི་སྒྲ་ནི་འབྱིན། ཆུ་དང་ཞིང་བསིལ་ལ་གཙང་བའི་རྒྱུན་དག་དང་། པད་མའི་རྫིང་རྣམས་ཀྱིས་ནི་རྟག་ཏུ་མཛེས་པར་བྱས། བྱ་རྟག་ཏུ་མྱོས་ཤིང་རྣར་སྙན་པ། སྒྲ་འབྱིན་པ་རྣམས་ནི་ཉེ་བ་ན་འཁོད། མིག་ཏུ་ཤིན་ཏུ་སྡུག་པའི་རིའི་
[91b.4]ས་ཕྱོགས་ཀྱི་སྨན་ལྗོངས་དེ་རྣམས་ན་རང་གི་ལས་ལ་སྤྱོད་པའི་ལྷ་དེ་དག་དགའ་བར་བྱེད། རྒྱུ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །ལྷ་མོ་བཟང་མོ་རྣམས་ཀྱིས་ཡོངས་སུ་བསྐོར་ཅིང་། བྱ་མྱོས་པ་སྒྲ་འབྱིན་པ་དང་། གསེར་གྱི་བུང་བ་མྱོས་
[91b.5]པ་མང་པོ་རྣམས་ཀྱིས་ཡོངས་སུ་བསྐོར་བའི་ལྷ་དེ་དག་ཐམས་ཅད་རེག་ན་བདེ་བའི་ལྷའི་ལྕུག་མའི་ཁྱིམ་རྣམས་སུ་འཁོར་དང་ལྷན་ཅིག་དགའ་བར་བྱེད་དོ། །དེ་ལྟར་དེ་ན་གནས་པ་དེ་ནི། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལྷ་ལས་ལྡོག་པར་མི་འགྱུར་བའི་ལས་དེ་ཟད་པར་
[91b.6]མ་གྱུར་པ་དེ་སྲིད་དུ་དགའ་བར་བྱེད་དོ། །གང་གི་ཚེ་ཟད་པར་གྱུར་པ་དང་། དེ་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་འཁོར་བར་ཡོངས་སུ་འཁྱམ་པར་འགྱུར་རོ། །
[91b.7]གལ་ཏེ་མི་རྣམས་ཀྱི་ནང་དུ་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་རིགས་ཤིན་ཏུ་ཆེ་བའི་ནང་དུ་སྐྱེ་ཞིང་ཤིན་ཏུ་འབྱོར་པ་དང་ལྡན་པ་དང་། སྐྱེ་བོ་ཀུན་གྱིས་མཆོད་པ་དང་། རིས་འཐུན་པའི་གཟུགས་བཟང་པོ་དང་ལྡན་པ་དང་། རིས་འཐུན་པའི་
[92a]
[92a.1]སྐལ་བ་དང་ལྡན་པ་དང་། སྐྱོན་མེད་པ་དང་། བྲན་ཕོ་དང་། བྲན་མོ་དང་། སྐྱེ་བོ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་
[92a.2]ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་ལྷའི་གནས་དེ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་
[92a.3]སྤྱད་པར་གྱུར་པ། དེ་ལ་རབ་ཏུ་ཆགས་པའི་ཡིད་སེམས་པ་དང་ལྡན་པར་གྱུར་པ་གང་གིས་གྲོགས་པོ་ལ་སྐོམ་ཕོར་གང་ཙམ་བླུད་པའམ། འགྲོན་པོ་རྣམས་ལ་སྲོག་ཆགས་ལུ་ཏ་དང་། ཀི་ཏ་དང་། སྦྲང་བུ་མཆུ་རིངས་དག་གིས་འཇིགས་པ་ལས་བདེ་བར་བྱ་བའི་ཕྱིར་
[92a.4]ཁྲོན་པ་དག་འགེབས་པར་བྱེད་དེ། འདི་ལྟར་སྲོག་ཆགས་དུག་དང་འདྲེས་པ་འདི་དག་གི་དུག་ཆུའི་ནང་དུ་སོང་ན། དེ་ལས་འགྲོན་པོ་ལམ་དུ་ཞུགས་པ་རྣམས་ཀྱི་སྲོག་གི་བར་ཆད་དུ་འགྱུར་རོ་སྙམ་ནས་བྱ་བ་ཅི་ཡང་མེད་ཀྱིས་ཀྱང་། བྱམས་སེམས་ཀྱིས་ཁྲོན་པ་ལ་འཐུང་
[92a.5]བའི་སྐྱེ་བོ་གཞན་ལ་ཕན་པར་བྱ་བའི་ཕྱིར་གཞི་དེ་ལས་དེ་གཡོག་པར་བྱེད་ན། སྐྱེས་བུ་དགེ་བ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་པི་བང་ཐོགས་པ་རྣམས་ཀྱི་གནས་དེ་ལ་ཆགས་པ་ཞེས་བྱ་བར་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལུས་ནི་ཉི་མ་
[92a.6]གཉིས་པ་ལྟ་བུར་གཟི་ཆེ་སྟེ། ལེགས་པར་བྱས་པའི་ལས་རྣམས་ཀྱིས་ལུས་ཐམས་ཅད་ནི་བརྒྱན། རི་དང་། རི་བོ་དང་། རི་སུལ་དང་། འབབ་ཆུ་ན་གནས་པ་རྣམས་དེ་དང་སྤྱོད་པའི་ངང་ཚུལ་འཐུན་པའི་ལྷ་མོའི་ཚོགས་གཟུགས་དང་། ལང་ཚོ་དང་། རྒྱན་རྣམ་པ་སྣ་
[92a.7]ཚོགས་ཐོགས་པ་རྣམས་ཀྱིས་ནི་ཡོངས་སུ་བསྐོར། གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་པ་དུ་མ་ལ་རབ་ཏུ་ཆགས་ཤིང་མཆོག་ཏུ་བདེ་བ་དང་ལྡན་པ་ཡིན་ནོ། །གནས་དེ་དག་ན་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་ཡོངས་སུ་བསྐོར་བའི་རི་དང་
[92b]
[92b.1]ཚལ་འདི་ལྟ་བུ་དག་ཡོད་དེ། འདི་ལྟ་སྟེ། རྙིས་པ་མེད་པའི་ཚལ་དེ་ན་མེ་ཏོག་རྣམས་ཀྱང་རྙིས་པ་མེད་ཅིང་། དྲི་དང་ཡང་བྲལ་བ་མེད་པ་དང་། གསེར་གྱི་གྲིབ་མའི་ཚལ་ཞེས་བྱ་བ་གསེར་གྱི་ལྕུག་མས་དྲ་བར་བྲིས་ཤིང་། བཻ་ཌཱུརྱའི་བུང་བ་རྣམས་ཀྱིས་མཛེས་པར་བྱས་ལ། 
[92b.2]རྨ་བྱ་དང་ཁུ་བྱུག་སྒྲ་འབྱིན་ཏོ། །བྱ་དེ་དག་ཀྱང་རིན་པོ་ཆེ་སྣ་བདུན་གྱི་སྒྲོ་གཤོག་དང་ལྡན་ལ། སྒྲ་སྙན་ཅིང་འཇེབས་པར་འབྱིན་པ་ཡིན་ཏེ། ཚལ་དེ་ན་ཤིན་ཏུ་ཉམས་དགའ་བར་ཡང་བདག་ཉིད་ཀྱིས་མཐོང་ནས་ཤིན་ཏུ་བདེ་བར་གྱུར་ཏོ། །དེ་ན་བྱ་འདི་ལྟ་བུ་དག་ཡོད་དེ་བཀྲ་བ་དང་
[92b.3]སྒྲོ་གཤོག་བཀྲ་བ་དང་། ལྷ་རྣམས་ཀྱི་སྙིང་ལ་འདོད་པ་སྐྱེད་པ་གང་ཡིན་པ་དེ་དག་དེས་སྒྲ་འབྱིན་པར་བྱེད་དེ། དེ་ཐོས་ནས་ལྷ་རྣམས་ཀྱང་ངོ་མཚར་ཆེར་སྐྱེས་ལ། འདི་ལྟར་བྱ་འདི་དག་ནི་ལྷ་དང་འཐུན་པར་མཐོང་སྟེ། གང་བདག་ཅག་གི་ཡིད་ལ་འདོད་པ་དེ་དག་བྱ་དེ་རྣམས་སྒྲ་
[92b.4]འབྱིན་པར་བྱེད་དོ་སྙམ་མོ། །བྱ་ཆུ་ཞིམ་གནས་ཞེས་བྱ་བ་དེ་དག་གི་ཁ་ནས་ཆང་རོ་དང་དྲིའི་ངོ་བོ་གཙང་བ་ཕུན་སུམ་ཚོགས་པ་འབྱུང་ངོ་། །ཁ་ནས་བྱུང་བའི་ཆང་དེ་ལ་ཡང་བྱ་གཞན་རྣམས་འཐུང་བར་བྱེད་དེ། དེ་འཐུངས་ནས་བྱ་དེ་དག་བཅུ་འགྱུར་དུ་མྱོས་ཤིང་ཡིད་རབ་ཏུ་དགའ་
[92b.5]ནས་བརྒྱ་འགྱུར་དུ་སྒྲ་འབྱིན་པར་བྱེད་དོ། །ལྷ་དེ་དག་གི་ནང་ན་གླུ་དབྱངས་ཕན་ཚུན་འདྲེས་པ་བརྒྱ་འགྱུར་དུ་སྙན་པ་ཡིན་ཏེ། བྱ་དེ་དག་གི་སྒྲ་དང་། ལྷ་མོ་དེ་དག་གི་གླུ་དབྱངས་ཐོས་ནས་འདོད་པ་ལ་ཆགས་པའི་ལྷ་ཡིད་ཤིན་ཏུ་བདེ་བ་རྣམས་བརྒྱ་འགྱུར་དུ་དགའ་བ་སྐྱེ་ཞིང་
[92b.6]དེ་དག་གི་གླུ་དབྱངས་དང་སྒྲ་ལ་ཆགས་པར་བྱེད་དོ། །བྱ་མཆུ་སྒྱུར་འགྲོ་ཞེས་བྱ་བ་གང་དྲིལ་བུ་གཡེར་ཀའི་དྲ་བ་སྒྲ་འཁྲོལ་བའི་གསབ་གསེབ་ན་དགའ་བར་བྱེད་པ་ལ་འདི་ལྟར་ཅི་འདི་ན་བྱའི་སྒྲ་འབྱིན་ནམ། ཅི་དྲིལ་བུ་གཡེར་ཀའི་སྒྲ་འབྱིན་ཅེས་གསལ་བར་མི་མངོན་
[92b.7]པ་དེ་ལྟར་དེ་དག་དང་ལྷན་ཅིག་སྒྲ་འབྱིན་ཏེ། ཕན་ཚུན་འདྲེས་པ་ཉིས་འགྱུར་དུ་ཡང་སྙན་པ་ཡིན་ནོ། །བྱ་འགྲམ་གྱི་མཐའ་ན་སྤྱོད་པ་ཞེས་བྱ་བ་གང་ཆང་རྟག་ཏུ་ཆུ་བོ་ལྟར་འབབ་པའི་འགྲམ་དང་གསེར་གྱི་པད་མའི་བར་བར་དག་ན་གནས་སོ། །བྱ་གྲིབ་མའི་ནང་ན་རྒྱུ་བ་
[93a]
[93a.1]ཞེས་བྱ་བ་གང་ཇི་ཙམ་དུ་སྲེད་པའི་རྣམ་པ་དང་འདྲེས་ན་གཟུགས་ཀྱི་རྣམ་པ་དེ་ཙམ་འགྱུར་ཏེ། རྣམ་པ་དེ་སྲིད་དུ་གནས་སོ། །བྱ་ཆགས་པ་ཞེས་བྱ་བ་གང་གལ་ཏེ་ལྷ་ཤིན་ཏུ་ཉམས་དགའ་བ་རྣམས་དང་ཉེ་བར་ལྷ་མོ་དེ་དག་གནས་ན་བརྒྱ་འགྱུར་དུ་མཛེས་ཏེ་ཚལ་
[93a.2]དང་། ནགས་ཚལ་དུ་མ་རྣམས་ཀྱི་ནང་ན་ཡང་རྟག་ཏུ་བདེ་བར་གནས་པ་དག་དགའ་བར་བྱེད་དོ། །ཡིད་ལ་བསམས་པ་གང་ཡིན་པ་དེ་དང་དེ་དག་ཉིད་འགྲུབ་པར་འགྱུར་ཏེ། ཤིན་ཏུ་རྒྱ་ཆེ་བར་གྱུར་ཅིང་། དགའ་བ་དང་། སྡུག་པ་དང་། ཡིད་དུ་འོང་བ་སྐྱེའོ། །ལྷ་མོའི་
[93a.3]ཚོགས་དུ་མས་ཡོངས་སུ་བསྐོར་བའི་ལྷ་དེ་ཚལ་དང་། ཉེ་བའི་ཚལ་དེ་རྣམས་ཀྱི་ནང་ན་དགའ་བར་བྱེད་དེ། གསེར་དང་། དངུལ་དང་། བཻ་ཌཱུརྱའི་རིའི་རྩེ་མོ་གཞན་དང་། གཞན་དག་ལ་བཻ་ཌཱུརྱའི་པད་མའི་རྫིང་གིས་ཡོངས་སུ་བསྐོར་ཅིང་། བྱ་ངང་པ་དང་། ཀཱ་རཎྜ་བས་
[93a.4]ཀྱང་བསྐོར་བ། བཻ་ཌཱུརྱ་སྔོན་པོ་ལྟ་བུའི་ཆུ་ཤིན་ཏུ་དྲི་ཞིམ་པས་གང་བ། ཆང་དུ་མ་འབྱུང་བ། བཻ་ཌཱུརྱ་དང་། གསེར་དང་། དངུལ་གྱི་ཤིང་ལྗོན་པ་ཤིན་ཏུ་དྲི་ཞིམ་པ་རྣམ་པ་དུ་མས་གཏིབས་པ། ཀུན་ནས་རི་འདི་ལྟ་བུ་ཀུན་ཡོད་དེ། བསམས་ན་སྣ་ཚོགས་འབྱུང་དང་། ས་
[93a.5]སྟེངས་ཡངས་དང་། ས་ཕྱོགས་མཐོ་དམའ་དང་། གཞི་མཉམ་སྟེངས་དགའ་སྟེ། དེ་རྣམས་སུ་ལྷ་མོའི་ཚོགས་ཀྱིས་ཡོངས་སུ་བསྐོར་བའི་ལྷ་ཐམས་ཅད་ནམ་མཁའ་ལས་འགྲོ་ཞིང་འབབ་ལ། ཀུན་ནས་དགའ་བར་བྱེད་ཅིང་དགའ་དགུར་སྤྱོད་པར་བྱེད་དོ། །གཟུགས་
[93a.6]སྡུག་པ་འབུམ་ཕྲག་དུ་མ་དག་ལ་ལྟ་བར་བྱེད་དེ། སྒྲ་སྙན་པ་འཇེབས་པ་ཡིད་དུ་འོང་བ་འབུམ་ཕྲག་དུ་མ་ལ་ཉན་པར་བྱེད་དོ། །དྲི་ཞིམ་པ་བྲོ་ཆེ་བ་ཡིད་དུ་འོང་བ་འབུམ་ཕྲག་དུ་མ་དག་ལ་སྣོམ་པར་བྱེད་དོ། །དེ་བཞིན་དུ་རེག་པས་རེག་པར་བྱ་བ་དག་ལ་རེག་པར་བྱེད་དོ། །
[93a.7]དེ་ལྟར་དབང་པོ་ཐམས་ཅད་ཡུལ་ལ་མྱོང་བར་བྱེད་དེ། རང་གིས་བྱས་པ་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་དེ་ཟད་པར་མ་གྱུར་པ་དེ་སྲིད་དུ་གནས་དེ་དག་ན་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་
[93b]
[93b.1]འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་འཁོར་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་པར་
[93b.2]རྒྱུན་དུ་བདེ་བ་དང་ལྡན་ཞིང་ཀུན་དགའི་ར་བར་བདེ་བར་གནས་པ་དང་། རྒྱལ་པོ་བྱམས་པ་དང་སྐྱེ་བོ་ཐམས་ཅད་ལ་སྡུག་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་
[93b.3]པ་ལས་བྱུང་བའི་ཤེས་པས་ལྷ་རྣམས་ཀྱི་གནས་སྐྱོར་ཆུས་སྐྱེས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། སེམས་
[93b.4]པས་ཡོངས་སུ་བསྒོམས་པའི་སྙིང་དང་། སྙིང་རྗེས་བརླན་པའི་སེམས་དང་ལྡན་པ་གང་གིས་སེམས་ཅན་འཆི་བར་འགྱུར་བ་སྐོམ་གྱིས་གདུངས་ཏེ། མགུལ་སྒྲ་ངར་ངར་པོར་བགགས་ཤིང་སྲོག་ཆུང་ཟད་ཡོད་པ་ལ་སྐོམ་བླུད་དམ། དེ་བཞིན་དུ་གང་གིས་དེའི་སྲོག་བདེ་བར་འགྱུར་
[93b.5]བར་བྱ་བའི་ཕྱིར་སྨན་དག་བྱིན་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་པི་བང་ཅན་གསུམ་པའི་ལྷ་རྣམས་ཀྱི་ནང་སྐྱོར་ཆུས་སྐྱེས་པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་ལྷའི་དབང་པོའི་ལུས་དང་མཚུངས་ཤིང་ལྷ་མོའི་ཚོགས་ཀྱིས་ཀུན་ནས་
[93b.6]བསྐོར་ཏེ། བདེ་བ་རྒྱུན་མི་འཆད་ལ་རྟག་ཏུ་གནས་པ་ཡིན་ནོ། །དེ་ལྟར་རང་གི་ལས་ལ་སྤྱོད་པ་དེ་ཚལ་དུ་མ་དང་། ཆུ་བོ་དང་། འབབ་ཆུ་དུ་མ་དག་ཀྱང་རབ་ཏུ་མཐོང་སྟེ། དེ་རེས་འགའ་ལྷ་མོའི་ཚོགས་ཀྱིས་ཡོངས་སུ་བསྐོར་ནས། ཚལ་ཕྲེང་ཞེས་བྱ་བ་དེར་འདོང་བར་བྱེད་དོ། །
[93b.7]ཚལ་དེ་ཡང་ཆུ་བོ་དང་། ལྟེང་ཀ་དང་། པད་མའི་ཚལ་དུ་མ་དག་གིས་བརྒྱན་ཅིང་ལྷའི་རོལ་མོའི་སྒྲ་དག་གིས་མཛེས་པར་བྱས་ལ་ལྷ་དང་ལྷ་མོའི་ཚོགས་རབ་ཏུ་དགའ་བ་རྣམས་ཀྱིས་གང་བ་ཡིན་ནོ། །ཚལ་དེ་ན་ཤིང་ལྗོན་པ་མེ་ཏོག་དང་འབྲས་བུ་དུ་མས་བརྒྱན་པ། ལྷའི་རོལ་མོའི་
[94a]
[94a.1]སྒྲ་འབྱིན་པ། བྱའི་སྒྲ་ཅ་ཅོ་སྙན་པ་འབྱིན་པ་ཡིན་ནོ། །ཚལ་དེ་ནི་རིན་པོ་ཆེ་སྣ་ཚོགས་ཀྱི་ཤིང་ལྗོན་པ་རྣམས་ཀྱིས་ཡོངས་སུ་བསྐོར་བ་ཡིན་ཏེ། འདི་ལྟ་སྟེ། རྟག་ཏུ་དགའ་བ་དང་། ཡང་དག་པར་དགའ་བར་བྱེད་པའི་མེ་ཏོག་མན་དཱ་ར་བ་དང་། པད་
[94a.2]མ་དང་། དྲི་ཇི་ལྟར་དགའ་བ་རྣམས་ཀྱིས་བསྐོར་བ་ཡིན་ནོ། །མེ་ཏོག་དེ་དག་གི་དྲིའི་མཐུ་ནི་འདི་ལྟ་བུ་ཡིན་ཏེ། ལྷ་རྣམས་དྲི་ཇི་ལྟ་ཇི་ལྟར་འདོད་པ་དེ་ལྟ་དེ་ལྟར་མེ་ཏོག་དེ་དག་ལས་འབྱུང་ལ། མེ་ཏོག་གཅིག་གིས་མེ་ཏོག་དེ་ཐམས་ཅད་ཀྱི་དྲིའི་བྱ་བ་བྱེད་དོ། །ཚལ་ཕྲེང་བ་
[94a.3]དེ་ཉིད་ན་ལྷ་རབ་ཏུ་དགའ་ཞིང་བྲོ་གར་བྱེད་པ་ཕན་ཚུན་གྲོགས་སུ་གྱུར་པ་རྣམས་ཚལ་མེ་ཏོག་ལྔ་པ་ཞེས་བྱ་བར་འདོང་བར་བྱེད་དོ། །དེ་ན་ཡང་བྱ་དུས་སུ་དྲན་པར་བྱེད་པ་ཞེས་བྱ་བ་ཡོད་དེ། དེས་ལྷ་དེ་དག་མཐོང་ནས་འདི་ལྟར་ཚིག་འབྲེལ་བའི་ཚིགས་སུ་བཅད་དེ་སྨྲས་པ། བསོད་ནམས་
[94a.4]དག་ནི་ཉམས་དགའ་ལ། །དེ་དག་འབྲས་བུ་མཆོག་ཏུ་དགེ། །བསོད་ནམས་ལྟ་བུར་སྒྲོལ་བ་མེད། །དེ་ལྟ་བས་ན་བསོད་ནམས་བྱོས། །བསོད་ནམས་གཉེན་གྱི་མཆོག་ཡིན་ཏེ། །བསོད་ནམས་གཏེར་ནི་ཟད་མི་ཤེས། །བསོད་ནམས་མར་མེ་ལྟ་བུ་ཡིན། །དེ་བཞིན་ཕ་དང་
[94a.5]མ་དང་མཚུངས། །བསོད་ནམས་བྱས་ན་འགྲོ་བའི་ལྷ། །བསོད་ནམས་ཀྱིས་ནི་བཟང་འགྲོར་འཁྲིད། །མི་ཡུལ་བསོད་ནམས་བྱས་པ་ནི། །དེ་དག་ལྷ་ཡུལ་དགའ་བར་བྱེད། །འདི་ལྟར་བསོད་ནམས་ཆེ་བའི་མི། །རྟག་ཏུ་བདེ་དང་ལྡན་པར་འགྱུར། །བསོད་ནམས་ལྟ་བུའི་
[94a.6]བདེ་བ་མེད། །དེ་ལྟ་བས་ན་བསོད་ནམས་ཀྱིས། །འཇིག་རྟེན་གཉིས་ལ་ཕན་བྱེད་ཅིང་། །དགའ་དང་ནོར་གྱི་རྒྱུར་གྱུར་པ། །བསོད་ནམས་ཡིན་པར་རྟག་ཏུ་མཐོང་། །དེ་ལྟར་བསོད་ནམས་བདེ་མཆོག་ལྡན། །རྟག་ཏུ་བསོད་ནམས་རྗེས་འབྲང་སྟེ། །དེ་ནི་གྲིབ་མ་བཞིན་དུ་འབྲང་། །
[94a.7]དེ་བས་བསོད་ནམས་བདེ་མཆོག་སྟེ། །བསོད་ནམས་ལྟ་བུའི་བདེ་བ་མེད། །བསོད་ནམས་ཟད་པའི་ལྷ་རྣམས་ནི། །རང་གིས་བྱས་པའི་རྗེས་སུ་ལྟུང་། །འཇིག་རྟེན་དགེ་དང་མི་དགེའི་འབྲས། །དེ་བས་བསོད་ནམས་ཡང་དག་སྤྱོད། །ལྷ་ཡི་ཡུལ་དུ་བདག་ཅག་གང་། །དུད་འགྲོའི་
[94b]
[94b.1]སྐྱེ་གནས་འཐུན་པར་གནས། །བསོད་ནམས་མ་ཡིན་རྒྱུར་གྱུར་པ། །རང་གིས་བྱས་པས་སེམས་རྨོངས་སོ། །གང་ཞིག་བསོད་ནམས་དམན་པ་ནི། །གདུལ་དཀའ་རྟག་ཏུ་ངན་འགྲོར་འགྲོ། །བྱེ་མ་ལ་ནི་མར་མེད་ལྟར། །དེ་ལ་བདེ་བ་ག་ལ་ཡོད། །སེམས་ཀྱིས་བསླུས་
[94b.2]པའི་རྨོངས་པ་རྣམས། །བསོད་ནམས་ཀྱིས་ནི་ཡོངས་སུ་སྤངས། །དེ་དག་ལ་ནི་བདེ་མེད་ཅིང་། །དེ་དག་སྡུག་བསྔལ་མཐའ་མེད་དོ། །ཡང་དང་ཡང་དུ་སྐྱེ་འགྱུར་ཞིང་། །ཡང་དང་ཡང་དུ་འཆི་འགྱུར་བ། །ལྷ་དག་བདེ་བས་མྱོས་པ་གང་། །དེ་དག་ལ་ནི་བདེ་རྟག་མེད། །ལས་
[94b.3]ཀྱིས་རྒྱར་ནི་བཅུག་གྱུར་ཅིང་། །གཏི་མུག་གིས་ནི་བསླུས་པ་རྣམས། །འཁོར་བ་ཐོག་མ་མེད་པ་ནས། །འཁྲུལ་འཁོར་བཞིན་དུ་འཁྱམ་པར་བྱེད། །ལྷ་དག་ལྷ་ཡི་འཇིག་རྟེན་ནས། །འཆི་བར་འགྱུར་བའི་སྡུག་བསྔལ་གང་། །དེ་ནི་དམྱལ་ལས་དམྱལ་བ་རུ། །དེ་ཡི་
[94b.4]དཔེ་བྱར་ཡོད་མེད་དོ། །བདེ་མཐའ་རྟག་ཏུ་ལྟུང་བར་གོ། །འདི་དག་ཅི་ཞིག་མི་ཤེས་སམ། །ལྷ་རྣམས་འཆི་མེད་ཡུལ་ལྟ་བུར། །བདེ་བས་རྨོངས་རྣམས་ལྟ་བར་བྱེད། །སྐྱེ་དང་འཆི་བའི་འཇིག་རྟེན་ནི། །གྲངས་སུ་བགྲང་དུ་ཡོད་མེད་ཀྱང་། །སྲེད་པས་ཡོངས་སུ་
[94b.5]བསླུས་པ་ཡི། །མི་རྣམས་ཡིད་ནི་འབྱུང་མི་བྱེད། །དེ་ནས་ལྷ་དེ་རྣམས་ལྷའི་བྱ་དེའི་སྒྲ་དེ་ཐོས་ནས། ཆུང་ཟད་ཅིག་ཡིད་ལ་བྱེད་པ་དང་། ཡང་བག་མེད་པ་དེ་ཉིད་ཀྱི་དབང་དུ་གྱུར་ཏེ། སྲེད་པས་སྲིད་པར་སྤྱོད་པ་དེ་དག་ཐམས་ཅད་ནི་སེམས་ལ་རྟག་ཏུ་རག་ལས་པ་ཡིན་ནོ། །
[94b.6]ཕྲེང་བའི་ཚལ་དེ་ན་བདེ་བ་ལས་བདེ་བར་གནས་པ་དེ་དག་སིལ་སྙན་ཡན་ལག་ལྔ་དང་ལྡན་པས་བྲོ་གར་བྱེད། དགོད་པར་བྱེད་དོ། །ཡུལ་བུད་ཤིང་ལྟ་བུར་གྱུར་པ་ལ། བག་མེད་པ་མེ་ལྟ་བུས་རྒྱུན་མི་འཆད་པར་སྲེག་པ་ན་ཡུལ་ནས་ཡུལ་དང་། ཉེ་བའི་ཚལ་ནས་ཉེ་བའི་ཚལ་
[94b.7]དང་། རིའི་སྟེང་ནས་རིའི་སྟེང་དང་། གཞལ་མེད་ཁང་ནས་གཞལ་མེད་ཁང་དང་། པད་མའི་ཚལ་ནས་པད་མའི་ཚལ་དང་། རིན་པོ་ཆེའི་རིའི་རྩེ་མོ་ནས་རིན་པོ་ཆེའི་རིའི་རྩེ་མོར་རྒྱུ་སྟེ། དེ་ལྟར་ལྷ་མོ་དང་ལྷན་ཅིག་ཡུལ་གྱི་སྲེད་པས་བདས་པས་ན། ལྷ་དེ་རྣམས་ཇི་སྲིད་
[95a]
[95a.1]དུ་འདོད་པ་སྡུག་པ་ཡིད་དུ་འོང་བའི་ལས་དེ་ཟད་པར་མ་གྱུར་པ་དེ་སྲིད་དུ་ལྷའི་འཇིག་རྟེན་དེ་ན་དགའ་བར་བྱེད་དོ། །དེ་ཟད་ནས་དེ་ནས་ཡང་ལྟུང་བར་འགྱུར་ཏེ། ལྷུང་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། 
[95a.2]དུད་འགྲོའི་འཁོར་བར་ཡོངས་སུ་འཁྱམ་མོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་དེ་ལས་དེ་དང་རྒྱུ་འཐུན་པར་ཚེ་རབས་ཚེ་རབས་སུ་ནད་མེད་པར་འགྱུར་ཞིང་ཉོན་མོངས་པ་མེད་པ་དང་། སྐྱེ་བོ་དམ་པ་ཀུན་གྱི་ཡིད་དུ་འོང་བ་དང་། བཀྲེས་པ་དང་། 
[95a.3]སྐོམ་པ་དང་བྲལ་བའི་ཡུལ་བཟང་པོར་སྐྱེ་བ་དང་། མེ་ཏོག་གིས་བརྒྱན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་
[95a.4]ལྷ་པི་བང་ཅན་གསུམ་པ་རྣམས་ཀྱི་གནས་ལུས་དཀར་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཞིང་དང་ཞིང་མ་ཡིན་པའི་རྣམ་པ་ཤེས་ཤིང་ཡིད་ཤིན་ཏུ་
[95a.5]དད་པ་དང་། སེམས་པས་ཡོངས་སུ་བསྒོམས་པའི་སྙིང་དང་ལྡན་པ་དང་། དེར་ཡིད་ཞུགས་ཤིང་སེམས་གཡེང་བ་མེད་པ་ལས་ཀྱི་འབྲས་བུ་མངོན་པར་ཤེས་པ་གང་གིས་མཆོད་རྟེན་ནམ། དགེ་འདུན་གྱི་གཙུག་ལག་ཁང་གི་སྐྱོང་ནུལ་རླུང་ངམ། ཉི་མའམ། ཆར་པས་ཟད་པ་སླར་སྐྱོང་
[95a.6]ནུལ་བྱུགས་ལ། དེ་ལྟར་བྱས་ནས་དེ་རྗེས་སུ་དགའ་ཞིང་གཞན་དག་ཀྱང་དེ་ཉིད་ལ་དགའ་བར་བྱེད་དུ་འཇུག་ལ། ལུགས་བཞིན་དུ་བྱེད་དུ་འཇུག་སྟེ་དེ་ལྟར་བྱེད་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལུས་དཀར་གྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་དག་ཐམས་ཅད་དཀར་པོ་ཁོ་
[95a.7]ནར་སྣང་སྟེ། དེའི་ཁྱད་པར་ནི་དུང་དང་། ཁ་བ་དང་། མེ་ཏོག་ཀུ་མུ་ད་དང་། འོ་མ་དང་བཅས་པ་དག་གིས་ནི་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་རྣམ་པ་དེ་ལྟ་བུའི་གཞལ་མེད་ཁང་དང་། ཤིང་རྟ་དང་གནས་དག་དང་གཞན་དག་ཀྱང་ཀུན་ནས་དཀར་ཞིང་མཆོག་ཏུ་དཀར་པོར་
[95b]
[95b.1]སྣང་བར་འགྱུར་ཏེ། འདི་ལྟར་ལུས་ཀྱང་མཆོག་ཏུ་དཀར་བ་ཉིད་དུ་འགྱུར་རོ། །དགའ་བར་བྱེད་པའི་ངང་ཚུལ་ཅན་དེ་དག་སྐྱེད་མོས་ཚལ་དུ་དགའ་སྟོན་བྱེད་དུ་འདོང་སྟེ། འདི་ལྟར་བྱི་རུའི་ཚལ་ཞེས་བྱ་བ་གནས་དེ་དག་ཏུ་སིལ་སྙན་དང་གླུ་དབྱངས་སྣ་ཚོགས་ཀྱི་སྒྲ་འབྱིན་ཅིང་དགོད་
[95b.2]པ་དང་། ཤིན་ཏུ་ཡིད་དགའ་བའི་གྲོགས་པོ་རྣམས་དང་ལྷན་ཅིག་ཚལ་དེར་འདོང་བར་བྱེད་དོ། །དེ་ལྟར་དེ་དག་བྱི་རུའི་ཚལ་གྱི་ནང་དུ་འདོང་སྟེ། གང་གི་ཚེ་ཞུགས་པ་དང་བྱ་སྣ་ཚོགས་སྒྲ་འབྱིན་ཅིང་གསེར་བཙོ་མའི་ཤིང་ལྗོན་པས་མཛེས་པ་ཡིན་ནོ། །ཤིང་ལྗོན་པའི་ཉེ་བའི་ཚལ་
[95b.3]གྱིས་མཛེས་པར་བྱས་པའི་བྱི་རུའི་ཚལ་དེའི་མཐུ་ནི་འདི་ལྟ་བུ་ཡིན་ཏེ། ཇི་ལྟར་ཁ་དོག་དམར་པོ་གཞན་དང་མི་འཐུན་པར་འབྱུང་བ་དེ་ལྟར་ཤིང་ལྗོན་པའི་འོད་དམར་པོ་རྣམ་པ་དེ་ལྟ་བུ་འབྱུང་ངོ་། །ལྷ་དེ་དག་ཐམས་ཅད་ཚལ་དེའི་མཐུས་དཀར་པོ་དེ་རྣམས་དང་བྲལ་ནས་ཁ་དོག་
[95b.4]ཤིན་ཏུ་དམར་པོར་གྱུར་པ་དང་། ཕན་ཚུན་གཏམ་དུ་བདག་ཅག་གི་ལུས་ལྷན་ཅིག་སྐྱེས་པའི་མཛེས་པ་གང་ཡིན་པ་དེ་དག་ཚལ་གྱི་ཁ་དོག་གི་མཐུས་མི་སྣང་བར་གྱུར་ཏོ། །ཤིང་ལྗོན་པ་དེ་དག་ཀུན་ནས་ཁ་དོག་དམར་པོ་ཁོ་ན་ཡིན་ཏེ། བདག་ཅག་ནི་ཚལ་གཞན་དུ་འདོང་བར་
[95b.5]བྱའོ་ཞེས་བརྗོད་དོ། །དེ་ནས་ལྷ་དེ་རྣམས་ལྷ་མོ་དེ་དག་དང་ལྷན་ཅིག་བཻ་ཌཱུརྱའི་ཚལ་ག་ལ་བ་དེར་འདོང་བར་བྱེད་དོ། །ཚལ་དེ་ཡང་བཻ་ཌཱུརྱའི་མདོག་དེས་ཇི་ལྟར་འཛམ་བུའི་གླིང་གི་གནམ་ལྟར་ཀུན་ནས་སྔོ་བ་ཡིན་ནོ། །དེ་ནས་ལྷ་རྣམས་ཚལ་དེར་ཡང་ཁ་དོག་དཀར་པོ་གང་ཡིན་པ་དེ་དག་
[95b.6]བཻ་ཌཱུརྱའི་ཤིང་ལྗོན་པའི་དབྱིབས་དེ་རྣམས་ཀྱིས་ཀྱང་ཟིལ་གྱིས་མནན་ཏེ། ཤིང་དེ་རྣམས་ལ་བྱ་གནས་པ་གང་ཡིན་པ་དེ་དག་ཀྱང་ཁ་དོག་སྔོན་པོར་གྱུར་ལ། པད་མ་གང་ཡིན་པ་དེ་དག་ཀྱང་སྔོན་པོར་གྱུར་ཏེ། དེ་ལྟར་བཻ་ཌཱུརྱའི་ཚལ་དེ་དག་ཐམས་ཅད་སྔོན་པོ་ཉིད་ཡིན་ནོ། །དེ་ནས་
[95b.7]ལུས་དཀར་བ་ལྷ་མོའི་ཚོགས་མང་པོས་ཡོངས་སུ་བསྐོར་བ་ལྷའི་རོལ་མོའི་སྒྲ་དང་། དྲི་དང་གླུ་དབྱངས་དང་བཅས་པ་རྣམས་ཚལ་དེ་ན་ཡུན་རིང་དུ་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་ཅིང་། ལྷའི་བདེ་བ་འདོད་པའི་ཡོན་ཏན་ལྔ་མྱོང་བར་བྱེད་དོ། །དེ་ནས་
[96a]
[96a.1]ཡུན་རིང་ཞིག་ལོན་ནས་ལྷ་ལུས་དཀར་པོ་རྣམས་རྩེ་བའི་དོན་དུ་དངུལ་གྱི་ཤིང་ལྗོན་པའི་ཚལ་དུ་འདོང་བར་བྱེད་དོ། །དངུལ་གྱི་ཚལ་དེ་ནི་ཀུན་ནས་ཁ་དོག་དཀར་པོར་སྣང་ཞིང་ཚལ་དེ་ན་གང་ཅི་ཡོད་པ་དེ་ཐམས་ཅད་དཀར་བ་ཡིན་ལ། ཚལ་དེ་ན་པད་མ་ཡང་
[96a.2]དངུལ་གྱི་པད་མ་ཤིན་ཏུ་ཉམས་དགའ་བ་ཡིན་ནོ། །བྱ་རྣམས་ཀྱང་དངུལ་གྱི་བྱ་ཡིན་ཏེ། དེ་ལྟར་ལྷ་ལུས་དཀར་པོ་དང་ལྡན་པ་དེ་དག་ཐམས་ཅད་ཚལ་དེའི་ནང་དུ་ཞུགས་པ་ཇི་ལྟར་འོ་མའི་ནང་ན་ཟླ་བའི་གཟུགས་བརྙན་སྣང་བ་དེ་ལྟར་མཛེས་པ་ཡིན་ནོ། །ཚལ་དེ་ན་ལྷ་རྣམས་
[96a.3]ཡུན་རིང་དུ་དགའ་བར་བྱེད། དགའ་དགུར་སྤྱོད་པར་བྱེད་ཅིང་ལྷའི་དཔེ་མེད་པ་འདོད་པའི་བདེ་བ་ཡན་ལག་ལྔ་དང་ལྡན་པས་བདེ་བ་མྱོང་བར་བྱེད་དོ། །དེ་དག་དེར་ཡང་དགའ་བར་བྱས་ནས་ཚལ་སྣ་ཚོགས་ག་ལ་བ་དེར་འདོང་བར་བྱེད་དོ། །ཚལ་དེ་ཡང་ཤིང་ལྗོན་པ་སྣ་ཚོགས་ཀྱིས་
[96a.4]མཛེས་པར་བྱས་ཤིང་གསེར་གྱི་ཤིང་ལྗོན་པ་རྣམས་ཀྱིས་ཀྱང་མཛེས་པར་བྱས་པ་ཡིན་ཏེ། །དེ་བཞིན་དུ་དངུལ་གྱི་ཤིང་ལྗོན་པ་རྣམས་དང་། དེ་བཞིན་དུ་བཻ་ཌཱུརྱའི་ཤིང་ལྗོན་པ་རྣམས་དང་། དེ་བཞིན་དུ་ལོ་མ་སྣ་ཚོགས་རྣམས་ཀྱིས་མཛེས་པར་བྱས་པ་ཡིན་ནོ། །ཤིང་དེ་
[96a.5]རྣམས་ཀྱང་ཁ་དོག་སྣ་ཚོགས་ཀྱི་ལོ་མ་དང་། མདོག་སྣ་ཚོགས་ཀྱིས་མཛེས་པ་ཡིན་ལ། ཚལ་དེའི་ནང་ན་ལྷ་དེ་རྣམས་དེ་དག་ཉིད་ཀྱིས་ལུས་རྣམས་རྒྱན་སྣ་ཚོགས་ཀྱིས་བརྒྱན་པར་གྱུར་ཏོ། །ཚལ་དེ་ན་ཡང་ལྷ་དེ་རྣམས་ཡུན་རིང་དུ་དགའ་བར་བྱེད། དགའ་དགུར་སྤྱོད་པར་བྱེད་དེ། 
[96a.6]ལྷ་མོའི་ཚོགས་ཀྱི་ནང་ན་འཁོད་པ་རྣམས་དེ་དག་གིས་གླུ་དབྱངས་ཉེ་བར་ལེན་ཅིང་དེ་ན་ཡང་དེ་རྣམས་ཡུན་རིང་དུ་རྩེས་ནས་ཀུན་དུ་མཐོང་བའི་གསེར་གྱི་རིག་ལ་བ་དེར་འདོང་བར་བྱེད་དོ། །དེ་ཡང་རིན་པོ་ཆེ་སྣ་བདུན་གྱིས་བརྒྱན་པ་ཡིན་ཏེ། ལྷ་དེ་དག་གིས་རི་ཀུན་ཏུ་མཐོང་། ཆུ་བོ་
[96a.7]དང་། འབབ་ཆུ་དང་། ལྟེང་ཀ་མང་པོས་བརྒྱན་པ། ཚལ་དང་། ནགས་ཚལ་དང་ལྡན་པ། པད་མའི་རྫིང་བུ་དུ་མས་འཁོར་བ། བྱའི་ཚོགས་མང་པོའི་སྒྲ་འབྱིན་པའི་རི་བོ་དེ་ལ་འཛེགས་ནས་རིའི་རྒྱལ་པོ་རི་རབ་དྲུག་ཁྲིས་བསྐོར་བ་དེ་རྣམས་ཀྱི་དབུས་ན་རིའི་རྒྱལ་པོ་རི་རབ་
[96b]
[96b.1]འདུག་པ་དེ་དག་ཐམས་ཅད་མཐོང་ངོ་། །དེ་ནས་ལྷ་ལུས་དཀར་པོ་རྣམས་ཀུན་ནས་མཐོང་བའི་རི་བོ་དེ་ལ་ལྷ་མོ་དང་ལྷན་ཅིག་ཡུན་རིང་དུ་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ནས་ཡང་དེ་རྣམས་དེ་ལས་བབས་ནས་རི་བོ་ཕྱོགས་གཙང་མ་ཞེས་བྱ་བ་ག་ལ་བ་དེར་འཛེག་པར་
[96b.2]བྱེད་དེ། རི་བོ་དེ་ལ་ཡང་གནས་གཞན་དག་ནས་སྐྱེས་པའི་ལྷ་རྣམས་དགའ་བའི་མཐུས་རི་བོ་དེ་ལ་འོངས་ནས་དགའ་བར་བྱེད་དོ། །ལྷ་གཞན་དེ་རྣམས་དང་ལྷ་ལུས་དཀར་པོ་དེ་རྣམས་དང་ཡང་ཕན་ཚུན་ལྷན་ཅིག་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་ཅིང་དགའ་དགུར་
[96b.3]སྤྱོད་པར་བྱེད་དོ། །དེ་ནས་ལྷ་ཡུལ་གྱི་ཕྱོགས་ཆ་དགའ་བ་དེ་རྣམས་སུ་ལྷ་དེ་དག་ཡུན་རིང་དུ་དགའ་བར་བྱས་ནས། མར་ཟད་ནས་མར་མེ་འཆི་བར་འགྱུར་ཞིང་ཉིན་པར་གྱི་མཐའ་ཟད་ན་ཉི་མ་ནུབ་པར་འགྱུར་བ་དེ་ལྟར་ལྷ་དེ་རྣམས་ལེགས་པར་བྱས་པའི་ལས་ཟད་ནས་མར་མེ་ལྟར་ལྷའི་
[96b.4]འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་པད་མའི་
[96b.5]རྩ་ལག་ལྟ་བུར་མདོག་དཀར་ཤམ་བཟང་པོར་འགྱུར་ཞིང་སྟོད་ཕྱོགས་སམ་རྒྱ་ཡུལ་ལ་སོགས་པར་སྐྱེ་བར་འགྱུར་ལ། རྟག་ཏུ་བདེ་བ་དང་ལྡན་པ་དང་། མིའི་གཙོ་བོ་ཆེན་པོའི་ཡིད་གཅུགས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་
[96b.6]ལྷ་པི་བང་ཅན་གསུམ་པ་རྣམས་ཀྱི་གནས་སུ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷའི་འཇིག་རྟེན་ན་ལྷ་ཕན་ཚུན་དགའ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །གནས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་
[96b.7]པ་ལས་བྱུང་བའི་ཤེས་པས་བརྟགས་ན། སེམས་ཅན་དགེ་བ་ཕན་ཚུན་གྲོགས་སུ་གྱུར་པ། སེམས་པ་དང་ཚུལ་ཁྲིམས་དང་ལྡན་པ། གྲོལ་བའི་དགེ་འདུན་གྱི་གཙོ་བོར་གྱུར་པ་གང་དག་གིས་སྦྱིན་པ་བྱིན། ཚུལ་ཁྲིམས་བསྲུངས་ན་དེ་དག་ཐམས་ཅད་རྒྱུ་དེ་དང་རྐྱེན་དེ་ལས་
[97a]
[97a.1]ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཕན་ཚུན་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཕན་ཚུན་བདེ་བ་སྐྱེད་ཅིང་སེམས་འཐུན་པར་བསྐྱེད་པ་དེ་རྣམས་བསོད་ནམས་ཀྱི་ཚོགས་དེ་སྨིན་པར་འགྱུར་རོ། །དེ་ན་ལྷའི་
[97a.2]པད་མའི་རྫིང་ན་གནས་ཤིང་ཁ་ཟས་ལ་དགའ་བ་དེ་ཡུལ་ཉམས་དགའ་ཞིང་བདེ་བ་དག་མྱོང་བར་བྱེད་དེ། སིལ་སྙན་ཡན་ལག་ལྔ་དང་ལྡན་པས་ཡིད་རབ་ཏུ་དགའ་བ་དག་དགོད་པར་བྱེད། དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་ལ། ལྷ་མོའི་ཚོགས་
[97a.3]གཟུགས་དང་ཆ་བྱད་སྣ་ཚོགས་དང་ལྡན་པ་རྣམས་ཀྱིས་ཡོངས་སུ་བསྐོར་ནས་གསེར་དང་རིན་པོ་ཆེ་སྣ་ཚོགས་ཀྱིས་གཞི་དང་། རི་དེ་རྣམས་ལ་དགའ་བར་བྱེད་དོ། །དེ་ལྟར་རང་གི་ལས་ཀྱི་འབྲས་བུ་ལ་སྤྱོད་ཅིང་དགའ་བ་དེ་རྣམས་སུ་ཆུ་བོའི་འགྲམ་བཻ་ཌཱུརྱ་དང་། ནོར་
[97a.4]བུའི་ལན་ཀན་བྲེས་པ་དང་། གསེར་གྱི་རྣམ་པའི་བྱ་ངང་པ་དང་། ངུར་པ་རྣམས་ཀྱིས་མཛེས་པར་བྱས་པ། འགྲམ་ན་ཤིང་ལྗོན་པ་སྐྱེས་པ་རྣམས་ཀྱི་སྡུག་གུར་བརྒྱན་པའི་སྨན་ལྗོངས་དག་ན་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས་དགའ་བར་བྱེད་དོ། །དེར་དེ་དག་
[97a.5]དགའ་བར་བྱས་ནས་མུ་ཏིག་འབབ་པར་བྱེད་པ་ཞེས་བྱ་བའི་ཆུ་བོ་ག་ལ་བ་དེར་འདོང་བར་བྱེད་དོ། །ཆུ་བོ་དེ་དག་ན་ཆུ་གང་ཡིན་པ་དེ་དག་ནི་ཆང་རོ་རྣམ་པ་དུ་མ་དང་ལྡན་པ་རྙོག་པ་མེད་པ་འབབ་བོ། །བྱེ་མ་གང་ཡིན་པ་དེ་དག་ནི་མུ་ཏིག་ཡིན་ལ། འདམ་རྫབ་གང་ཡིན་པ་དེ་དག་
[97a.6]ནི་གསེར་ཡིན་ཏེ། ཆུ་བོ་དེ་ནོར་བུ་ཁ་དོག་བཟང་པོ་དུ་མས་བརྒྱན་པ་ཉ་རྣམས་ཀྱིས་ཤིན་ཏུ་མཛེས་པ་ཡིན་ནོ། །དེའི་ངོས་གཉི་ག་ན་གསེར་གྱི་ཤིང་ལྗོན་པ་རྣམས་ལ་འདབ་མ་ནི་བཻ་ཌཱུརྱ། བཻ་ཌཱུརྱའི་ཤིང་ལྗོན་པ་རྣམས་ལ་གསེར་གྱི་འདབ་མ་ཡོད་དེ། འདབ་མ་ཡོད་པ་དེ་དག་
[97a.7]ཐམས་ཅད་ལ་དུས་ཚིགས་ཐམས་ཅད་ཀྱི་འབྲས་བུ་དང་མེ་ཏོག་བཟང་དགུས་ཁེབས་པ་ཡིན་ནོ། །བྱའི་ཚོགས་རྟག་པར་རབ་ཏུ་དགའ་བ་རྣམས་ཀྱིས་ཀུན་དུ་གང་ལ་ཐོས་ན་ཡིད་འཕྲོག་པའི་སྒྲ་འབྱིན་པ་ཡིན་ཏེ། བྱའི་ཚོགས་མཐོང་ན་དགའ་བ་རྣམ་པ་དེ་ལྟ་བུ་དག་དང་། རྟག་ཏུ་ཀུན་
[97b]
[97b.1]ནས་དགའ་བའི་ལྷ་དེ་རྣམས་དང་། ལྷན་ཅིག་བྱེད་པ་ལྟ་བུར་དུས་ཐམས་ཅད་དུ་དགའ་བར་བྱེད་དོ། །དེར་དེ་རྣམས་ཀྱིས་ཡང་དག་པར་དགའ་བར་བྱས་ནས་ཕྱོགས་གཞན་སྙན་པ་སྤྱོད་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཕྱོགས་དེ་ན་ལྕུག་མས་གཡོགས་པའི་ཁྱིམ་ཡོད་དེ། རིན་པོ་
[97b.2]ཆེ་མ་རྒད་ཀྱི་དུམ་བུ་རིང་པོ་སྐྱོན་མེད་པས་ཕྱེ་བ། ས་ཕྱོགས་ཀྱི་རིམ་པ་མཐོ་དམའ་དང་ལྡན་ཞིང་པད་མའི་ཚལ་གྱིས་བརྒྱན་པ། ས་ཕྱོགས་ཤིན་ཏུ་རྣམ་པར་ཕྱེ་བ་རིན་པོ་ཆེ་སྣ་ཚོགས་ཀྱི་བྱ་རྣམས་ཀྱིས་མཛེས་པར་བྱས་པ། ལ་ལ་དག་ན་ཡང་གསེར་གྱི་ས་གཞིའི་ཕྱོགས་ཉམས་དགའ་
[97b.3]བར་བཻ་ཌཱུརྱའི་ལྕུག་མའི་དྲ་བས་གཏིབས་པ། བུང་བ་དང་མེ་ཏོག་གིས་ཀུན་ཏུ་གང་བ། ལྷ་དང་ལྷ་མོའི་ཚོགས་རྟག་ཏུ་དགའ་ཡ་ཡ་སྟེ། རབ་ཏུ་དགའ་བ་རྣམས་ཀྱིས་ཀུན་དུ་གང་བ། ལེགས་པར་བྱས་པའི་ལས་ལ་སྤྱོད་པའི་ལྷ་དེ་རྣམས་ཀུན་དུ་དགའ་བར་བྱེད་དོ། །དེ་ནས་
[97b.4]ཀྱང་ཕྱོགས་གཞན་ཞིག་ན། ཆུ་དང་། ལྟེང་ཀ་དང་། ཚལ་དང་། འབབ་སྟེགས་མང་པོ་ཡོད་པར་འདོང་བར་བྱེད་དོ། །འབབ་སྟེགས་དང་། ཚལ་དེ་དག་ན་ཆུ་ན་རྒྱུ་བའི་བྱ་མདོག་བཟང་པོ་གང་ཡིན་པ་དེ་རྣམས་ཀྱིས་ནམ་མཁའི་ཕྱོགས་དེ་དག་ཐམས་ཅད་བར་མཚམས་མེད་
[97b.5]པར་ཀུན་དུ་བཀང་ནས་སྒྲ་འབྱིན་ཏོ། །ཆང་ཆུ་བོ་ལྟར་འབབ་པ་རྙོག་པ་མེད་པ་རྣམ་པ་དུ་མ་དག་འབབ་སྟེ། གསེར་གྱི་རྡོ་ལས་དབའ་རླབས་ཀྱི་སྒྲ་འབྱུང་ཞིང་དབུ་བ་འཁྲུགས་པའི་སྒྲ་ཁྲོ་ལོ་ལོ་འབྱུང་ལ། བྱ་རབ་ཏུ་དགའ་བའི་སྒྲ་འབྱིན་པ་ལོང་ལོང་པོ་རྣམས་དང་ཆུ་བོ་དེ་རྣམས་ཀྱི་
[97b.6]ངོས་གཉི་ག་ན་འཁོད་པའི་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས་དང་དགའ་བར་བྱེད་རྩེ་བར་བྱེད་དོ། །ལག་ན་གསེར་གྱི་པད་མ་ཐོགས་པ་རྣམས་ཕན་ཚུན་རྡེག་པ་ན་དེ་ལྟར་ཕན་ཚུན་ཡིད་གཅུགས་པ་ལྷན་ཅིག་རྩེ་བ་དེ་རྣམས་ཀྱིས་དུས་རིང་དུ་འདས་སོ།། །།
[97b.7]འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་དགུ་པ། ཕྱོགས་དེ་ནས་ཀྱང་མྱོས་བྱེད་ཚལ་ཞེས་བྱ་བ་དེར་ལྷ་ཐམས་ཅད་རྩེ་བའི་གྲོགས་དང་ལྷན་ཅིག་འདོང་བར་བྱེད་དོ། །ཚལ་དེ་ན་སེམས་ཀྱི་རྣམ་པ་ཐམས་ཅད་མྱོས་བྱེད་ཀྱིས་མུན་པར་གྱུར་ཏེ། བྱ་དེ་དག་ནི་
[98a]
[98a.1]འབྲས་བུའི་རོ་རྣམས་ཀྱིས་མྱོས། བཻ་ཌཱུརྱའི་བུང་བ་དག་ནི་མེ་ཏོག་གི་རོ་རྣམས་ཀྱིས་མྱོས། ཁུ་བྱུག་དག་ནི་དཔྱིད་མཐོང་ནས་མྱོས། འགྲམ་ན་རྒྱུ་བའི་བྱ་དག་ནི་ཆང་གི་རོ་རྣམས་ཀྱིས་མྱོས། དེ་བཞིན་དུ་ལྷ་རྣམས་ནི་ལྷའི་འདོད་པའི་ཡོན་ཏན་ལྔ་རྣམས་ཀྱིས་མྱོས། དེ་བཞིན་དུ་
[98a.2]ལྷ་མོ་རྣམས་ཀྱང་ལྷའི་ཚོགས་དང་ལྷན་ཅིག་འདོད་པའི་རོས་མྱོས་ཏེ། དེ་ལྟར་འདོད་པའི་རོས་མྱོས་པའི་བུད་མེད་རྣམས་ནི་གཞན་གྱིས་མྱོས་པར་མི་འགྱུར་གྱི། འདི་ལྟར་བུད་མེད་ཐམས་ཅད་ནི་འདོད་པ་ལྷུར་ལེན་པ་ཡིན་ལ། དེ་ལ་སེམས་ཞུགས། དེ་ལ་གཞོལ། དེ་ལ་གནས། དེའི་རང་བཞིན་
[98a.3]ཡིན་ནོ། །ལྷ་དེ་དག་ཀྱང་མྱོས་བྱེད་མཐོང་ནས་བརྒྱ་འགྱུར་དུ་མྱོས་པ་རྣམས་དེ་ན་དགའ་བར་བྱེད་དོ། །དེ་ལྟར་ལྷ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ལས་དེ་ཟད་ནས་ལྷའི་རིས་དེ་ནས་ཀྱང་འཆི་བར་འགྱུར་ཏེ། 
[98a.4]ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་འཁོར་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། བསོད་ནམས་གཅིག་པ་དེ་དག་ཐམས་ཅད་ཡུལ་དང་ལྗོངས་དང་གྲོང་ཁྱེར་གཅིག་ཏུ་སྐྱེ་
[98a.5]བར་འགྱུར་ཞིང་ཐམས་ཅད་འབྱོར་པ་ཕུན་སུམ་ཚོགས་པ་དང་། ཐམས་ཅད་རིགས་ཆེ་ཞིང་བཙུན་པར་སྐྱེ་བ་དང་། ཐམས་ཅད་ཕན་ཚུན་དགའ་ཞིང་བྱ་བ་གཅིག་པ་དང་། དགེ་བའི་ནང་དུ་སྐྱེ་བར་འགྱུར་བ་མཐོང་སྟེ་དེ་དག་ལས་དེ་དང་རྒྱུ་འཐུན་པར་དགེ་བའམ་མི་དགེ་བ་གང་ཡིན་པ་དེ་དག་
[98a.6]ཐམས་ཅད་ཀུན་ལ་འབྱུང་གི་སོ་སོ་ལ་ནི་མ་ཡིན་ནོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་པི་བང་ཅན་གསུམ་པ་རྣམས་ཀྱི་གནས་ཡང་དག་ཆགས་
[98a.7]སྤྱོད་ཅེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་ཀ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཞལ་ཏ་པ་ཚུལ་ཁྲིམས་དང་ལྡན་པར་གྱུར་པ་གང་གིས་ཁྱིམ་པ་གཞན་དག་དགའ་བར་བྱས། གཟེངས་བསྟོད་མགུ་བར་བྱས། 
[98b]
[98b.1]དད་པར་བྱས་ནས་སེམས་ཡོངས་སུ་བསྒོམས་པ་དེ། ཞིང་ཡོན་ཏན་དང་ལྡན་པ་ལ་སྦྱིན་པ་སྦྱིན་དུ་བཅུག་ཅིང་ཚུལ་ཁྲིམས་ཀྱང་སྲུང་དུ་བཅུག་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡང་དག་ཆགས་སྤྱོད་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་
[98b.2]རང་གི་མཐུ་འདི་ལྟ་བུ་འབྱུང་བར་འགྱུར་ཏེ། ལས་གང་གིས་བདག་ཅག་འདིར་སྐྱེས་ཞིག་གུ་སྙམ་ནས། དེ་དག་མིར་སྐྱེས་པ་ཡང་དག་པར་དྲན་ནོ། །འདི་ནི་མིའི་འཇིག་རྟེན་ན་བདག་གི་དགེ་བའི་བཤེས་གཉེན་དུ་གྱུར་པ་ཡིན་ཏེ། འདིའི་སྦྱིན་བདག་ནི་བདག་ཡིན་ནོ། །རྒྱུ་དེ་དང་
[98b.3]རྐྱེན་དེ་དང་གཞི་དེས་དེ་དང་བདག་བསོད་ནམས་འཐུན་པར་གྱུར་ནས། འདིར་འོངས་པ་ལྟ་ཞིག་གུ་སྙམ་མོ། །དེ་བཞིན་དུ་དགེ་བའི་བཤེས་གཉེན་ཉན་ཐོས་དེ་ཡང་སྐྱེ་བ་དྲན་ཏེ། འདི་ལྟར་འདི་ནི་བདག་གི་སེམས་དང་བས་སྦྱིན་པ་སྦྱིན་དུ་བཅུག་པ་ཡིན་ཏེ། རྒྱུ་དེ་དང་རྐྱེན་དེ་དང་གཞི་
[98b.4]དེས་དེ་ནས་བདག་ལྷའི་འཇིག་རྟེན་འདིར་སེམས་དང་ལྡན་པར་སྐྱེས་པ་ལྟ་སྙམ་ནས། དེ་ལྟར་ཡང་དག་ཆགས་སྤྱོད་ཀྱི་ལྷ་རྣམས་ཀྱི་གནས་སུ་སྐྱེས་སོ། །དེ་ནས་གཞན་དུ་གྱུར་ཏེ། པད་མའི་ཚོགས་ལྟ་བུའི་ལྷ་མོ་མང་པོ་བྱད་གཟུགས་དང་མདོག་དང་ལང་ཚོ་དང་སྡུག་པ་སོ་སོ་དུ་
[98b.5]མས་བརྒྱན་པ་མཐོང་ངོ་། །ལྷ་མོ་དེ་དག་མཐོང་ནས་ལྷ་དེ་རྣམས་ཀྱིས་མཐོང་མ་ཐག་ཏུ་ཇི་ལྟར་ཚེ་རབས་སྔ་མ་ལ་བྱས་པ་ཤིན་ཏུ་ཕྲ་མོ་ཡང་མི་དྲན་ཞིང་ཡུལ་ལ་སེམས་རྣམ་པར་ཆགས་པ། བག་མེད་པའི་གནས་སུ་སྐྱེས་པ། ཡུལ་གྱི་བདེ་བས་སེམས་ཕྲོགས་པ་དེ་ལྟར་འདོད་
[98b.6]པ་རྣམས་ཀྱིས་འཕངས་པའི་ཡིད་སྐྱེ་བར་བྱེད་དོ། །དེ་ནས་ཡང་དག་ཆགས་སྤྱོད་ཀྱི་ལྷ་རྣམས་ཀྱིས། ལྷ་མོའི་ཚོགས་འབུམ་ཕྲག་དུ་མ་བྱད་གཟུགས་དཔེ་མེད་པ་དང་ལྡན་པ་དེ་དག་མཐོང་ནས། ཐོག་མ་མེད་པའི་དུས་ནས་ཞུགས་པའི་འདོད་ཆགས་ཀྱི་མེས་ཡིད་རབ་ཏུ་བསྲེགས་
[98b.7]པ་ནི། ཇི་ལྟར་མེས་བུད་ཤིང་སྐམ་པོ་ཡུན་རིང་དུ་སྲེག་པར་བྱེད་པ་དེ་ལྟར་ལྷ་དེ་རྣམས་ཀྱི་ཡིད་དེ་དག་རབ་ཏུ་སྲེག་པར་བྱེད་དོ། །ལྷ་མོ་དེ་དག་ག་ལ་བ་དེར་འགྲོ་བར་བྱེད་ལ་ལྷ་མོ་རྟག་ཏུ་འདོད་པ་ལ་དོན་གཅིག་ཏུ་བྱེད་པ་ཡང་ཁ་རླངས་དྲི་ཞིམ་པོས་ནམ་མཁའ་འགེངས་ཤིང་ལྷའི་ཆ་བྱད་
[99a]
[99a.1]དུ་མ་ཐོགས་ལ་ལག་ན་པད་མ་ཁྱེར་ཏེ། ལྷ་ག་ལ་བ་དེར་འདོང་བར་བྱེད་དོ། །དེ་ནས་ལྷ་དེ་རྣམས་དང་ལྷ་མོ་དེ་རྣམས་ལྷའི་འདོད་པ་བདེ་བ་རྣམ་པ་དུ་མ་དེ་དག་མྱོང་བར་བྱེད་དོ། །དེ་ནས་བག་མེད་པ་དེ་ལྟ་བུར་རིག་ནས་དགེ་སློང་དེ་འཁོར་བའི་སྡུག་བསྔལ་ཉམ་ང་བ་དུ་མ་ལས་ཡིད་
[99a.2]བྱུང་ནས་འདི་ལྟར་ཚིགས་སུ་བཅད་དེ་སྨྲས་པ། ཉིན་མོ་གསར་དུ་བྱུང་བ་ཡིས། །རྙིང་པ་མེད་པར་བྱེད་པ་ལྟར། །བདེ་དང་སྡུག་བསྔལ་སར་པ་ཡིས། །རྙིང་པ་ཉེ་བར་རྗེད་པར་བྱེད། །དེ་ལྟར་ལྷ་ཡི་འཇིག་རྟེན་དུ། །བདེ་བ་འཛིན་པའི་སྐྱེ་བོ་དག །འཚོ་བའི་མཐའ་ནི་འཆི་བ་དང་། །ཇི་སྟེ་
[99a.3]འབྲལ་བའི་མཐའ་མི་རིག །ཇི་ལྟར་ཤིང་དང་སྦྲང་རྩིར་བསྲེས། །ཇི་ལྟར་དུག་དང་ཟས་བསྲེས་པ། །དེ་ལྟར་བདེ་བ་འདི་ཀུན་གྱི། །མཐའ་མི་བདེ་བ་མ་རིག་གོ། །ལྷ་ཡུལ་དུ་ནི་ལྷག་པར་ཡང་། །ཡུལ་རྣམས་ལྟ་ལ་ག་ལ་ངོམས། །སྲེད་པས་ངོམས་པ་མེད་པ་དེ། །ཁྱད་པར་
[99a.4]དུ་ཡང་ག་ལ་བདེ། །ཤིན་ཏུ་བདེ་བའི་སྟོབས་ལས་ནི། །ལྷ་ཡུལ་རྣམས་སུ་ཡེ་ནས་སྲེད། །སྲེད་མེས་ཡོངས་སུ་གདུང་རྣམས་ཀྱི། །བདེ་བ་ཉེ་བར་མ་དམིགས་སོ། །གཅིག་ཏུ་བདེ་སྤྱོད་སྲེད་བྲལ་ཞིང་། །ང་མེད་རེ་བ་མེད་པ་དང་། །མྱ་ངན་འདས་གྲོང་འགྲོ་བ་ནི། །བདེ་གང་
[99a.5]ཡིན་པ་དེ་འཐོབ་བོ། །གང་དག་སྲེད་པའི་བག་ལ་ཉལ། །ཡང་ཡེ་སེམས་ལ་མི་འཇོག་པ། །དེ་དག་ཐོག་མཐའི་དྲི་མ་བྲལ། །བདེ་བའི་ནང་ནའང་དེ་བདེའོ། །སེམས་ནི་ཤིན་ཏུ་བསྡུས་པ་དང་། །ཐམས་ཅད་དུ་ནི་རེ་མེད་དང་། །བྱ་དང་མི་བྱ་མ་རྨོངས་པ། བདེ་བ་རྟག་ཏུ་ཉེ་བར་
[99a.6]གནས། །གང་གིས་འཁོར་བའི་རྒྱུར་གྱུར་པ། །དགའ་བཅས་འབྱུང་བ་བཅོམ་པ་དག །བརྟན་པོ་གཙོ་དེ་ཕ་རོལ་འགྲོ། །བདེ་ལྡན་མྱ་ངན་འདས་ལ་གནས། །གང་ཞིག་འདོད་ཆགས་ཞེ་སྡང་ལྡན། །སྲེད་བཅས་དེ་ལ་བདེ་བ་མེད། །གང་ཞིག་འདོད་ཆགས་མེ་ལས་གྲོལ། །
[99a.7]དེ་ནི་དྲི་མེད་བདེ་བར་འདོད། །དེ་ལྟར་དགེ་སློང་དེས་བག་མེད་པ་ལ་གནས་པའི་ལྷ་དེ་རྣམས་ཉིན་གཅིག་བཞིན་དུ་སྲེད་པའི་མེ་རབ་ཏུ་འཕེལ་བར་བྱེད་པའི་བག་མེད་པ་རྣམས་མཐོང་ནས་སྙིང་རྗེ་བར་བྱེད་དོ། །དེ་ནས་ལྷ་དེ་རྣམས་ཀྱང་ལྷ་མོའི་ཚོགས་དང་ལྷན་ཅིག་ཏུ་ཚལ་དུ་བས་འཁྲིགས་
[99b]
[99b.1]པ་ཞེས་བྱ་བ་ག་ལ་བ་དེར་ལྷ་མོའི་ཚོགས་གཡེར་བ་རོལ་མོ་དང་། གླུ་དབྱངས་དང་། གད་མོ་སྣ་ཚོགས་འདོན་པས་ཡོངས་སུ་བསྐོར་བ་བདེ་བར་གནས་པ་རྣམས་སྐྱེད་མོས་ཚལ་དུ་དགའ་སྤྱོད་བྱེད་དུ་དོང་སྟེ། ཁ་ཅིག་ནི་ལྷ་མོའི་ཚོགས་ཀྱིས་ཡོངས་སུ་བསྐོར་ནས་ནམ་མཁའ་ལ་བྱ་བཞིན་
[99b.2]དུ་འགྲོ། ཁ་ཅིག་ནི་གཞལ་མེད་ཁང་བྱ་ངང་པས་བཏེག་པ་རྣམས་ཀྱིས་འགྲོ། ཁ་ཅིག་ནི་གྲོགས་དང་ལྡན་པའི་གཞལ་མེད་ཁང་རྣམས་ཀྱིས་འགྲོ། ཁ་ཅིག་ནི་ལྷ་མོའི་ཚོགས་དེ་དག་ཉིད་ཀྱིས་བསྐོར་ནས་རྐང་པས་འགྲོ་སྟེ། བདེ་བར་གནས་པ་དེ་རྣམས་གླུ་དབྱངས་ལེན་ཞིང་ལུས་ངལ་བ་མེད་
[99b.3]པ་དེ་ཐམས་ཅད་ཚལ་དུ་བས་འཁྲིགས་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་དེ་ན་ལྷ་གཞན་སྔར་འོངས་པ་གང་ཡིན་པ་དེ་རྣམས་ཀྱིས་ལྷ་གཞན་དེ་དག་མཐོང་ནས་དེ་ནས་ཡང་རབ་ཏུ་དགའ་སྟེ། ཡིད་ཤིན་ཏུ་མགུ་བར་གྱུར་ཏོ། །དེ་ནས་ལྷ་གསར་དུ་འོངས་པ་རྣམས་དང་། 
[99b.4]ལྷ་རྙིང་པ་རྣམས་ཕན་ཚུན་འདྲེས་ནས་ཅ་ཅོ་དང་རོལ་མོའི་སྒྲ་སྐྱེས་ཏེ། རབ་ཏུ་དགའ་ཞིང་ཉམས་དགའ་བ་སྐྱེས་སོ། །དུ་བས་འཁྲིགས་པའི་ཚལ་དེ་ཀུན་སྒྲ་རྣམ་པ་དུ་མས་ཀུན་དུ་གང་སྟེ། འདི་ལྟ་སྟེ། གླིང་བུའི་སྒྲ་དང་། པི་བང་གི་སྒྲ་དང་། རྫ་རྔའི་སྒྲ་དང་། ཁར་རྔའི་སྒྲ་དང་། ལྷ་མོ་རྒྱན་
[99b.5]གྱིས་བརྒྱན་པའི་སྒྲ་དང་། དེ་བཞིན་དུ་དེ་ན་གླུ་དབྱངས་དང་དགོད་པའི་སྒྲ་དང་། ཆུ་བོ་དང་། མཚོ་དང་། ཆུ་མང་པོ་རྣམ་པ་སྣ་ཚོགས་འབབ་པའི་སྒྲ་དང་། རིན་པོ་ཆེའི་བྱ་ཁ་དོག་དང་། དབྱིབས་རྣམ་པ་སྣ་ཚོགས་སུ་འདུག་པའི་སྒྲ་དང་། ལྷ་རྣམས་ཀྱི་གླུ་དབྱངས་ཀྱི་སྒྲ་ཐོས་ན་སྙན་པ་དག་སྟེ། 
[99b.6]དེ་ལྟར་ཚལ་དེ་སྒྲ་སྙན་པ་ཀུན་གྱིས་གང་བ་ཡིན་ནོ། །ཚལ་དེ་ན་ལྷའི་སྨན་དང་། བྱ་དང་། ཀླུང་དང་། ལྟེང་ཀ་དང་། མེ་ཏོག་དང་། འབྲས་བུ་ཕུན་སུམ་ཚོགས་པ་དང་། ལྷའི་འདོད་པའི་ཡོན་ཏན་ལྔ་འབྱོར་པ་དག་གིས་ལྷ་རྣམས་སྐྱེད་མོས་ཚལ་གྱི་དགའ་སྤྱོད་བྱས་ནས་བདེ་བ་ཉམས་སུ་
[99b.7]མྱོང་ངོ་། །དེ་རྣམས་ཚལ་དེ་ནས་བྱུང་ནས་ཡང་ལྷུན་པོ་སོ་སོར་སྣང་བ་ཞེས་བྱ་བའི་རིའི་རྩེ་མོ་ག་ལ་བ་དེར་ལྷ་མོའི་ཚོགས་ཀྱིས་ཡོངས་སུ་བསྐོར་ནས་འདོང་བར་བྱེད་དེ། ལྷ་དེ་རྣམས་དེར་འདོང་བ་ན་སོ་སོར་སྣང་བའི་རིའི་རྩེ་མོ་དེར་ལྷགས་སོ། །ལྷའི་པད་མའི་རྫིང་དང་ལྟེང་ཀ་དང་ཉེ་བའི་ཚལ་
[100a]
[100a.1]ཕུན་སུམ་ཚོགས་པ་དང་ལྡན་པའི་ལྷུན་པོ་སོ་སོར་སྣང་བའི་རིའི་རྩེ་མོ་དེ་ན་རྒྱལ་པོ་ཆེན་པོ་འཕགས་སྐྱེས་པོ་ལྷ་མོའི་ཚོགས་ཀྱིས་ཡོངས་སུ་བསྐོར་བ་གནས་ཏེ། འཇིག་རྟེན་ཐམས་ཅད་ཀྱི་དོན་སྒྲུབ་ཅིང་མིའི་འཇིག་རྟེན་ན་ཆོས་དང་ཆོས་ཀྱིས་བསྐྱེད་པའི་མི་ཆོས་དང་ལྡན་པ་
[100a.2]ནི་ཇི་ཙམ་ཞིག་ཡོད། ཆོས་དང་མི་ལྡན་པ་ནི་ཇི་ཙམ་ཞིག་ཡོད། འཇིག་རྟེན་ལ་ཕན་པར་སྒྲུབ་པ་ནི་ཇི་ཙམ་ཞིག་ཡོད། ཕན་པར་མི་སྒྲུབ་པ་ནི་ཇི་ཙམ་ཞིག་ཡོད། དམ་པའི་ཆོས་ཀྱི་མཐུ་ཆེའམ་ཆོས་མ་ཡིན་པ་མཐུ་ཆེ། བདུད་ཀྱི་ཕྱོགས་ལྷ་མ་ཡིན་བརྟན་པ་དང་། ཀླུ་རབ་འཇོམས་ལ་
[100a.3]སོགས་པ་མཐུ་ཆེའམ་མི་ཆེ་ཞེས་རྟོག་པར་བྱེད་དེ། དེ་ལྟར་སྐྱེ་དགུ་རྣམས་སྐྱོང་བ་དེ་རི་ཀུན་སྣང་དེ་ལ་གནས་སོ། །རིའི་རྩེ་མོ་དེ་དང་ཧ་ཅང་མི་ཉེ་བ་རི་རབ་ཀྱི་ངོས་ལ་ཉི་མ་འཁོར་བར་བྱེད་དེ། དེའི་འོད་ལ་རྒྱལ་པོ་ཆེན་པོ་འཕགས་སྐྱེས་པོ་དེ་ཆོས་དང་ལྡན་པའི་ཆོས་ཀྱི་བྱེ་བྲག་གིས་
[100a.4]མིའི་འཇིག་རྟེན་དུ་ཉི་མའི་འོད་ཇི་ལྟར་གཏོང་ཞིག་གུ་ཞེས་དཔྱོད་པར་བྱེད་དོ། །ཉི་མ་འཁོར་བའི་གཞི་ལ་མཁས་པ་དེ་ཉི་མ་ལ་རྟོག་པར་བྱེད་དེ། གལ་ཏེ་ཆོས་དང་ལྡན་པའི་མི་ཆོས་རྗེས་སུ་སྐྱོང་བ་བྱུང་བ་དེའི་ཚེ། དེ་བཞིན་དུ་ཉི་མ་ཆོས་ཀྱིས་ཡོངས་སུ་རྒྱས་པ་ཡིན་ཏེ། དེ་ལྟར་མདོག་
[100a.5]གསལ་བ་ཉིད་དང་། དུས་དང་འཐུན་པར་ལྷན་ནེར་འཆར་ལ། དེ་ལས་མི་རྣམས་ཀྱི་ལུས་ལ་ནི་ནད་མི་འབྱུང་ཞིང་འབྲུ་རྣམས་ལ་ཡང་ནད་མི་འབྱུང་ངོ་། །གལ་ཏེ་ཆོས་དང་མི་ལྡན་པའི་ཆོས་ཀྱི་རྗེས་སུ་འཇུག་པ་བྱུང་ན། དེའི་ཚེ་ཉི་མའི་འོད་ཆོས་མ་ཡིན་པ་དང་འཐུན་པར་ལྷན་ནེར་མི་
[100a.6]འཆར་ཏེ། དེ་ལས་ཆོས་མ་ཡིན་པའི་མཐུ་དེས་འབྲུ་རྣམས་མི་སྐྱེ་ཞིང་ཉམས་པར་འགྱུར་རོ། །དེ་ལྟར་འདི་དག་ཐམས་ཅད་ནི་ཆོས་དང་ཆོས་མ་ཡིན་པ་བྱས་པའི་དབང་གི་འབྲས་བུ་ཡིན་ཏེ། རྒྱུ་མེད་པ་ལས་ནི་མ་བྱུང་ངོ་། །རི་དེ་ཡང་ཉི་མའི་འོད་དང་འཐུན་པས་སོ་སོར་སྣང་བ་ཞེས་མིང་
[100a.7]དུ་བཏགས་ཏེ། རྒྱལ་པོ་ཆེན་པོ་འཕགས་སྐྱེས་པོ་དེ་ལ་གནས་ནས་འཇིག་རྟེན་ལ་རྟོག་པར་བྱེད་དོ། །ཡང་དག་ཆགས་སྤྱོད་ཀྱི་ལྷ་དེ་རྣམས་སོ་སོར་སྣང་བའི་རིའི་རྩེ་མོར་དོང་ནས་ཡིད་རབ་ཏུ་དགའ་ལ་གསལ་བ་དེ་མཐོང་ནས་ཀྱང་བརྒྱ་འགྱུར་དུ་ཡིད་རབ་ཏུ་དགའ་བ་སྐྱེས་སོ། །
[100b]
[100b.1]འཕགས་སྐྱེས་པོས་འཇིག་རྟེན་དེ་དག་མངོན་པར་བརྟགས་ཤིང་རང་གིས་བྱས་པའི་ལས་དེས་ལྷ་དང་ལྷ་མོ་དེ་དག་ཐམས་ཅད་ཀུན་ནས་བརྒྱ་འགྱུར་དུ་གཟི་བརྗིད་འབར་བར་མཐོང་བ་དང་། འཇིག་རྟེན་སྐྱོང་བ་འཕགས་སྐྱེས་པོ་དེ་ཡིད་རབ་ཏུ་དགའ་ནས་འདི་ལྟར་ཚིགས་སུ་བཅད་དེ་
[100b.2]སྨྲས་པ། རྒྱུ་གསུམ་རྣམ་གསུམ་ལས་བྱུང་བ། །ལེགས་བྱས་རྣམ་གསུམ་བྱས་པས་ན། །འབྲས་བུ་ཆེ་གསུམ་ཡོན་ཏན་གསུམ། །གསུམ་གནས་ས་ནི་གསུམ་དུ་གནས། །ཁྱེད་རྣམས་ཆོས་ལ་མཆོག་ཏུ་གཞོལ། །འཚེ་བ་མེད་པའི་སྦྱིན་མཆོག་དང་། །བདེན་དང་བཟོད་དང་
[100b.3]དུལ་དང་ལྡན། །ཐམས་ཅད་མཐོ་རིས་གནས་སུ་ལྷགས། །ལྷ་ཡི་གནས་ན་ལྷ་གང་དག །ལྷ་ཡི་རྒྱན་དང་ལྷ་ཡི་ཕྲེང་། །ཕུན་སུམ་ཚོགས་པས་བརྒྱན་པ་རྣམས། །དགའ་བར་བྱེད་པ་འདི་དག་དགེ། བག་མེད་དགའ་བའི་སྐྱེ་བོ་གང་། །དགེ་བ་སྤྱོད་པར་མི་བྱེད་པ། །ཆོས་
[100b.4]ལ་རྣམ་པར་རྨོངས་པ་དེ། །མཐོ་རིས་དག་ཏུ་ག་ལ་སྐྱེ། །ལེགས་པར་བྱས་པས་མི་དག་འདིར། །ལུས་ཅན་རྣམས་ནི་སྐྱེས་གྱུར་ཏེ། །ལས་ཀྱི་རྣམ་སྨིན་དེ་ཡིས་ན། །ལྷ་ཡི་ཡུལ་དུ་དེ་དག་སྐྱེས། །གང་ཞིག་བདག་ཉིད་དགའ་འགྱུར་ཞིང་། །གང་ཞིག་བློ་གྲོས་བདེར་
[100b.5]གནས་པ། །ལྷ་ཡི་ཡུལ་དུ་སྐྱེ་འགྱུར་བ། །དེ་ནི་བསོད་ནམས་ཆེན་པོ་བྱེད། །ཆུང་དང་འབྲིང་དང་བདེར་གནས་པ། །ལྷ་རྣམས་ཀྱི་ནི་བདེ་ཆེན་གང་། །འདི་ནི་ཆུང་དང་འབྲིང་དང་ཆེའི། །བསོད་ནམས་ཀྱི་ནི་འབྲས་བུར་མངོན། །ལུས་ཅན་གང་གིས་ཇི་ཙམ་དུ། །བསོད་
[100b.6]ནམས་ཀྱི་ནི་རྣམ་པ་བྱས། །རྣམ་པ་དེ་ཙམ་དེའི་བདེ་བ། །ལྷ་ཡི་འཇིག་རྟེན་རྣམས་སུ་སྨིན། །ཁ་དེ་ལྟར་འཕགས་སྐྱེས་པོ་དེས་ལྷ་དེ་དག་མཐོང་སྟེ། ཚིགས་སུ་བཅད་པ་སྨྲས་ནས་དེ་དག་ཉིད་དང་ལྷན་ཅིག་འཐུན་པར་དགའ་བར་བྱེད་དེ། རི་དང་། ནགས་ཚལ་དང་། 
[100b.7]ལྟེང་ཀ་དང་། ཚལ་དང་། ལྷའི་མེ་ཏོག་དང་། འབྲས་བུར་ལྡན་པའི་ས་ཕྱོགས་དང་། བྱ་སྣ་ཚོགས་སྒྲ་འབྱིན་པ་དང་། ཀུན་ནས་ལྷ་དང་ལྷ་མོའི་ཚོགས་ཀྱིས་གང་བ་དང་། རི་མཐོང་ན་ཉམས་དགའ་བ་དང་། དབང་པོ་དྲུག་བདེ་བར་བྱེད་པ་རྣམས་སུ། དབང་པོ་དྲུག་དོན་ལ་
[101a]
[101a.1]ཆགས་པ་བག་མེད་པར་གནས་པའི་ལྷ་དེ་རྣམས་སིལ་སྙན་ཡན་ལག་ལྔ་དང་ལྡན་པས་ཁ་མངོན་པར་དགའ་བར་བྱེད་ཅིང་། པད་མའི་ཚལ་དང་། སྐྱེད་མོས་ཚལ་དང་། ཆང་ཆུ་ལྟར་འབབ་པ་དང་། བཻ་ཌཱུརྱའི་ཚལ་དང་། ལྟེང་ཀ་དང་། ཆུ་མིག་གིས་བརྒྱན་པ་
[101a.2]ཕན་ཚུན་གྲོགས་སུ་གྱུར་པ་རྣམས། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཟད་ནས་དེ་ནས་ཡང་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་
[101a.3]དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མང་དུ་སྨྲ་བ་ནོར་མང་བ་དེད་དཔོན་ཆེན་པོར་འགྱུར་བ་
[101a.4]མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། དེ་དག་གི་གནས་འཁོར་དང་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་
[101a.5]སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་། སེམས་ཀྱི་རྒྱུད་སེམས་པས་བསྒོམས་པ་གང་གིས་སྦྱིན་པ་སྦྱིན། ཚུལ་ཁྲིམས་བསྲུངས། ཆོས་མཉན་པར་བྱས་པའི་
[101a.6]སྦྱིན་བདག་དེ་ལ་ལ་གནས་སྦྱིན་པ་པོ་གྲོགས་སུ་གྱུར་པ་གཞན་ཞིག །དེས་སྙིང་བརླན་ཅིང་དགེ་བའི་སེམས་དང་ལྡན་པ། དད་པས་སེམས་བརླན་པ། འདི་ལྟར་ཡང་སེམས་ལ་རྟོག་པར་བྱེད་དེ། སྦྱིན་བདག་འདི་ནི་བསོད་ནམས་དང་ལྡན་པ་ཞིག་གོ། །ད་བདག་ལ་ཡང་རྫས་ཀྱི་
[101a.7]རྣམ་པ་དེ་སྙེད་ཡོད་ན། དེ་ལྟར་བདག་གིས་ཀྱང་གཞན་དག་ལ་སྦྱིན་པར་བྱའོ་སྙམ་སེམས་ན་སྦྱིན་པ་ལ་སེམས་དང་བ་དེས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་འཁོར་དང་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཡུལ་དུ་མས་སྙིང་
[101b]
[101b.1]རབ་ཏུ་མྱོས་པ་རྣམས་རྟག་ཏུ་ལྡན་པར་གྱུར་ཏེ། སིལ་སྙན་སྣ་ཚོགས་སྒྲ་འབྱིན་པའི་ཉེ་བའི་ཚལ་དང་། བཻ་ཌཱུརྱ་དང་། ནོར་བུའི་ལན་ཀན་བྲེས་པའི་རྫིང་རྣམས་ན་གསེར་གྱི་པད་མ་ས་ཁེབས་པ་དང་། བྱའི་ཚོགས་ཀྱི་རྣམ་པ་སྒྲ་འབྱིན་པའི་ཚལ་དང་། ཉེ་བའི་ཚལ་དེ་རྣམས་ན། 
[101b.2]བྱ་མྱོས་པ་སྒྲ་འབྱིན་པ་ཉམས་དགའ་བར་བྱེད་པ་དག་ན་དགའ་བར་བྱེད་ལ། ཁ་ཅིག་ནི་ཤིང་ལྗོན་པ་ཚང་ཚིང་དག་གི་ནང་ན་ཁུ་བྱུག་དང་། རྨ་བྱ་སྒྲ་སྙན་པ་ཆགས་སུ་རུང་བ་འབྱིན་པ་རྣམས་ན་ལྷ་མོ་དག་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་པད་མའི་ཚལ་སྡོང་བུ་ནི་བཻ་ཌཱུརྱ་
[101b.3]འདབ་མ་ནི་གསེར། ཟེ་བ་རྡོ་རྗེར་འདུག་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་རྒུན་ཆང་གི་ཚལ་རྣམས་ན་འབྲས་བུ་ཉེ་ཕན་གྱིས་མྱོས་པའི་ལྷ་མོ་ཡུལ་ལ་རྣམ་པར་ཆགས་པ་རྣམས་དང་ལྷན་ཅིག་རྒུན་ཆང་འཐུང་བར་བྱེད་དོ། །ཁ་ཅིག་ནི་རིའི་ཟོམ་བཻ་ཌཱུརྱའི་རྡོས་
[101b.4]གཅལ་བཀྲམ་པས་རྣམ་པར་ཕྱེ་བའི་ས་ཕྱོགས་རྣམས་ན་དགའ་བར་བྱེད་དོ། །ཁ་ཅིག་ནི་རིའི་ཟོམ་མུ་མེན་གྱིས་གཏམས་པའི་ཆུ་གཙང་མ་དྲི་མ་མེད་པ་འབབ་པའི་ཆུ་བོ་རྣམས་ཀྱི་ནང་ན་སྡུག་པ་དག་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་འབབ་སྟེགས་དང་ས་གཞི་མུ་ཏིག་གི་
[101b.5]བྱེ་མ་བདལ་བ་དག་ན་ཆུ་བསིལ་ལ་དང་ཞིང་གཙང་སྟེ་དྲི་མ་མེད་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་རིན་པོ་ཆེ་སྣ་བདུན་གྱིས་བརྒྱན་པའི་ཡང་ཐོག་ནམ་མཁའ་ལ་ཐུག་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་ལྷ་མོའི་ཚོགས་ཀྱིས་ཡོངས་སུ་བསྐོར་ནས། 
[101b.6]སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་དོ། །ཁ་ཅིག་ནི་དཔག་བསམ་གྱི་ཤིང་ལྗོན་པ་ལ་དྲིལ་བུ་གཡེར་ཀའི་སྒྲ་དྲག་ཏུ་འཁྲོལ་བས་མཛེས་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་དུས་ཚིགས་དྲུག་གི་ཚལ་ཤིང་ལྗོན་པ་དག་དང་ཉེ་བ། རྟག་ཏུ་དགའ་ཡ་
[101b.7]ཡར་གྱུར་པ་རྣམས་ཀྱི་ནང་ན་སྙིང་དུ་སྡུག་ཅིང་འདོད་པ་རྣམས་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་ས་ཕྱོགས་གསེར་བཙོ་མས་བརྒྱན་པ་དང་། རི་བོའི་ཟོམ་གྱི་སྟེང་དུ་འཛེགས་ནས་ས་ཕྱོགས་ཀྱི་ཆུ་བོ་རྣམས་ལ་ཡང་ལྟ་བར་བྱེད་དེ། དེ་ལྟར་རང་གི་ལས་ཀྱིས་སྤྲུལ་སྤྲུལ་པའི་
[102a]
[102a.1]ལྷའི་བདེ་བ་དཔེ་མེད་པ་རྣམ་པ་སྣ་ཚོགས་མྱོང་ངོ་། །དེ་ལྟར་སྲེད་པ་ལ་རྣམ་པར་ཆགས་པའི་ལྷ་རྣམས་ཀྱི་མིག་གཟུགས་དང་ཁ་དོག་འདོད་པ་སྡུག་པ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །རྣ་བ་ཡང་ཡུལ་བདེ་བ་སྒྲ་སྙན་པ་གསལ་བ་ཡིད་
[102a.2]དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །སྣ་ཡང་ཡུལ་བདེ་བ་དྲི་ཞིམ་པ་བསུང་ཆེ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ལྕེ་ཡང་ཡུལ་བདེ་བ་རོ་ཞིམ་པ་བྲོ་ཆེ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ལུས་ཀྱང་ཡུལ་བདེ་བ་རེག་བྱ་
[102a.3]འདོད་པ་འཇམ་པ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ཡིད་ཀྱང་ཡུལ་རྙོག་པ་མེད་པ་འདོད་པ་སྡུག་པ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་ཏེ། དེ་ལྟར་དབང་པོ་དྲུག་ཡུལ་ལ་ཆགས་པའི་ལྷ་རྣམས་ཆོག་མི་ཤེས་པ་ཡིན་ནོ། །ཇི་ལྟར་ཡུལ་
[102a.4]རྣམས་ཀྱིས་སྲེད་པ་སྤེལ་བ་དེ་ལྟར་འཕེལ་བར་འགྱུར་ཏེ། མེ་འབར་བ་བཞིན་ལ་དེ་ཡང་ཡུལ་གྱི་བདེ་བ་ཇི་ལྟར་དམིགས་པ་དེ་ལྟར་རྣམ་པ་དུ་མར་འཕེལ་བར་འགྱུར་རོ། །སྲེད་པ་དེས་བསྒྲིབས་པའི་ལྷ་ཆོག་མི་ཤེས་པར་གྱུར་པ་རྣམས་ཤིན་ཏུ་བདེ་བའི་མཐའ་དམིགས་སུ་
[102a.5]མེད་དེ། དེ་ལྟར་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ། ལྷའི་བདེ་བ་དཔེ་མེད་པ་རྣམ་པ་དུ་མ་མྱོང་ངོ་། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་རང་གིས་བྱས་པའི་ལས་ཀྱིས་སེམས་ཅན་དམྱལ་
[102a.6]བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཚོགས་གཅིག་ཏུ་སྤྱོད་པ་རྒྱ་མཚོའི་ཚོང་པའམ། ཚོང་རྡལ་དུ་གནས་པའམ། རི་བོའི་བར་ན་གནས་པར་
[102a.7]འགྱུར་ལ་གཉེན་ཆེ་བ་དང་འབྲེལ་པ་དང་རང་དགར་གནས་པ་དང་། རྒྱལ་པོ་ལ་རག་ལས་པར་མི་འགྱུར་བ་དང་། ཤིན་ཏུ་འབྱོར་པ་དང་། རང་དབང་དུ་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་
[102b]
[102b.1]པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་དེ་རྣམས་ཀྱི་གནས་སྐྱིལ་མོ་ཀྲུང་གི་སྟེང་དུ་སྐྱེས་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། 
[102b.2]སྙིང་རྗེ་དམ་པ་དང་ལྡན་པ་གང་གིས་སེམས་ཅན་ཆུས་ཁྱེར་བའམ། ལོ་ཉེས་བྱུང་ནས་ལྟོགས་ཏེ་སྲོག་ཆད་ལ་ཐུག་པ་ལ་བྱམས་པས་བརླན་པའི་ཡིད་ཀྱིས་བུ་བཞིན་སྐྱོང་བར་བྱེད་ཅིང་དགོས་པ་མེད་ཀྱང་སེམས་པས་བསྒོམས་པའི་སྙིང་ཁོ་ནས་ཡང་དག་པར་བསྐྱབས་ན། དེ་ལུས་དང་བྲལ་
[102b.3]ནས་བདེ་འགྲོ་མཐོ་རིས་ཀྱི་འཇིག་རྟེན་སྐྱིལ་མོ་ཀྲུང་དུ་གནས་པའི་ལྷ་རྣམས་ཀྱི་ནང་དུ་རྫུས་ཏེ་སྐྱེ་བར་འགྱུར་རོ། །དེ་ན་ལྷ་དང་ལྷ་མོ་གནས་ལ། ལྷ་གཞན་ཡང་ཕྱོགས་གཞན་ན་ལྷན་ཅིག་ཉེ་བར་གནས་ཏེ། ལྷའི་བུ་དེ་ལྷའི་སྐྱིལ་མོ་ཀྲུང་བཅས་པའི་སྟེང་དུ་སྐྱེས་སོ། །དེ་ལ་ལྷ་
[102b.4]དེ་བུའི་བློ་སྐྱེ་ལ་ལྷ་མོ་དེ་ཡང་དེ་བཞིན་དུ་བུའི་བློ་སྐྱེའོ། །དེ་ནས་ལྷའི་བུ་དེ་ཡང་དེ་གཉིས་ལ་ཕ་མའི་བློ་སྐྱེའོ། །དེ་དག་དང་ལྷའི་བུ་དེ་ཉིད་དང་རྩེ་བར་བྱེད་དེ། ཇི་ལྟར་འཛམ་བུའི་གླིང་ན་མི་ཤིན་ཏུ་དགའ་བ་རྩེ་བ་དེ་ལྟར་དེ་དག་ཀྱང་ལྷའི་འཇིག་རྟེན་ན་ལྷ་དང་སྐྱིལ་མོ་ཀྲུང་གི་སྟེང་ན་
[102b.5]གནས་པ་དེ་དང་རྩེ་བར་བྱེད་དོ། །འདི་ལྟར་བུ་ཁྱོད་བདག་ཅག་གི་བུར་གྱུར་པ་ནི་འབྲས་བུ་དང་བཅས་པ་ཡིན་ཏེ། ཁྱོད་བདག་ཅག་གིས་ལྷའི་ཚལ་དང་ཉེ་བའི་ཚལ་དང་། ལྟེང་ཀ་ཐམས་ཅད་དུ་བདེ་བ་བསྐྱེད་པར་བྱའོ། །རིའི་ཟོམ་དང་གསེར་གྱི་ལྕུག་མའི་དྲ་བས་བྲེས་པ་དང་། 
[102b.6]མཚེའུ་དང་འབབ་ཆུ་ཕུན་སུམ་ཚོགས་པ་དང་། ལྕུག་མའི་ཁྱིམ་ཕུན་སུམ་ཚོགས་པ་དང་། པད་མའི་རྫིང་རྣམས་ན་གསེར་གྱི་པད་མས་ཁེབས་ཤིང་བུང་བས་མཛེས་པ་དང་། ཆུ་དང་བ་ལྡན་པ་དང་། ཆང་ཆུ་བོ་ལྟར་འབབ་པ་དང་། རྒུན་ཆང་རོ་ཞིམ་པོ་སྣ་ཚོགས་ཀྱི་རྒྱགས་
[102b.7]པ་སྐྱེད་པར་བྱེད་པའི་མཐོ་རིས་ཐམས་ཅད་དུ་ཁྱོད་དང་ལྷན་ཅིག་དགའ་བར་བྱ་སྟེ། དེར་ཁྱོད་དང་བདག་ཅག་ལྷན་ཅིག་དགའ་བར་བྱའོ། །དེ་ནས་ལྷའི་བུ་དེས་ཕ་མ་དེ་གཉིས་ལ་འདི་སྐད་ཅེས་སྨྲས་སོ། །བདག་ལ་ཡབ་ཡུམ་གྱིས་རྣམ་པ་འདི་ལྟ་བུ་སྩལ་བ་གང་ལགས་པ་དེ་
[103a]
[103a.1]ནི་བདག་བདེ་འགྲོར་སྐྱེས་པ་འབྲས་བུ་མཆིས་སོ། །བདག་ཀྱང་ཡབ་ཡུམ་ལ་གུས་པར་བགྱིད་པ་དང་གུས་པར་མཉན་པར་བགྱིའོ། །དེ་ནས་ལྷ་དེ་ཡིད་རབ་ཏུ་དགའ་ནས་ལྷའི་བུ་དེ་བླངས་ཏེ། ལྷ་མོ་དང་ལྷན་ཅིག་འཛམ་བུ་ནད་ཆར་འབེབས་ཞེས་བྱ་བའི་ཚལ་དེར་
[103a.2]འདོང་བར་བྱེད་དོ། །ལྷ་དེ་ཡང་ལྷ་མོས་བསྐོར་ཅིང་། ལྷའི་བུ་དེ་ཡང་དེ་དག་ཐམས་ཅད་དང་འཛམ་བུ་ནད་ཆར་འབེབས་ཀྱི་ཚལ་དེར་དོང་བ་དང་། ཚལ་དེ་འཛམ་བུ་ན་དའི་ཤིང་ལྗོན་པ་ཐམས་ཅད་དང་། མེ་ཏོག་གི་ཚོགས་འཕྱང་བ་དང་། ཁ་ཅིག་འབྲས་བུའི་ཚོགས་འཕྱང་བ་
[103a.3]རྣམས་ཀྱིས་ཁེབས་པ་ཡིན་ནོ། །མེ་ཏོག་གི་ཤིང་ལྗོན་པ་གང་ཡིན་པ་དེ་དག་ནི་ཤིན་ཏུ་དྲི་ཞིམ་པ་དཔག་ཚད་ལྔར་འབྱུང་བའི་མེ་ཏོག་ཁ་དོག་དང་དབྱིབས་སྣ་ཚོགས་དག་འཐོར་བར་བྱེད་དེ། འདི་ལྟ་སྟེ་སྔོན་པོ་དང་། སེར་པོ་དང་། ལྗང་གུ་དང་། དམར་པོ་དང་། བཙོད་ཀ་དག་གོ། །
[103a.4]དབྱིབས་སྣ་ཚོགས་པ་དག་ནི་འཇོག་པོ་ལྟར་ཟླུམ་པ་དང་། རིང་པོ་དང་། གྲུ་བཞི་དང་། ལྷའི་དགའ་བ་དང་འཐུན་པའི་རྣ་བའི་གོང་རྒྱན་དང་། གདུབ་ཀོར་འགྲན་པ་ལྟ་བུར་གྱུར་པ་མཐོང་ངོ་། །དེ་ནས་ལྷ་དེས་ལྷའི་བུ་དེ་ལ་འདི་སྐད་སྨྲས་སོ། །བུ་འདི་ནི་འཛམ་བུ་ཆུ་བོ་ཆར་འབེབས་
[103a.5]ཞེས་བྱ་བའི་ཚལ་ཡིན་ལ། ཚལ་འདི་ནི་དགའ་དགའ་ལྟར་མེ་ཏོག་རྒྱས་པ་ཡིན་ཏེ། ཤིང་ལྗོན་པ་ཕན་ཚུན་རླུང་གི་ཤུགས་ཀྱིས་བསྐྱོད་པ་དང་། ལྷའི་ཚོགས་ཐམས་ཅད་ལ་འཐོར་བར་བྱེད་དོ། །བུ་དེར་ཁྱོད་དང་བདག་ཅག་ལྷན་ཅིག་དགའ་བར་བྱོས་ཤིག །རྩེས་ཤིག །དགའ་དགུར་
[103a.6]སྤྱད་པར་གྱིས་ཤིག །བུ་ཁྱོད་ཀྱང་ལྷ་མོའི་ཚོགས་སྙིང་དུ་སྡུག་ཅིང་མཛེས་པ་དང་ལྡན་པ་རྟག་ཏུ་ཡིད་དུ་འཐད་པ་རྣམས་དང་དགའ་དགུར་སྤྱོད་པར་འགྱུར་རོ། །དེ་སྐད་སྨྲས་ནས་ཚལ་དེར་ཡང་ཐམས་ཅད་རྩེ་བའི་དོན་དུ་འཇུག་པར་བྱེད་དེ། ཚལ་དེ་ན་ལྷའི་བྱ་འབོད་པ་ཞེས་བྱ་བས་ལྷའི་
[103a.7]བུ་གང་ཡིན་པ་དེ་དག་ལ་འདི་ལྟར་ཚིགས་སུ་བཅད་དེ་སྨྲས་པ། བཟང་པོ་ཁྱོད་ནི་ལེགས་པར་བྱོན། །ཁྱོད་ཀྱིས་ལེགས་བྱས་བྱས་དང་ལྡན། །ཚུལ་ཁྲིམས་རྣམ་པ་བདུན་བསྲུངས་པ། །དེ་ཡི་འབྲས་བུ་འདིར་འོངས་སོ། །ཚུལ་ཁྲིམས་འབྲས་བུ་བདེ་བ་ནི། །ལྷ་ཡི་
[103b]
[103b.1]འཇིག་རྟེན་རྣམས་སུ་སྨིན། །སྒྲོལ་བར་བྱེད་པའི་ཚུལ་ཁྲིམས་ཀྱིས། །འཁོར་བ་འདི་ལས་སྒྲོལ་བར་བྱེད། །ཚུལ་ཁྲིམས་ཆུ་ནི་རྣམ་དག་པས། །སེམས་བརྟན་གང་ཞིག་འཁྲུ་བྱེད་པ། །འཛམ་བུ་གསེར་གྱི་མེ་ཏོག་གིས། །ལྷ་ཡི་ཡུལ་དུ་དེ་འཁྲུའོ། །ཚུལ་ཁྲིམས་ས་བོན་
[103b.2]བསྐྱེད་ནས་སུ། །ཚུལ་ཁྲིམས་སྣ་ཚོགས་རྣམས་ལ་ནི། །འདི་ལྟར་ལྷ་ཡི་ཡུལ་རྣམས་ཀྱིས། །ཁྱོད་ནི་རྩེ་ཞིང་སྤྱོད་པར་བྱེད། །མི་གང་རྟག་ཏུ་ཡིད་དུལ་ཞིང་། །ཚུལ་ཁྲིམས་ཀྱིས་ནི་བརྒྱན་པ་རྣམས། །གང་ན་བདེ་བ་མཐའ་ཡས་པ། །ལྷ་ཡི་གནས་སུ་དེ་འགྲོའོ། །
[103b.3]ལེགས་པར་བྱ་བ་བྱས་པའི་མི། །བདེ་ལས་བདེ་བ་མཆོག་ཏུ་འགྲོ། །ཚུལ་ཁྲིམས་ཀྱིས་ནི་ཡོངས་སྤེལ་རྣམས། །ལྷ་ཡི་གནས་ན་རྩེ་བར་བྱེད། །ཚུལ་ཁྲིམས་སྐས་ལ་འཛེགས་པ་ཡི། །མི་རྣམས་བདེ་འགྲོར་རབ་ཏུ་འགྲོ། །ཤེས་པས་ཡོངས་སུ་སྤེལ་བ་རྣམས། །ཡེ་
[103b.4]ཤེས་ཀྱིས་ནི་མཁའ་ལ་གཞོལ། །དེ་བས་ཚུལ་ཁྲིམས་རྟག་སྲུང་ཞིང་། །སྦྱིན་ཤེས་དཀའ་ཐུབ་ནོར་རྣམས་ཀྱིས། །དུག་དང་མཚོན་དང་མེ་ལྟ་བུའི། །ཚུལ་ཁྲིམས་འཆལ་པ་རྟག་ཏུ་སྤོངས། །དེ་ལྟར་ཚུལ་ཁྲིམས་ལེགས་བསྲུངས་པ། །མི་ནི་བཟང་འགྲོར་ཁྲིད་
[103b.5]པར་བྱེད། །བདེ་གནས་ཐོབ་པར་བྱ་བ་ལ། །ཚུལ་ཁྲིམས་ལྟ་བུ་གང་ཡང་མེད། །དེ་ལྟར་བྱ་འབོད་པ་པོ་དེ་རྣམས་ཀྱིས་ལྷའི་བུ་དེའི་སེམས་ལ་གཟུང་དུ་རུང་བའི་ཚིགས་སུ་བཅད་པ་རྣམས་ཀྱིས་མངོན་པར་དགའ་བར་བྱས་ཤིང་རྗེས་སུ་དགའ་བར་བྱས་པ་དང་། ལྷའི་བུ་དེས་བྱའི་
[103b.6]སྒྲ་དབྱངས་དེ་དག་ཡིད་ལ་བཟུང་ནས་རྗེས་སུ་དགའ་བར་བྱེད་དོ། །དེ་རྗེས་སུ་དགའ་བར་བྱས་ནས། དེ་ནས་ཡང་ཕ་དེ་དང་ལྷན་ཅིག་ཚལ་དེར་འཇུག་པར་བྱེད་དོ། །དེ་ནས་དཔག་བསམ་གྱི་ཤིང་ལྗོན་པ་རྣམས་ཀྱིས་མཛེས་པར་བྱས་པའི་ཚལ་དེ་ཉི་མ་ལྟར་གསལ་ཞིང་རྣམ་
[103b.7]པར་མཛེས་པ་འབུམ་ཕྲག་དུ་མའི་ཚོགས་དང་ལྡན་པ་དེ་ན་འབབ་ཆུ་དང་ལྟེང་ཀས་བརྒྱན་པ། བཻ་ཌཱུརྱ་དང་དངུལ་གྱི་ཤིང་ལྗོན་པ་རྣམས་ཀྱིས་ཀྱང་ཉེ་བར་མཛེས་པར་བྱས་པ་ཉམས་དགའ་བ་རྣམ་པ་དུ་མ་དེ་དག་མཐོང་ནས་ལྷའི་བུ་སྐྱེས་ནས་ཡུན་རིང་དུ་མ་ལོན་པ་དེ་ཤིན་ཏུ་དགའ་
[104a]
[104a.1]བ་དཔེ་མེད་པ་ཐོབ་བོ། །དེ་ནས་དེའི་བར་སྐབས་སུ་ཚལ་དེ་ན་རྣམ་པར་རྒྱུ་བ་ན་ལྷ་མོ་ཁྱིམ་ཐབ་ཤི་སྟེ་ཡུན་རིང་དུ་མ་ལོན་པ་གཞན་དག་གིས་མཐོང་ངོ་། །དེ་ནས་ལྷ་མོའི་ཚོགས་དེ་དག་གིས་ལྷའི་བུ་གསར་དུ་བྱུང་བ་འདི་ལ་ཆུང་མ་མེད་པར་ཡང་རིག །དེ་བྱད་གཟུགས་
[104a.2]དང་ལྡན་པར་མཐོང་ནས། དགོད་པར་བྱེད། རྩེ་བར་བྱེད། སྒེག་པར་བྱེད། བྲོ་གར་བྱེད་ཅིང་རོལ་མོའི་སྒྲ་དང་། སིལ་སྙན་དང་བཅས་པ་ཐམས་ཅད་ལྷའི་བུ་དེའི་དྲུང་དུ་རྒྱུག་པར་བྱེད་དོ། །ལྷའི་བུ་ཡང་ཕ་མ་དག་བོར་འདོད་པས་བསྒྲིབས་པའི་ཡིད་ཀྱིས་ལྷ་མོ་དེ་དག་ག་ལ་འཁོད་པ་
[104a.3]དེར་རྒྱུག་པར་བྱེད་དོ། །དེ་ནས་དེ་དག་ཕན་ཚུན་མཐོང་ནས། ལྷ་དེ་དག་ལྷ་མོ་དེ་དག་དགའ་བ་སྐྱེས་ཤིང་བདེ་བ་དཔེ་མེད་པ་ཉེ་བར་སྐྱེས་སོ། །ཕན་ཚུན་དགའ་བ་སྐྱེས་པ་དེ་རྣམས་ཀྱང་སིལ་སྙན་ཡན་ལག་ལྔ་དང་ལྡན་པས་ཇི་ལྟར་བདེ་བ་སྣ་ཚོགས་ལ་གནས་པའི་ལྷ་གཞན་དག་དགའ་
[104a.4]བར་བྱེད་པ་དེ་ལྟར་དགའ་བར་བྱེད་དེ། རི་དང་། ནགས་ཚལ་དང་། ལྟེང་ཀ་དང་། གསེར་དང་། དངུལ་དང་། སྤུག་དང་། གསེར་བཙོ་མའི་རིའི་ཟོམ་དང་། མུ་ཏིག་གི་བྱེ་མ་བད་ལ་བ་དང་། དངུལ་གྱི་རྡོ་དང་། ལྷའི་པད་མས་རྫིང་ཁེབས་པ་དང་། བྱ་སྣ་ཚོགས་སྒྲ་སྙན་
[104a.5]པ་འབྱིན་པ་དང་། ཆུ་བོ་དང་། འབབ་ཆུ་དང་། ལྟེང་ཀས་བརྒྱན་པ་རྣམས་སུ་ལྷ་མོ་དེ་རྣམས་དང་ལྷན་ཅིག་དགའ་བར་བྱེད་དོ། །ལྷའི་བདེ་བ་དང་ལྡན་པ་དེ་རི་ནས་རི་དང་སྐྱེད་མོས་ཚལ་ནས་སྐྱེད་མོས་ཚལ་དུ་འགྲོ་བར་བྱེད་དོ། །དེ་ལྟར་ངོ་མཚར་གྱི་སེམས་བསྒྲིབས་པ་དེ་
[104a.6]ལྷའི་འཇིག་རྟེན་རྨད་དུ་བྱུང་བ་མཐོང་ནས། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་དག་དང་ལྷན་ཅིག་དགའ་བར་བྱེད་དོ། །དེ་ནས་དེའི་ཚེ་ཟད་པ་དང་། ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་
[104a.7]བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྒྱལ་པོའམ་བློན་པོ་ཆེན་པོར་འགྱུར་ལ། སྐྱེ་བོ་ཐམས་ཅད་དགའ་བ་
[104b]
[104b.1]དང་། བྱད་གཟུགས་བཟང་པོ་དང་ལྡན་པ་དང་། ཡོན་ཏན་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། 
[104b.2]ལྷ་པི་བང་ཅན་གསུམ་པའི་གནས་སྤྱོད་པ་དང་ལྡན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཇི་ལྟར་ཡོད་པ་བཞིན་སྤྱོད་པ། 
[104b.3]སེམས་ཅན་དག་འཛིངས་ཏེ་འཐབ་པའམ་ཚལ་ཁུང་སྟུག་པོའི་ནང་དུ་སོང་ནས། སྲོག་ལ་ཐེ་ཚོམ་ཟ་བ་འཆི་བ་ལ་ཐུག་པ་དག་ཐར་པར་བྱས་ཤིང་། སེམས་ཅན་ལ་ཕན་པའི་སེམས་དང་ལྡན་པ་དང་། ཤིན་ཏུ་བསྡམས་པ་དང་། ལུས་དང་། ངག་དང་། ཡིད་ཀྱི་ཚུལ་
[104b.4]ཁྲིམས་སྤྱོད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྤྱོད་པ་དང་ལྡན་པར་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཟླ་བའི་འོད་དང་མཚུངས་པ་དེ་ཀུན་ནས་གཟི་བརྗིད་ནི་འབར། དབང་པོ་དུལ་བའི་བདེ་བ་དང་ནི་ལྡན། འདོད་པའི་ཡོན་
[104b.5]ཏན་ལྔ་རྣམས་ཀྱིས་ཉིན་གཅིག་བཞིན་དུ་ནི་རྩེ། ལྷ་མོའི་ཚོགས་དུ་མ་དང་ནི་ཉེ་བར་སྤྱོད། ལྷའི་ཕྲེང་བ་དང་གོས་ནི་གྱོན། ཡང་དང་ཡང་དུ་འཇོ་སྒེག་ནི་བྱེད། ཚལ་དང་ཉེ་བའི་ཚལ་དང་འབབ་ཆུའི་དངོ་མང་པོ་རྣམས་སུ་ནི་རྩེ་སྟེ། དེ་ལྟར་དེ་རྩེ་བ་ན་ཤེལ་གྱི་ཚལ་ཞེས་བྱ་བ་དེར་འགྲོ་བར་
[104b.6]བྱེད་དོ། །ཚལ་དེ་ན་ཤེལ་གྱི་ཤིང་ལྗོན་པ་ཐམས་ཅད་ཀྱིས་ཀུན་ནས་གསལ་བ་ཡིན་ལ་ཤིང་ལྗོན་པ་མེ་ཏོག་དང་འབྲས་བུས་ཁེབས་པ་དེ་དག་གི་མེ་ཏོག་དང་ལོ་མ་ཕུན་སུམ་ཚོགས་པ་རྣམས་ཀྱང་ཇི་ལྟར་ལྷང་ཚེར་ལྟར་གསལ་བའམ་མེ་ལོང་ལྟར་གསལ་བ་ཡིན་ནོ། །འབྲས་བུ་
[104b.7]རྣམས་ཀྱང་གྲུ་བཞི་དང་ཟླུམ་པོར་སྐྱེས་ཏེ། མེ་ལོང་བཞིན་དུ་གསལ་བ་ཡིན་ནོ། །དེ་ནས་ལྷ་དེ་གང་གི་ཚེ་ཚལ་དེའི་ནང་དུ་ཞུགས་པ་དང་། དེའི་ཚེ་རང་གི་ལུས་ཀྱི་གཟུགས་བརྙན་འབུམ་སྙེད་འབྱུང་བ་མཐོང་ངོ་། །དེས་གཟུགས་བརྙན་ཤིན་ཏུ་རྒྱ་ཆེ་བ་མེ་ཏོག་ཕྲེང་བ་དང་། བྱུག་
[105a]
[105a.1]པས་རྣམ་པར་བརྒྱན་པ་ཕུན་སུམ་ཚོགས་པ་དེ་དག་མཐོང་ནས་དེ་བརྒྱ་འགྱུར་དུ་དྲེགས་པ་སྐྱེ་སྟེ། ཀྱེ་ཨེ་མ་བདག་གི་གཟུགས་བརྙན་གྱི་རྣམ་པ་ཇི་སྙེད་འབྱུང་བ་འདི་དག་ལྷ་གཞན་རྣམས་ལ་རྣམ་པ་དེ་ལྟ་བུ་མི་འབྱུང་ངོ་སྙམ་མོ། །འཇིག་རྟེན་སྐྱོང་བ་མིག་མི་བཟང་དེ་ཚལ་དེའི་
[105a.2]ནང་དུ་ཞུགས་ནས། འཇིག་རྟེན་གྱི་བྱ་བ་དག་ལ་རྟོག་པར་བྱེད་དོ། །ཚལ་དེའི་མཐུ་ནི་འདི་ལྟ་བུ་ཡིན་ཏེ། གལ་ཏེ་ས་དང་བར་སྣང་ལ་རྒྱུ་བའི་གནོད་སྦྱིན་དག་གིས་འཛམ་བུའི་གླིང་གི་སེམས་ཅན་རྣམས་ཀྱི་དབང་གི་འབྲས་བུས་ཆོས་དང་ཆོས་མ་ཡིན་པ་བྱས་པ་དེ་དག་རིངས་པར་མ་སྦྲན་
[105a.3]ན་ཇི་ལྟར་མི་ཆོས་དང་ལྡན་པའམ། མི་ཆོས་དང་མི་ལྡན་པ་བྱུང་བ་དེ་ལྟར་ཤེལ་གྱི་ཤིང་ལྗོན་པ་རྣམས་ཀྱི་ཚལ་དེའི་ནང་དུ་མཐོང་ལ། ཕྱིས་གནོད་སྦྱིན་དག་རྒྱལ་པོ་ཆེན་པོ་ལ་མིའི་བྱ་བའི་རྣམ་པ་སྦྲོན་པར་བྱེད་དོ། །དེ་ནས་མིག་མི་བཟང་དེ་མིར་གཏོགས་པའི་མི་ཆོས་དང་ཆོས་མ་ཡིན་པ་བྱས་
[105a.4]པ་ཐམས་ཅད་མཐོང་ནས་ཚལ་དེ་ལ་མགུའོ། །གལ་ཏེ་མི་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་བྱུང་ན། དགེ་བ་དང་མི་དགེ་བ་དག་དེ་བཞིན་དུ་བརྒྱ་བྱིན་ལ་སྦྲོན་པར་བྱེད་དོ། །དེ་ལྟར་ཚལ་དེའི་མཐུ་མཐོང་ནས། དེ་ནས་ལྷ་དེ་ཚལ་དེ་ན་གཟུགས་དང་། སྒྲ་དང་། དྲི་
[105a.5]དང་། རོ་དང་། རེག་བྱ་འདོད་པ་སྣ་ཚོགས་ཀྱིས་མྱོས་ཏེ། ཅི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་འཁོར་
[105a.6]བ་ན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་ཡང་དག་པའི་ལྟ་བ་དང་ལྡན་ལ། ཆོས་ཀྱི་གནས་ལ་འབྱོར་ཅིང་འགྲུབ་པ་ཆེན་པོར་འགྱུར་བ་མཐོང་ངོ་། །
[105a.7]དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་དེ་དག་གི་གནས་གཞན་བཅུ་གཅིག་པ་ནི་མ་མཐོང་ངོ་། །རྒྱལ་ཆེན་བཞིའི་ལྷ་རྣམས་ཀྱི་གནས་རྣམ་པ་བཞི་པོ་ཀུན་ཏུ་རྒྱུ་ཞེས་བྱ་བ་ཁོ་ནར་ཟད་དེ། གང་དེ་དག་ནི་རིའི་
[105b]
[105b.1]རྒྱལ་པོ་རི་རབ་ཀྱི་ངོས་ལ་འཁོར་རོ། །གཞལ་མེད་ཁང་དང་ལྡན་པའི་ལྷ་གང་ཡིན་པ་དེ་དག་ལ་མུ་སྟེགས་པ་གཞན་དག་གཟའ་དང་། སྐར་མ་དང་། རྒྱུ་སྐར་དག་ཡིན་པར་འདུ་ཤེས་ཏེ། དེ་རྣམས་ཀྱི་རགས་པ་བགྲངས་ན་བྱེ་བ་ཕྲག་སུམ་ཅུ་རྩ་དྲུག་ཡོད་དོ། །དེ་ནས་ལས་གང་གིས་
[105b.2]དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། དེར་ཡང་ལུས་དང་ངག་གི་ཚུལ་ཁྲིམས་བདུན་པོ་རྣམ་པ་སྣ་ཚོགས་ཀྱིས་དེར་སྐྱེའོ། །དེ་ལ་ལུས་ཀྱི་རྣམ་པ་གསུམ་དང་། ངག་གི་རྣམ་པ་བཞི་སྟེ། མདོར་བསྡུ་ན། སེམས་ཅན་རྣམས་ལས་ཀྱི་
[105b.3]དབང་གི་འབྲས་བུ་རྣམ་པ་དུ་མས་དེར་སྐྱེ་བར་འགྱུར་རོ། །དེའི་ཕྱིར་སེམས་ཅན་རྣམས་ཀྱི་ལས་དགེ་བ་དང་། མི་དགེ་བ་བྱས་པའི་རྐྱེན་གྱི་བྱེ་བྲག་གིས་ཤེས་པར་བྱེད་དོ། །ཉི་མ་དང་ཟླ་བ་དེ་ཡང་ལྷ་ཀུན་དུ་རྒྱུ་བ་དེ་རྣམས་རིའི་རྒྱལ་པོ་རི་རབ་ཀྱི་ངོས་ལ་འཁོར་བའི་སར་འཁོར་བར་བྱེད་
[105b.4]དེ། རླུང་འཁོར་ལོས་བསྐོར་བ་ཞེས་བྱ་བ་གང་གིས་བྱས་པ་དེས། ལྷ་དེ་དག་ཐམས་ཅད་རིའི་རྒྱལ་པོ་རི་རབ་དེ་ལ་འཁོར་བར་བྱེད་དོ། །དེ་དག་གི་བར་ཡངས་པ་ན་འཇིག་རྟེན་སྐྱོང་བ་ཡུལ་འཁོར་སྐྱོང་དང་ཀུ་བེ་ར་གཉིས་གནས་ཏེ། ལྷ་དེ་རྣམས་རྒྱལ་པོ་ཆེན་པོ་དེ་དག་དང་ལྷན་
[105b.5]ཅིག་གླིང་བཞི་རྣམས་སུ་ཀུན་དུ་རྒྱུའོ། །ནོར་བུ་སྔོན་པོ་དང་། སེར་པོ་དང་། ལྗང་གུ་སྣ་ཚོགས་ཀྱི་གཞལ་མེད་ཁང་རྣམས་ཀྱི་ནང་ན་སྔ་མ་བཞིན་དུ་སྦྱར་ཏེ། དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ། ཀུན་ཏུ་རྒྱུ་བ་དེ་
[105b.6]དག་ན་འདོད་པའི་ཡོན་ཏན་ལྔ་ཇི་ལྟར་འདོད་པ་རྣམས་ཀྱིས་དགའ་བར་བྱེད་དོ། །དེའི་ལས་ཟད་ནས་དེ་ནས་ཡང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་
[105b.7]ལས་དེ་དང་རྒྱུ་འཐུན་པར་རྟག་ཏུ་ཡུལ་ནས་ཡུལ་དུ་འགྲོ་བའི་ངང་དུ་འགྱུར་ཏེ། འདི་ལྟར་ཚུལ་ཁྲིམས་ཀྱི་རྒྱུ་དེས་བདེ་ཡང་རུང་། མི་བདེ་ཡང་རུང་གློ་བུར་དུ་ཡུལ་གཞན་ཀུན་ཏུ་འགྲོ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། རྒྱལ་ཆེན་
[106a]
[106a.1]བཞིའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། གནས་སྐབས་གཞན་གཅིག་ཀྱང་ཤེས་པར་མ་ནུས་ལ། གནས་སྐབས་གཞན་གཅིག་ཀྱང་མཐོང་བར་མ་གྱུར་ནས། དེ་འདི་སྙམ་དུ་སེམས་ཏེ། རྒྱལ་ཆེན་བཞིའི་
[106a.2]ལྷ་རྣམས་ནི་མཐའ་ཡས་ཏེ། དེ་ལྟར་མཐའ་མེད་དོ་སྙམ་མོ། །རང་གི་ལས་ཀྱིས་རི་རབ་ལ་ཚལ་དང་། ཉེ་བའི་ཚལ་བཞི་དག་ཏུ་དགའ་བར་བྱེད་ཅིང་སྐོར་བར་བྱེད་དོ། །རི་རབ་ཀྱི་ངོས་གང་ལ་ཉི་མ་འཁོར་བའི་ངོས་དེ་དང་དེས་མིའི་གནས་གང་དུ་རི་རབ་ཀྱི་གྲིབ་མ་དེ་འབབ་སྟེ། དེ་ལྟར་
[106a.3]དེ་འཛམ་བུའི་གླིང་དུ་མཚན་མོར་འགྱུར་རོ། །བྱང་ཕྱོགས་ན་རླུང་འཁོར་ལོའི་གཟུགས་ཞེས་བྱ་བ་ཡོངས་སུ་འཁོར་ཞིང་། དེས་བྱང་ཕྱོགས་ཀྱི་སྐར་མ་གང་ཡིན་པ་དེ་དག་ཐམས་ཅད་འཆར་དུ་མི་སྟེར་ལ། ནུབ་ཏུ་ཡང་མི་སྟེར་ཏེ། དེ་ལྟར་རླུང་གི་དབང་གིས་ཕྱོགས་སུ་འཁོར་ཞིང་འདུག་
[106a.4]གོ། །མུ་སྟེགས་པ་གཞན་དེ་ཉིད་མ་མཐོང་ཞིང་སྐར་མའི་དཔྱད་མངོན་པར་མི་ཤེས་ལ་ཕྱོགས་གཅིག་ཏུ་ལྟ་བའི་མུ་སྟེགས་པ་དེ་དག་གིས་མཐོང་ནས། འདི་ལྟར་དེ་ནི་ཆུ་སྲིན་བྱིས་པ་གསོད་ཡིན་ཏེ། ནུབ་ཏུ་མི་སྟེར་ལ། དྲང་སྲོང་བདུན་དག་གིས་འཇིག་རྟེན་འཛིན་ཏོ་སྙམ་མོ། །
[106a.5]དེ་ལྟར་དེས་རྒྱལ་ཆེན་བཞིའི་ལྷ་རྣམས་མ་ལུས་པར་མཐོང་ཞིང་ས་དང་བཅས་པ་ལ་ཡང་དག་པ་ཇི་ལྟ་བ་བཞིན་མཐོང་ནས་འཁོར་བ་ལ་ཡིད་བྱུང་ངོ་། །དེ་ལྟར་དེ་དག་མཐོང་ནས་ལྷ་རྣམས་ཀྱི་ལྟུང་བའི་སྡུག་བསྔལ་མངོན་པར་བརྟགས་ནས་ཡིད་བྱུང་སྟེ། འཁོར་བ་ན་གནས་སུ་རུང་བ་རྟག་
[106a.6]པའམ། བརྟན་པའམ། ཐེར་ཟུག་པའམ། མི་འགྱུར་བའི་ཆོས་ཅན་གང་ཡང་མེད་ལ། འདུ་བ་དང་འབྲལ་བའི་བགོ་སྐལ་ལ་སྤྱོད་པ། ལས་ཀྱི་བགོ་སྐལ་ལ་སྤྱོད་པ། ལས་ཀྱི་སྐྱེ་གནས་པ། ལས་ལ་རྟོན་པར་མི་བྱེད་པ་མེད་དེ། དེ་ལྟར་དགེ་སློང་དེས་ཐོས་པ་ལས་བྱུང་བའི་ཤེས་
[106a.7]པས་བརྟགས་སོ། །དེ་ནས་ཡང་རྣལ་འབྱོར་སྤྱོད་པ་ནང་གི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །དེ་ལྟར་དགེ་སློང་དེ་བྱིས་པ་སོ་སོའི་སྐྱེ་བོ་ཀུན་གང་ལ་དགའ་བ་དེ་ལ་རག་ལས་པར་འགྱུར་ཏེ། སྲེད་པའི་རྒྱུ་བསྐྱེད་པ་དེ་དག་འདི་ལྟར་བདག་ཅག་མཐོ་རིས་སུ་སྐྱེ་བར་འགྱུར་ཞིང་དེར་
[106b]
[106b.1]བདག་ཅག་བདེ་བར་གྱུར་ཅིག་སྙམ་ནས་ཚངས་པར་སྤྱད་པ་སྤྱོད་དོ། །དེ་ལྟར་སྤྱོད་པ་དེ་ལ་ཡང་དགེ་སློང་དེ་ལྷའི་བདེ་བ་རྣམ་པ་གཞན་དག་ལ་ཡང་དམིགས་ཤིང་ཐོས་པ་ལས་བྱུང་བའི་ཤེས་པས་མཐོང་ནས་དགའ་བར་མི་བྱེད། ཆགས་པར་མི་བྱེད། རོ་མྱོང་བར་མི་བྱེད་ལ། བདུད་དང་ལྷན་
[106b.2]ཅིག་འགྱེད་པར་ནུས་ཤིང་འཁོར་བའི་རྒྱ་མཚོ་ལས་རྒལ་བའི་བསམ་པ་ཅན་ཡིན་ཏེ། དེ་ལྟར་དགེ་སློང་དེ་ས་གཞན་བཅུ་བདུན་པ་ལ་ཞུགས་སོ། །ས་བླའི་གནོད་སྦྱིན་དག་གིས་དེ་ཐོས་ནས་དགའ་སྟེ། བར་སྣང་ལ་སྤྱོད་པའི་གནོད་སྦྱིན་རྣམས་ལ་མངོན་པར་བསྙད་དོ། །དེ་དག་གིས་ཀྱང་རྒྱལ་
[106b.3]ཆེན་བཞི་པ་རྣམས་ལ་བསྙད་ལ། སྔ་མ་བཞིན་ཚད་མེད་འོད་ཀྱི་ལྷ་རྣམས་ཀྱི་བར་ལ་གཅིག་ནས་གཅིག་ཏུ་བསྙད་དོ། །འདི་ལྟར་ལྷ་དག་འཛམ་བུའི་གླིང་ན་རིགས་ཀྱི་བུ་གྲོང་ཆེ་གེ་མོ་ཞིག་དང་། གྲོང་རྡལ་མང་གེ་མོ་ཞིག་དང་། རིགས་ག་གེ་མོ་ཞིག་དང་། ཡུལ་ཆེ་གེ་མོ་ཞིག་ནས་མི་
[106b.4]མང་གེ་མོ་ཞེས་བྱ་བ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །དགེ་སློང་དེ་བདུད་དང་ལྷན་ཅིག་འགྱེད་པར་འབད་ཅིང་བརྩོན་ལ་སྲིད་པ་ཉམ་ང་བ་ལས་རྒལ་བའི་བསམ་པ་ཡོད་དོ། །དེ་ལྟར་ཚད་མེད་འོད་ཀྱི་ལྷ་རྣམས་ཀྱིས་ཐོས་ནས་
[106b.5]ཡིད་མཆོག་ཏུ་དགའ་ཞིང་དེ་དག་ལ་ལྷ་བདག་ཅག་ནི་དགའ་སྟེ། གང་མིའི་འཇིག་རྟེན་དུ་མི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དག་ངེས་པར་འབྱུང་ལ། ཡེ་ཤེས་རྩོམ་པ་གོམས་པར་བྱེད། ཡོངས་སུ་སྤྱོད་པར་བྱེད། བདུད་དང་ལྷན་ཅིག་འགྱེད་པར་བྱེད་དེ། བདུད་ཀྱི་ཕྱོགས་
[106b.6]ནི་དམའོ། །དམ་པའི་ཆོས་ཀྱི་ཕྱོགས་ནི་མཐོའོ། །སངས་རྒྱས་རྣམས་ཀྱིས་བཤད་པའི་དམ་པའི་ཆོས་ནི་འཕེལ་ལོ་ཞེས་ལྷ་དེ་དག་ལ་བསྙད་དོ། །དེ་ནས་ཡང་དགེ་སློང་དེ་ཚུལ་ཁྲིམས་ལ་རབ་ཏུ་རྣམ་པར་དཔྱོད་པར་བྱེད་དེ། ཚུལ་ཁྲིམས་མེད་པའམ་ཤེས་པ་མེད་པ་ནི་མཐོ་རིས་ཀྱི་འཇིག་
[106b.7]རྟེན་དུ་ལྷར་སྐྱེ་བ་མེད་དོ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་ཙམ་གྱིས་ནི་མཐོ་རིས་སུ་སྐྱེ་བར་འགྱུར་རོ། །སྦྱིན་པས་ནི་དེར་སྐྱེ་བར་མི་འགྱུར་ཞིང་ལོངས་སྤྱོད་ཤིན་ཏུ་ཆེ་བར་འགྱུར་ལ། ཤེས་པས་ནི་དེ་ནས་ཤི་ནས་ངན་སོང་དུ་འགྲོ་བར་མི་འགྱུར་རོ། །
[107a]
[107a.1]དེ་ལ་ཚུལ་ཁྲིམས་གང་དང་རྣམ་པ་དུས་ལྷའི་འཇིག་རྟེན་གང་དུ་སྐྱེ་བར་འགྱུར་སྙམ་ནས། དེས་བརྟགས་ན་ཚུལ་ཁྲིམས་རྣམ་པ་བདུན་གྱིས་ལྷའི་རིས་དྲུག་རྣམས་ཀྱི་ནང་དུ་ཐ་མ་དང་འབྲིང་དང་མཆོག་ཏུ་སྐྱེ་བར་འགྱུར་ཏེ། སྲོག་གཅོད་པ་སྤངས་པའི་ཚུལ་ཁྲིམས་ཀྱིས་རྒྱལ་ཆེན་
[107a.2]བཞི་པ་རྣམས་ཀྱི་ནང་དུ་སྐྱེ་བར་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་སྤངས་པས་སུམ་ཅུ་རྩ་གསུམ་པ་རྣམས་ཀྱི་ནང་དུ་སྐྱེ་བར་འགྱུར་རོ། སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་སྤངས་པས་འཐབ་བྲལ་བ་རྣམས་ཀྱི་ནང་དུ་སྐྱེ་བར་འགྱུར་
[107a.3]རོ། །སྡོམ་པ་བླངས་ཏེ་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་སྤངས་ཤིང་བརྫུན་དང་ཕྲ་མ་དང་། ཚིག་རྩུབ་པོ་དང་། ངག་ཀྱལ་པ་སྤངས་པས་དགའ་ལྡན་པ་རྣམས་ཀྱི་ནང་དུ་སྐྱེ་བར་འགྱུར་རོ། །འཇིག་རྟེན་པའི་སྡོམ་པ་བླངས་ཏེ། སངས་རྒྱས་
[107a.4]འབའ་ཞིག་ལ་དད་ལ། སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དང་། ཕྲ་མ་དང་། ཚིག་རྩུབ་པོ་སྤངས་པས་འཕྲུལ་དགའ་བ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་བཞིན་དུ་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་
[107a.5]ལོག་པར་གཡེམ་པ་དང་། བརྫུན་དང་། ཕྲ་མ་དང་། ཚིག་རྩུབ་པོ་དང་། ངག་ཀྱལ་པ་སྤངས་པས་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ལྟར་དགེ་སློང་དེ་ལས་དང་ཚུལ་ཁྲིམས་སུ་འབྲེལ་པ་རྣམས་ལྷའི་འཇིག་རྟེན་དུ་སྐྱེ་བ་ལ་རྗེས་སུ་སེམས་ཏེ། སྡོམ་པ་བླངས་པའི་
[107a.6]གང་ཟག་གང་དུ་ཇི་ལྟར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ནས། སྲོག་གཅོད་པ་སྤངས་པའི་སྡོམ་པ་བླངས་པ་ནི་དེ་རྒྱལ་ཆེན་བཞི་པ་རྣམས་ཀྱི་ནང་དུ་སྐྱེ་བར་འགྱུར་ཏེ། སྲོག་གཅོད་པ་སྤངས་པ་སྔ་མ་བས། བོང་ཚོད་དང་། བརྩོན་འགྲུས་དང་། ཁ་དོག་
[107a.7]དང་། དབང་ཕྱུག་དང་། ཚེ་དག་ཆེས་རིང་བར་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་དག་སྤངས་པའི་སྡོམ་པ་བླངས་པ་ནི་སུམ་ཅུ་རྩ་གསུམ་པ་རྣམས་ཀྱི་ནང་དུ་སྐྱེ་བར་འགྱུར་ཏེ། སྤངས་པ་དེ་དག་པས་བོང་ཚོད་དང་། བརྩོན་འགྲུས་དང་། སྤྲོ་བ་དང་། གཟུགས་དང་། སྟོབས་
[107b]
[107b.1]དང་། དབང་ཕྱུག་དང་། ཚེ་དག་མཆོག་ཏུ་རིང་བར་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་སྤང་བ་ཀུན་ཏུ་བསྟེན་ཅིང་བསྒོམས་ཏེ་མང་དུ་བྱས་པས་འཐབ་བྲལ་བ་རྣམས་ཀྱི་ནང་དུ་སྐྱེ་བར་འགྱུར་ཏེ། སྤངས་པ་དེ་དག་པས་དེ་བོང་ཚོད་
[107b.2]དང་། ཁ་དོག་དང་། དབང་ཕྱུག་དང་། ཚེ་དང་། གཟུགས་ལ་སོགས་པ་ཆེས་བཟང་བར་འགྱུར་རོ། །དགའ་ལྡན་པ་རྣམས་ཀྱི་ནང་དུ་སེམས་དང་ཤེས་པ་གཉིས་ཀྱི་ཁྱད་པར་གྱིས་བོང་ཚོད་དང་། ཁ་དོག་དང་། དབང་ཕྱུག་དང་། དད་པ་དང་། བདེ་བ་ཁྱད་པར་ཅན་དུ་འགྱུར་རོ། །
[107b.3]སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དང་། ཕྲ་མ་སྤངས་པའི་སྡོམ་པ་ལ་གནས་པ་ནི་འཕྲུལ་དགའ་བ་རྣམས་ཀྱི་ནང་དུ་སྐྱེ་བར་འགྱུར་ཏེ། སྤངས་པ་དེ་དག་པས་དེ་བོང་ཚོད་དང་། དབང་ཕྱུག་དང་། བདེ་བ་དང་ཚེ་རིང་བ་དག་ཆེས་
[107b.4]མཆོག་ཏུ་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དང་། ཕྲ་མ་དང་། ཚིག་ཀྱལ་པ་སྤངས་པའི་སྡོམ་པ་ལ་གནས་པ་ནི་གཞན་འཕྲུལ་དབང་བྱེད་རྣམས་ཀྱི་ནང་དུ་སྐྱེ་བར་འགྱུར་ཏེ། སྤངས་པ་དེ་དག་པས་དེ་བོང་ཚོད་
[107b.5]དང་། དབང་ཕྱུག་དང་། བདེ་བ་དང་། མཐུ་དང་། གཟུགས་དང་། ཚེ་དག་ཆེས་ལྷག་པར་འགྱུར་ཞིང་བདུད་སྡིག་ཅན་གྱི་ཚིག་ཉན་པར་མི་འགྱུར་ལ། དེ་དེས་ཐུབ་པར་མི་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཚུལ་
[107b.6]ཁྲིམས་མཐོ་རིས་སུ་སྐྱེ་བའི་ས་བོན་དུ་ཇི་ལྟར་འགྱུར་སྙམ་ནས་ཤིན་ཏུ་ཞིབ་མོར་དཔྱོད་དེ། དེས་བརྟགས་ན་སེམས་དང་སེམས་ལས་བྱུང་བ་ཆེན་པོས་ཚུལ་ཁྲིམས་ཆུང་ངུ་དང་འབྲིང་དང་ཆེན་པོར་འགྱུར། འདོད་པ་ན་སྤྱོད་པའི་ལྷ་དྲུག་རྣམས་ཀྱི་ནང་དུ་སེམས་ཀྱི་ཁྱད་པར་གྱིས་སེམས་ལས་
[107b.7]བྱུང་བ་ཁྱད་པར་དུ་འགྱུར་ལ། སེམས་ལས་བྱུང་བའི་ཚུལ་ཁྲིམས་ཀྱི་ཁྱད་པར་གྱིས་སྐྱེ་བ་ཁྱད་པར་དུ་འགྱུར་བ་མཐོང་ངོ་། །དེ་ནས་ཡང་དགེ་སློང་དེ་ཚུལ་ཁྲིམས་ལ་དཔྱོད་པར་བྱེད་དེ་ཚུལ་ཁྲིམས་རྣམ་པ་དུ་ཡོད་སྙམ་ནས། དེས་བརྟགས་ན་ཚུལ་ཁྲིམས་རྣམ་པ་གཉིས་ཏེ། འཇིག་
[108a]
[108a.1]རྟེན་པ་ལྷན་ཅིག་སྐྱེས་པ་དང་། འདུ་བ་བྱས་པའོ། །དེ་ལ་ལྷན་ཅིག་སྐྱེས་པ་ནི་བཅོས་མ་མ་བྱས་པའོ། །འདུ་བ་ནི་བཅོས་མ་བྱས་པའོ། །ཡང་ཚུལ་ཁྲིམས་རྣམ་པ་གཉིས་ཏེ། ཁྱིམ་ན་གནས་པའི་སྤྱོད་པ་དང་། ཁྱིམ་ན་མི་གནས་པའི་སྤྱོད་པའོ། །དེ་ལ་ཁྱིམ་ན་
[108a.2]གནས་པའི་སྤྱོད་པ་ནི་བསླབ་པའི་གཞི་ལྔའོ། །ཁྱིམ་ན་མི་གནས་པའི་སྤྱོད་པ་ནི་བསླབ་པའི་གཞི་སོ་སོ་ཐར་པས་རབ་ཏུ་བྱུང་བ་རྣམས་ཀྱིའོ། །འོ། །འཕགས་པ་དམ་པའི་ཚོས་དྲན་པ་ཅེ་བར་གཞག་པ། ཡང་ཚུལ་ཁྲིམས་རྣམ་པ་གཉིས་ཏེ། སྣ་གཅིག་སྤྱོད་པ་དང་། དུ་མ་སྤྱོད་པའོ། །དེ་ལ་སྣ་གཅིག་སྤྱོད་པ་ནི་བསླབ་པའི་གཞི་གཅིག་འཛིན་
[108a.3]པའོ། །དུ་མ་སྤྱོད་པ་ནི་གཉིས་སམ། གསུམ་འཛིན་པའོ། །ཡང་རྣམ་པ་གཉིས་ཏེ། སྐྱེ་མཆེད་དང་། སྐྱེ་མཆེད་མ་ཡིན་པའོ། །དེ་ལ་སྐྱེ་མཆེད་ནི་ཚེ་རབས་ཐམས་ཅད་དུ་བསླབ་པའི་གཞི་འཛིན་པའོ། །སྐྱེ་མཆེད་མ་ཡིན་པ་ནི་འདི་ལྟར་སེམས་ཀྱི་ཁྱད་པར་གྱིས་སམ། སྤྲོ་བའི་
[108a.4]ཁྱད་པར་གྱིས་བསླབ་པའི་གཞི་འཛིན་པའོ། །ཡང་རྣམ་པ་གཉིས་ཏེ། རྙོག་པ་དང་བཅས་པ་དང་། རྙོག་པ་མེད་པའོ། །དེ་ལ་རྙོག་པ་དང་བཅས་པ་ནི་མཐོ་རིས་སུ་སྐྱེ་བར་འདོད་པའི་སེམས་སོ། །རྙོག་པ་མེད་པ་ནི་མྱ་ངན་ལས་འདའ་བར་འགྲོ་བར་འདོད་པའོ། །ཡང་རྣམ་པ་གཉིས་
[108a.5]ཏེ། འཇིག་རྟེན་པ་དང་། འཇིག་རྟེན་ལས་འདས་པའོ། །དེ་ལ་འཇིག་རྟེན་པ་ནི་ཟག་པ་དང་བཅས་པའོ། །འཇིག་རྟེན་ལས་འདས་པ་ནི་ཟག་པ་མེད་པའོ། །ཡང་རྣམ་པ་གཉིས་ཏེ། བདག་འཛིན་པ་དང་། གཞན་འཛིན་པའོ། །དེ་ལ་བདག་འཛིན་པ་ནི་བདག་ཉིད་ཀྱིས་ཚུལ་ཁྲིམས་འཛིན་
[108a.6]པའོ། །གཞན་འཛིན་པ་ནི་གཞན་ཡང་རིགས་པའི་ཚུལ་ཁྲིམས་ལ་འཇོག་པར་བྱེད་པའོ། །ཡང་རྣམ་པ་གཉིས་ཏེ། འཇུག་པ་དང་། ལྡོག་པའོ། །དེ་ལ་འཇུག་པ་ནི་འཁོར་བར་འཇུག་པར་བྱེད་པའོ། །ལྡོག་པ་ནི་ཡེ་ཤེས་ཀྱི་རྒྱུ་སྟེ་མི་སློབ་པའི་ཡེ་ཤེས་ལ་དམིགས་པའོ། །ཡང་རྣམ་
[108a.7]པ་གཉིས་ཏེ། ཡེ་ཤེས་དང་ལྡན་པ་དང་། སྦྱིན་པ་དང་ལྡན་པའོ། །དེ་ལ་སྦྱིན་པ་དང་ལྡན་པ་ནི་ལོངས་སྤྱོད་ཆེན་པོ་ཐོབ་པའོ། །ཡེ་ཤེས་དང་ལྡན་པ་ནི་མྱ་ངན་ལས་འདས་པ་ཐོབ་པའོ། །ཡང་རྣམ་པ་གཉིས་ཏེ། ཕྱི་རོལ་དུ་སྤྱོད་པ་འཇུག་པ་དང་། ནང་དུ་སྤྱོད་པ་འཇུག་པའོ། །དེ་ལ་ཕྱི་
[108b]
[108b.1]རོལ་དུ་སྤྱོད་པ་འཇུག་པ་ནི་ལུས་ལ་རྟེན་པའོ། །ནང་དུ་སྤྱོད་པ་འཇུག་པ་ནི་སེམས་རབ་ཏུ་དད་པས་བྱས་པའི་སེམས་དང་ངག་གོ། །ཡང་རྣམ་པ་གཉིས་ཏེ། གོམས་པ་དང་། མ་གོམས་པའོ། །དེ་ལ་གོམས་པ་ནི་ཚེ་རབས་དུ་མ་དག་ཏུ་གོམས་པའོ། །མ་གོམས་པ་ནི་ཚེ་གཅིག་ཏུ་གོམས་པ་
[108b.2]སྟེ། དེ་ལྟར་དགེ་སློང་དེ་རྣམ་པ་དུ་མས་ཚུལ་ཁྲིམས་རྣམ་པ་གཉིས་གཉིས་ལ་དཔྱོད་པར་བྱེད་དོ། །དེ་ནས་ཡང་དགེ་སློང་དེ་ཤིན་ཏུ་ཞི་བ་པོར་ཚུལ་ཁྲིམས་རབ་ཏུ་རྣམ་པར་འབྱེད་པར་བྱེད་དེ། ཚུལ་ཁྲིམས་སྣ་ཚོགས་དུ་ཡོད། རྣམ་པ་དུ་ཡོད་སྙམ་ནས་དེས་བརྟགས་ན། ཚུལ་ཁྲིམས་རྣམ་པ་གསུམ་
[108b.3]སྟེ། ཕྱོགས་གཅིག་པ་དང་། ཕྱོགས་གཅིག་པ་མ་ཡིན་པ་དང་། མཐོ་རིས་སུ་འགྲོ་བའོ། །དེ་ལ་ཕྱོགས་གཅིག་པ་ནི་བསླབ་པའི་གཞི་གཅིག་འཛིན་པའོ། །ཕྱོགས་གཅིག་པ་མ་ཡིན་པ་ནི་བསླབ་པའི་གཞི་གཉིས་སམ་གསུམ་འཛིན་པའོ། །མཐོ་རིས་སུ་འགྲོ་བ་ནི་བསླབ་པའི་
[108b.4]གཞི་ཚོགས་པར་འཛིན་པའོ། །ཡང་རྣམ་པ་གསུམ་སྟེ། ནོར་ལ་སྲེད་པར་བྱས་པ་དང་། ནོར་ལ་སྲེད་པར་མ་བྱས་པ་དང་། ལྷན་ཅིག་སྐྱེས་པའོ། །དེ་ལ་ནོར་ལ་སྲེད་པར་བྱས་པ་ནི་སྟོབས་འགྱེད་པས་འཚོ་བའོ། །ནོར་ལ་སྲེད་པར་མ་བྱས་པ་ནི་ན་དབུ་ཅན་རྣམས་ཀྱིའོ། །ལྷན་ཅིག་སྐྱེས་པ་
[108b.5]ནི་མྱ་ངན་ཆེན་པོས་ཐེབས་པ་ཡིན་ཏེ་འདི་ནི་ཆུང་ངོ་། །ཡང་རྣམ་པ་གསུམ་སྟེ། བསམ་གཏན་དང་ལྷན་ཅིག་སྤྱོད་པ་དང་། བསམ་གཏན་མ་ཡིན་པ་དང་ལྷན་ཅིག་སྤྱོད་པ་དང་། ལངས་ནས་ལྷན་ཅིག་སྤྱོད་པའོ། །དེ་ལ་བསམ་གཏན་དང་ལྷན་ཅིག་སྤྱོད་པ་ནི་འཇིག་རྟེན་པ་རྣམས་ཀྱི་རྐྱེན་
[108b.6]མེད་པའི་བར་གྱིས་འདོད་ཆགས་ལ་སོགས་པ་སྐྱེད་པར་མི་བྱེད་པའོ། །བསམ་གཏན་མ་ཡིན་པ་དང་ལྷན་ཅིག་སྤྱོད་པ་ནི་ཕྱི་རོལ་པ་རྣམས་ཀྱི་བསམ་གཏན་མེད་ཀྱང་དེ་ལྟར་ཚུལ་ཁྲིམས་སུ་འགྱུར་བ་ཡིན་ནོ། །ཡང་ལངས་ནས་ལྷན་ཅིག་སྤྱོད་པ་ནི་སྐྱོན་གང་དམིགས་ནས་དེ་དག་དེས་ཡོངས་སུ་སྤོང་
[108b.7]བར་བྱེད་པ་ཡིན་ཏེ། ཇི་ལྟར་ཆང་གིས་མྱོས་ནས་མི་གཙང་བ་ཀུན་ཏུ་སྤྱོད་དོ། །དེས་ཆང་དེ་སོ་སོར་གཅོད་པར་བྱེད་པ་བཞིན་ནོ། །ཡང་རྣམ་པ་གསུམ་སྟེ། ངན་གཡོ་བྱེད་པས་སྲུང་བ་དང་། ངན་གཡོ་བྱེད་པ་མ་ཡིན་པས་སྲུང་བ་དང་། ལྷན་ཅིག་སྐྱེས་པའོ། །དེ་ལ་ངན་གཡོ་བྱེད་པས་སྲུང་
[109a]
[109a.1]བ་ནི་ཉོན་མོངས་ཤིང་འབྲས་བུ་ཆུང་བའོ། །ངན་གཡོ་བྱེད་པ་མ་ཡིན་པས་སྲུང་བ་ནི་འབྲས་བུ་ཆེ་བའོ། །ལྷན་ཅིག་སྐྱེས་པ་ནི་སེམས་ལས་བྱུང་བའི་བྱེ་བྲག་གིས་འབྲས་བུ་ཆེ་བའམ། །འབྲས་བུ་ཆུང་བར་འགྱུར་བའོ། །ཡང་རྣམ་པ་གསུམ་སྟེ། རྐྱེན་གྱིས་འཛིན་པ་དང་། རྐྱེན་
[109a.2]མེད་པས་འཛིན་པ་དང་། བྱ་བ་མ་ཡིན་པའོ། །དེ་ལ་རྐྱེན་གྱིས་འཛིན་པ་ནི་བསླབ་པའི་གཞི་ཚུལ་ཁྲིམས་ཡང་དག་པར་བླངས་པ་དེ་རྐྱེན་རྙེད་ནས་སྲུང་བ་ཡིན་ཏེ། བསླབ་པའི་གཞི་བསྡུས་ནས་འཛིན་པའོ། །རྐྱེན་མེད་པས་འཛིན་པ་ནི་གང་རྐྱེན་མེད་པ་དེས་སྲུང་བའོ། །བྱ་བ་མ་ཡིན་པ་ཞེས་བྱ་བ་ནི་རིགས་ཆེན་
[109a.3]པོར་སྐྱེས་པ་རྣམས་ཀྱི་བྱ་བ་མ་ཡིན་པ་སྡིག་པ་མི་བྱེད་པའོ། །དེ་ལ་རྐྱེན་གྱིས་འཛིན་པ་ནི་སེམས་ལས་བྱུང་བའི་བྱེ་བྲག་གིས་འཛིན་ཏེ་འབྲས་བུ་ཆེ་བ་ཡིན་ནོ། །རྐྱེན་མེད་པས་འཛིན་པ་ནི་དེ་རྣམ་པར་མི་ཤེས་ཏེ་འབྲས་བུ་ཆུང་བ་ཡིན་ནོ། །བྱ་བ་མ་ཡིན་པས་བྱས་པ་ནི་འཇིག་རྟེན་འདིར་ལེགས་པར་བྱེད་པ་ཡིན་
[109a.4]ཏེ། འབྲས་བུ་ཆེ་བའམ། སླར་ཆུང་བར་འགྱུར་རོ། །ཡང་རྣམ་པ་གསུམ་སྟེ། བླ་མས་འཇིགས་པ་དང་། བླ་མ་མ་ཡིན་པས་འཇིགས་པ་དང་། ངན་སོང་དུ་འགྲོ་བས་འཇིགས་པའོ། །དེ་ལ་གང་བླ་མས་འཇིགས་ནས་ཚུལ་ཁྲིམས་ལེན་པ་དེ་ནི་ཆུང་བ་ཡིན་ནོ། །གང་བླ་མ་མ་ཡིན་པས་
[109a.5]འཇིགས་ནས་ལེན་པ་དེ་ནི་འབྲིང་ཡིན་ནོ། །གང་ངན་སོང་དུ་འགྲོ་བས་འཇིགས་ནས་ལེན་པ་དེ་ནི་ཆེན་པོ་ཡིན་ནོ། །ཡང་རྣམ་པ་གསུམ་སྟེ། བདག་ཉིད་ཚུལ་ཁྲིམས་དང་ལྡན་པར་བྱེད་པ་དང་། གཞན་ཚུལ་ཁྲིམས་ལ་འཇོག་པར་བྱེད་པ་དང་། གཞན་ལ་བཏང་སྙོམས་སུ་གནས་པའོ། །ཡང་ཚུལ་
[109a.6]ཁྲིམས་རྣམ་པ་གསུམ་སྟེ། གགས་དང་བཅས་པ་དང་། གགས་མེད་པ་དང་། གགས་ཐམས་ཅད་པའོ། །དེ་ལ་གགས་དང་བཅས་པ་ནི་གང་སྔོན་ཚུལ་ཁྲིམས་དང་ལྡན་ལ། ཕྱིས་ཚུལ་ཁྲིམས་འཆལ་པ་ཡིན་ཏེ། གགས་དང་བཅས་པའི་ཚུལ་ཁྲིམས་ནི་དེ་ཡིན་ནོ། །གགས་མེད་པ་ནི་རྟག་པར་ཚེ་
[109a.7]རབས་སུ་ཐོག་མ་དང་བར་དང་ཐ་མའི་མཐར་ཚུལ་ཁྲིམས་དང་ལྡན་པ་ཉིད་ཡིན་ནོ། །གགས་ཐམས་ཅད་པ་ཞེས་བྱ་བ་ནི་ལྟ་བ་ལོག་པས་སྲོག་གཅོད་པ་ལ་སོགས་པའི་མཆོད་སྦྱིན་བྱེད་པའི་ཚུལ་ཁྲིམས་ཡིན་ནོ། །དེ་ནས་ཡང་དགེ་སློང་དེ་ཚུལ་ཁྲིམས་རྣམ་པ་བཞི་རྣམ་པར་འབྱེད་ཅིང་རྟོག་པར་བྱེད་དེ། ངག་
[109b]
[109b.1]གི་བརྫུན་དང་ཕྲ་མ་དང་ཚིག་རྩུབ་པོ་དང་ཚིག་ཀྱལ་པ་སྟེ། དེ་དག་དང་འབྲལ་བར་བྱེད་དོ། །ཡང་ཚུལ་ཁྲིམས་རྣམ་པ་ལྔ་སྟེ། ཡུལ་ལྔ་སྤངས་པ་བསྐྱེད་པའོ། །ཡང་ཚུལ་ཁྲིམས་རྣམ་པ་དྲུག་སྟེ། བར་ཆད་བྱེད་པ་དང་བར་ཆད་བྱེད་པ་མེད་པ་དང་། རྒྱལ་པོའི་ཆད་པས་འཇིགས་ནས་བླངས་པ་དང་། 
[109b.2]འབྲེལ་པས་བླངས་པ་དང་རྟོག་པ་མེད་པ་དང་ལྷན་ཅིག་སྐྱེས་པའོ། །ཡང་ཚུལ་ཁྲིམས་རྣམ་པ་བདུན་ཏེ། ལུས་དང་ངག་གིའོ། །དེ་ལྟར་དགེ་སློང་དེ་ཚུལ་ཁྲིམས་རྣམ་པ་དུ་མ་ལ་རབ་ཏུ་སྤྱོད་པར་བྱེད་དེ། གང་གིས་སེམས་ཅན་རྣམས་ངན་འགྲོའི་འཇིགས་པ་ལས་གྲོལ་བར་བྱེད་པ་དེ་ནི་མདོར་ན་རྣམ་པ་
[109b.3]གཉིས་ཏེ། འཇིག་རྟེན་པ་དང་། འཇིག་རྟེན་ལས་འདས་པ་ཡིན་ནོ་སྙམ་མོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་པ། དེ་ནས་རྒྱལ་ཆེན་བཞིའི་ལྷ་རྣམས་མཐོང་ནས། སུམ་ཅུ་རྩ་གསུམ་པའི་གནས་དང་། ལས་རྣམས་ལ་རྟོག་པར་བྱེད་དེ། 
[109b.4]ལེགས་པར་བྱས་པའི་ལས་དང་། ལེགས་པར་མ་བྱས་པའི་ལས་ཀྱི་རྗེས་སུ་སྤྱད་པ་གང་གིས། སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སུམ་ཅུ་རྩ་གསུམ་པའི་ལྷ་རྣམས་ཇི་ལྟར་འདུག་པ་ནི་འདི་ལྟ་སྟེ། ཆོས་
[109b.5]བཟང་ན་གནས་པ་དང་། མཐོ་བ་ན་གནས་པ་དང་། རི་རྩེ་ན་གནས་པ་དང་། ལེགས་མཐོང་ན་གནས་པ་དང་། ཕྱོགས་གཅིག་ན་གནས་པ་དང་། ཤིང་གསེབ་ན་གནས་པ་དང་། ཤིང་རྟ་སྣ་ཚོགས་ན་གནས་པ་དང་། དགའ་བྱེད་ན་གནས་པ་དང་། རྣམ་མཛེས་ན་གནས་པ་དང་། ཡོངས་
[109b.6]འདུ་ན་གནས་པ་དང་། འདྲེས་པའི་འགྲམ་ན་གནས་པ་དང་། ཚང་ཚིང་གི་འགྲམ་ན་གནས་པ་དང་། ནོར་བུའི་སྙིང་པོ་ན་གནས་པ་དང་། ཀུན་དུ་གསལ་བར་སྤྱོད་པ་དང་། གསེར་ཕུག་གི་ཁང་པ་དང་། ཕྲེང་བའི་གྲིབ་མ་དང་། དམའ་བ་དང་མཐོ་བ་ན་རྒྱུ་བ་དང་། བཀྲ་བ་སྣ་ཚོགས་ཀྱིས་ཕྱེ་བ། 
[109b.7]སྦྱོར་བ་ལ་འཇུག་པ་དང་། ཞིབ་ཏུ་སྤྱོད་པ་དང་། གླུའི་སྒྲ་ལ་ཤིན་ཏུ་དགའ་ཞིང་མངོན་པར་ཆགས་པ་དང་། གཟི་བརྗིད་འབར་བ་དང་། ཟླ་བའི་གནས་ལྟར་ཉ་བ་དང་། ཤིང་སཱ་ལ་ཟུང་དང་། མིག་ཕྱེ་ཞིང་འགྲོ་བ་དང་། བཙུམས་ནས་འགྲོ་བ་དང་། ལུས་ཀྱི་མདོག་བཟང་ཞིང་ཆེ་བ་དང་། ནོར་བུ་འཕྱང་
[110a]
[110a.1]བ་དང་། རིས་འཐུན་པ་དང་། འཁོར་ན་གནས་པ་དང་། མཐོ་བར་སྤྱོད་པ་དང་། གཟི་བརྗིད་མཆོག་དང་། གཟི་བརྗིད་ཕྲེང་དང་། མ་འདྲེས་པ་དག་སྟེ། དེ་ལྟར་སུམ་ཅུ་རྩ་གསུམ་པའི་ལྷ་དེ་རྣམས་ནི་གནས་སུམ་ཅུ་རྩ་གསུམ་ན་འཁོད་དོ། །དེ་ལ་དགེ་སློང་ལས་ཀྱི་ཆོས་ཀྱི་འབྲས་བུ་
[110a.2]རྣམ་པར་སྨིན་པ་དང་། ཚུལ་ཁྲིམས་ཞིབ་ཏུ་ཁོང་དུ་ཆུད་པ་དེ། དེ་ལྟར་ན་ལྷ་རྣམས་ཀྱི་ལེགས་པར་བྱས་པའི་ལས་དག་ལ་རྟོག་པར་བྱེད་དེ། ལས་བྱས་ཤིང་བསགས་པ་གང་གིས་བདེ་འགྲོ་སྐྱེད་པ་འདོད་པ་དང་སྡུག་པའི་རྣམ་པར་སྨིན་པ་བདེ་བས་རྣམ་པར་སྨིན་པ་བདེ་ཞིང་སྐྱེ་བོ་ཡོངས་སུ་སྨྲ་བ་བསྡུས་
[110a.3]པ། སྒྲ་དང་། རེག་པ་དང་། རོ་དང་། རྣམ་པར་སྨིན་པ་བདེ་བསྐྱེད་པ་རྣམས་ཀྱིས་གང་དུ་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ཡ་མཚན་ཅན་གྱི་མཐོང་བ་དང་ཐོས་པ་ཀུན་ནས་དགོས་པ་གཞན་མ་ཡིན་པ་སངས་རྒྱས་ཀྱི་བསྟན་པས་ལྷ་རྣམས་ཀྱི་སྐྱེ་བ་
[110a.4]དགའ་ཞིང་བདེ་བར་གནས་པ་དཔེ་མེད་པ་དག་མཐོང་སྟེ། ལྷའི་འདུན་ས་ཆོས་བཟང་གང་དུ་ལྷའི་རྒྱལ་པོ་ཀཽ་ཤི་ཀས་ཆོས་དང་འཐུན་པར་སྐྱོང་ངོ་། །ཕྱི་རོལ་གྱི་འདུ་ཤེས་རྙེད་པས་ལྷ་རྣམས་ཀྱི་གནས་པ་དང་པོར་བྱས་ནས། དེ་ལྟར་ས་ཀུན་གྱི་རིས་རྣམ་པར་འབྱེད་པར་བྱེད་དེ། དགེ་སློང་དེ་ཚུལ་
[110a.5]ཁྲིམས་ཤིན་ཏུ་བསྒོམས་པ་རྣམ་པ་གང་གིས་ལྷའི་འདུན་ས་ཆོས་བཟང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་གང་ཚུལ་ཁྲིམས་རྣམ་པ་བདུན་བསྲུངས་ཏེ། དེ་མ་ཉམས་པ་དང་། མ་རལ་བ་དང་། མ་ཞིག་པ་དང་། དམ་ཞིང་གཞན་དང་མི་འདྲ་བར་རབ་ཏུ་
[110a.6]སྤྱོད་ལ། སེམས་ལས་བྱུང་བས་ཡོངས་སུ་བསྒོམས་པའི་སྦྱིན་པ་དུས་ལ་བབ་པ་ཡང་བྱིན་ཅིང་ཡོན་ཏན་དུ་གྱུར་པ་ཡང་འདི་ལྟ་སྟེ་དགྲ་བཅོམ་པའམ། ཕ་མ་ནད་པའམ། ཕྱིར་མི་འོང་བའམ། ལན་ཅིག་ཕྱིར་འོང་བའམ། རྒྱུན་དུ་ཞུགས་པའམ། འགོག་པ་ལས་ལངས་པའམ། ལམ་ལ་
[110a.7]ཞུགས་པའམ། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་བསྒོམས་པའམ། འཆི་བས་འཇིགས་ཤིང་ཉེན་པ་ལ་སྲོག་བྱིན་ན། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷའི་འདུན་ས་ཆོས་བཟང་དུ་ལྷའི་བདག་པོར་འགྱུར་ལ། བརྒྱ་བྱིན་ཀཽ་ཤི་ཀ་ལྷའི་འདུན་ས་ཆོས་
[110b]
[110b.1]བཟང་ན་གནས་ཏེ་ལྷ་མོ་སྡུག་པ་ཡིད་དུ་འོང་བ་བྱེ་བ་ཕྲག་དགུ་བཅུ་རྩ་དགུས་ཡོངས་སུ་བསྐོར་བའི་ནང་ན་ཡོངས་སུ་དགའ་བར་བྱེད་ཅིང་ལྷ་མོ་དེ་དག་གིས་ཀྱང་དེ་ལ་རིམ་གྲོ་བྱེད་དེ། ཇི་ལྟར་སྐྱེས་པ་གཅིག་ལ་བུད་མེད་གཅིག་གིས་རིམ་གྲོ་བྱེད་པ་དེ་བཞིན་དུ་དེ་དག་ཐམས་ཅད་དེ་ལ་རིམ་གྲོ་བྱེད་དོ། །དེ་དག་
[110b.2]གི་ནང་ན་སྡུག་ཅིང་ཡིད་དུ་འོང་བ་སེམས་གཅིག་པའི་བཙུན་མོ་དམ་པ་ལ་ལྷ་མོ་དེ་དག་རིམ་གྲོ་བྱེད་དེ། དེ་ཡང་དེ་དག་ལ་གུས་པར་བྱེད་དོ། །ལྷའི་འདུན་ས་ཆོས་བཟང་དེ་ཡང་དཔག་ཚད་ལྔ་བརྒྱ་ཡོད་དེ། ཁ་ཁྱེར་ནི་ནོར་བུ་བཻ་ཌཱུརྱ། ཀ་བ་ནི་བྱི་རུས་ཤིན་ཏུ་མཛེས་པར་བྱས་པ་ལན་ཀན་ནི་ཤེལ་ལས་བྱས་ཤིང་
[110b.3]སྤུག་གིས་ནི་བརྒྱན། རྩིག་པ་ནི་གསེར་བཙོ་མ་ལས་བྱས་ཤིང་རྡོ་རྗེས་བརྒྱན་ཏེ། ནོར་བུས་དགའ་བར་བྱེད་པ་ཁྲི་ནི་པད་མ་རཱ་ག་དང་། ཨན་ད་རྙིལ་གྱིས་མཛེས་པར་སྤྲས་པ། ལ་ལ་ཁ་ཅིག་ཏུ་པད་མ་འདབ་མ་ནི་བཻ་ཌཱུརྱ། ཟེ་བ་ནི་རྡོ་རྗེའི་མྱུ་གུ། སྡོང་བུ་ནི་འདམ་རྫ་བ་མེད་པའི་ཐང་ལས་སྐྱེས་པ་གསེར་
[110b.4]ལྟ་བུས་མཛེས་པར་བརྒྱན་ཏོ། །རྫིང་བུའི་བར་ཁ་ཅིག་ན་བྱ་འཁོད་པ་ཡང་སྒྲོ་ནི་བཻ་ཌཱུརྱ། མཆུ་ནི་པད་མ་རཱ་ག །ལུས་ནི་མཐོན་ཀ་ལྟ་བུ་རྣམས་ཀྱིས་པད་མའི་རྫིང་དེ་གང་ངོ་། །ཁ་ཅིག་ཏུ་ནོར་བུའི་བྱ་རྣམ་པ་གཞན་གྱིས་རྫིང་དེ་ཀུན་དུ་གང་སྟེ། འདི་ལྟ་སྟེ། རྐང་པ་ནི་བཻ་ཌཱུརྱ། སྒྲོ་ནི་མཐོན་ཀ། མཆུ་ནི་སྤུག །
[110b.5]མིག་ནི་བྱི་རུ་ལྟ་བུ་རྣམས་ཀྱིས་རྫིང་གི་བར་དག་ཀུན་དུ་གང་ངོ་། །ཁ་ཅིག་ཏུ་ཡང་རྫིང་དེ་རྣམ་པ་གཞན་གྱིས་མཛེས་པར་བྱས་པ་ཡིན་ཏེ། འདི་ལྟ་སྟེ། ལུས་ཐམས་ཅད་ནི་འཛམ་བུ་ཆུ་བོའི་གསེར། སྒྲོ་ནི་བྱི་རུ། མིག་ནི་ཤིན་ཏུ་འཇམ་པ། རྐང་པ་ནི་མུ་ཏིག་གི་ཁ་དོག་ལྟ་བུ་ཡིན་ནོ། །པད་མའི་རྫིང་ཁ་
[110b.6]ཅིག་དག་ཏུ་ཡང་བུང་བ་མྱོས་པ་བཻ་ཌཱུརྱའི་མདོག་ལྟ་བུ་རྣམས་ཀྱིས་པད་མའི་རྫིང་ཆེན་པོ་བཅུ་མཛེས་པར་བྱས་པས། ལྷའི་འདུན་ས་ཆོས་བཟང་མཛེས་པར་བྱས་པ་ཡིན་ཏེ། འདི་ལྟ་སྟེ། དགའ་འབྱུང་དང་། པད་མ་ཆེ་འབྱུང་དང་། རབ་ཏུ་དགའ་བ་དང་། རབ་དགའ་ཆེན་པོ་དང་། རྩེ་དགའ་དང་། བསམས་འགྲོ་
[110b.7]དང་། ཤིང་རྟ་ཀུན་འགྲོ་དང་། ཀུན་རྟོག་རྒྱུ་དང་། དཔག་བསམ་གྱི་ཤིང་ལ་སྤྱོད་པ་དང་། དབེན་འགྲོ་དབང་པོའི་འོད་དེ་མཚོ་དེ་རྣམས་ཀྱིས་ལྷའི་འདུན་ས་ཆོས་བཟང་དེ་བརྒྱན་ཏོ། །ཡང་པད་མའི་ཚལ་རྣམ་པ་གཞན་དག་ཡོད་དེ། པད་མའི་ཚལ་དེ་དག་གི་སྡོང་བུ་ནི་དངུལ། ཟེ་བ་ནི་གསེར། འདབ་མ་ནི་
[111a]
[111a.1]བཻ་ཌཱུརྱ། སྙིང་པོ་ནི་འདམ་རྫབ་མེད་པ་ནས་སྐྱེས་པ་རྡོ་རྗེའི་མདོག་ལྟ་བུ་ཡིན་ནོ། །ཡང་པད་མ་རྣམ་པ་གཞན་དག་ནི་འདི་ལྟ་བུ་ཡིན་ཏེ། འདི་ལྟ་སྟེ། སྡོང་བུ་ནི་རྡོ་རྗེའི་མདོག་ལྟ་བུ། འདབ་མ་ཕན་ཚུན་འདྲེས་པ་ནི་འདི་ལྟར་པད་མ་རཱ་ག་དང་། འདབ་མ་ཁ་ཅིག་ནི་བཻ་ཌཱུརྱ། འདབ་མ་ཁ་
[111a.2]ཅིག་ནི་སྤུག་རྒྱན་གྱི་མདོག །འདབ་མ་ཁ་ཅིག་ནི་གསེར་ལྟ་བུ་ཡིན་ཏེ། དེ་ལྟར་པད་མ་དེ་དག་གི་ཁ་དོག་འདྲེས་པ་ཡིན་ནོ། །ལྷའི་རྒྱལ་པོ་བརྒྱ་བྱིན་གྱི་པད་མ་ནི་འདབ་མ་བརྒྱ་པ་དང་། ལ་ལ་ནི་འདབ་མ་ཉིས་བརྒྱ་པ། ལ་ལ་འདབ་མ་སུམ་བརྒྱ་པ། ལ་ལ་འདབ་མ་བཞི་བརྒྱ་པ། ལ་ལ་
[111a.3]འདབ་མ་ལྔ་བརྒྱ་པ། ལ་ལ་འདབ་མ་དྲུག་བརྒྱ་པ། ལ་ལ་འདབ་མ་བདུན་བརྒྱ་པ། ལ་ལ་འདབ་མ་བརྒྱད་བརྒྱ་པ། ལ་ལ་འདབ་མ་དགུ་བརྒྱ་པ། ལ་ལ་འདབ་མ་སྟོང་ཡོད་དེ། ཁ་དོག་སྣ་ཚོགས་དང་། ཁ་དོག་གཅིག་པ་དང་། རྒྱུ་བ་དང་མི་རྒྱུ་བ་དག་བརྒྱ་བྱིན་གྱི་གནས་ལྷའི་འདུན་ས་ཆོས་བཟང་དུ་
[111a.4]འབྱུང་ངོ་། །ཡང་པད་མའི་ནང་དེ་དག་ཉིད་དུ་ལྷའི་བྱ་འཇུག་པ་དང་། གསབ་གསེབ་ཀྱི་ནང་ན་གནས་པ་རྣམས་ཀྱིས་ཀུན་ཏུ་གང་བ་ནི་འདི་ལྟ་སྟེ། གང་དུས་ཚིགས་ཐམས་ཅད་དུ་རྒྱགས་པ། འགྲམ་པ་རྡུལ་ཅིང་རོལ་མོའི་སྒྲས་རྟག་ཏུ་གར་བྱེད་པ་དག་ཡིན་ཏེ། དེ་དག་གང་གི་ཚེ་བརྒྱ་བྱིན་རྫིང་དེ་དག་ཏུ་
[111a.5]ལྷ་མོའི་ཚོགས་ཀྱིས་ལྷན་ཅིག་ཡོངས་སུ་བསྐོར་ནས་རྩེ་བ་དེའི་ཚེ་བྱ་དེ་དག་དེ་བཞིན་དགའ་བར་བྱེད་དེ། ཇི་ལྟར་ཡན་ལག་ལྔ་དང་ལྡན་པའི་སིལ་སྙན་གྱི་སྒྲ་དེ་བཞིན་དུ་བྱ་དེ་དག་ཀྱང་སྒྲ་འབྱིན་ལ། རྒྱགས་པས་མྱོས་པ་ཞེས་བྱ་བའི་བྱ་རབ་ཏུ་གར་བྱེད་པ་དག་བྱུང་ངོ་། །གང་གི་ཚེ་བརྒྱ་བྱིན་གང་རྫིང་དེ་དག་ཏུ་
[111a.6]དགའ་བར་བྱེད་པ་དེའི་ཚེ་དེ་དག་ཀྱང་དེ་བཞིན་དུ་གར་བྱེད་དེ། ཇི་ལྟར་ལྷ་མོ་དག་བྱེད་པ་དེ་བཞིན་ནོ། །བྱ་ཁོར་ཡུག་ཅེས་བྱ་བ་གསེར་གྱི་མདོག་ཅན་མེ་ཏོག་གི་ཕྲེང་བ་མཆུ་ལ་འཕྱང་བ་དག་འབྱུང་སྟེ། གང་རྫིང་དེ་དག་གི་འགྲམ་གྱི་ནང་ཕན་ཚུན་ཀུན་ནས་རྫིང་དེ་དག་ཏུ་གནས་ནས་གར་བྱེད་ཅིང་སྒྲ་འབྱིན་
[111a.7]པར་བྱེད་དེ། ལྷའི་རྒྱལ་པོ་བརྒྱ་བྱིན་གྱི་རྫིང་ནི་དེ་ལྟ་བུ་ཡིན་པར་མཐོང་ངོ་། །དེ་ནས་ཡང་དགེ་སློང་དེ་བརྒྱ་བྱིན་གྱི་ལྷའི་འདུན་ས་ཆོས་བཟང་ལེགས་པར་བྱས་པའི་ལས་ཀྱིས་སྤྲུལ་པ་ལ་རྟོག་པར་བྱེད་དེ། དེས་བརྟགས་ན་རྫིང་གི་བར་ན་གནས་པའི་ཉ་རྣམས་ཁ་ཅིག་ནི་གསེར་གྱི་མདོག་ཅན། ཁ་ཅིག་
[111b]
[111b.1]ནི་དངུལ་གྱི་མདོག་ཅན། ཁ་ཅིག་ནི་བཻ་ཌཱུརྱའི་མདོག་ཅན་ལ། འདབ་མ་ནི་པད་མ་རཱ་གའི་མདོག །མིག་ནི་སྤུག་ལྟ་བུ། ལྟོ་ནི་པད་མའི་མདོག །ཁ་ཅིག་གི་རྒྱབ་ནི་རིན་པོ་ཆེ་སྣ་ཚོགས་ཀྱི་ཐིག་ལེ་བཀྲ་བ་དག་གིས་བརྒྱན། ཁ་ཅིག་གི་འདབ་མ་ནི་རིན་པོ་ཆེ་རྣམ་པ་སྣ་བདུན་གྱི་མདོག་ཏུ་འདུག་
[111b.2]སྟེ། པད་མའི་རྫིང་དེ་རྣམས་སུ་དགའ་བར་བྱེད་དོ། །དེ་ནས་ཡང་དགེ་སློང་དེ་བརྒྱ་བྱིན་གྱི་པད་མའི་རྫིང་རྣམ་པ་གཞན་དེ་དག་ཉིད་ལ་རྟོག་པར་བྱེད་དེ། གང་གིས་རྫིང་དེ་དག་གི་རིས་ཉིད་རྣམ་པ་དུ་ཡོད་ཅིག་གུ་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ས་དེ་དག་གི་རིས་ཁ་ཅིག་དག་བྱེ་
[111b.3]མ་བདལ་བ་ལྟ་བུར་མུ་ཏིག་བཀྲམ་པ། ཁ་ཅིག་དངུལ་གྱི་ཕྱེ་མ། ཁ་ཅིག་གསེར་གྱི་ཕྱེ་མ། ཁ་ཅིག་ནོར་བུ་བཻ་ཌཱུརྱ་བཀྲམ་སྟེ། དེ་ལྟར་བརྒྱ་བྱིན་གྱི་ལེགས་པར་བྱས་པའི་ལས་ཀྱི་སྤྲུལ་པས་དེ་དག་གི་རིས་བཀྲ་བ་དག་མཐོང་ངོ་། །དེ་ནས་ཡང་དགེ་སློང་དེ་གནས་དེ་དག་གི་རིས་ཉིད་ལ་རྟོག་པར་བྱེད་དེ། 
[111b.4]དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་རྫིང་དེ་དག་ཉིད་ཀྱི་འགྲམ་དེ་ཀུན་ནས་ཁ་ཅིག་གི་ཁ་ཁྱེར་གསེར་ལས་བྱས་པ་དག་གིས་ཡོངས་སུ་བསྐོར། ཁ་ཅིག་གི་ཁ་ཁྱེར་ནོར་བུ་བཻ་ཌཱུརྱ། ཁ་ཅིག་ནི་དངུལ་ལས་བྱས། ཁ་ཅིག་གསེར་དག་ལས་བྱས་ལ། མུ་ཏིག་གི་དྲ་བས་ཀུན་
[111b.5]ནས་བྲེས་པ་ཡིན་ཏེ། དེ་ལྟར་བྱའི་ཚོགས་ཁ་དོག་སྣ་ཚོགས་དགའ་བའི་སྒྲ་དང་འགྲོ་བ་རྣམས་ཀྱིས་པད་མའི་རྫིང་གི་འགྲམ་དེ་དག་ཀུན་དུ་གང་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷའི་འདུན་ས་ཆོས་བཟང་ལ་རྟོག་པར་བྱེད་དེ། པད་མའི་རྫིང་གི་
[111b.6]པད་མ་དེ་དག་གི་ནང་ན་རྒྱུ་བ་བུང་བའི་ཚོགས་ཀྱི་མདོག་དང་ཁ་དོག་སྣ་ཚོགས་ལ་འདི་ལྟ་སྟེ། གསེར་གྱི་མདོག་ཅན་རྣམས་ཀྱི་ནང་དུ་བུང་བ་དངུལ་གྱི་མདོག་ཅན། འདབ་མ་རྡོ་རྗེའི་མྱུ་གུ་ལྟ་བུ་རེག་ན་བདེ་བ་དག་རྒྱུ་ལ་དངུལ་གྱི་པད་མ་རྣམས་ཀྱི་ནང་དུ་བུང་བ་གསེར་གྱི་མདོག་ཅན་དག་རྒྱུ་སྟེ། དེ་ལྟར་སྣ་ཚོགས་དག་
[111b.7]པད་མ་སྣ་ཚོགས་རྣམས་ཀྱི་ནང་ན་རྒྱུའོ། །དེ་ལྟར་ལས་དགེ་བས་འབྲས་བུ་སྣ་ཚོགས་དག་འབྱུང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་དེ་ལྷའི་འདུན་ས་ཆོས་བཟང་དེ་ཉིད་ལ་ཐོས་པ་ལས་བྱུང་བའི་ཤེས་པས་རྟོག་ཅིང་དེའི་ཚལ་དག་ལ་ཡང་རབ་ཏུ་དཔྱོད་པར་བྱེད་དེ། ལྷའི་དབང་པོ་བརྒྱ་བྱིན་གྱི་ཚལ་དག་
[112a]
[112a.1]རྣམ་པ་དུ་ཡོད་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ལྷའི་འདུན་ས་ཆོས་བཟང་དག་ན་ཚལ་ཡོད་ལ། དེ་ལྟར་ཚལ་དེ་རེ་རེ་ལ་རབ་ཏུ་དཔྱོད་པར་བྱེད་དེ། དེའི་ཚལ་བུད་མེད་དགའ་བ་ཞེས་བྱ་བ་དང་། ཀུན་དགའ་ཞེས་བྱ་བ་དང་། དཔེ་མེད་པ་ཞེས་བྱ་
[112a.2]བ་དང་། བཀྲ་བ་ཞེས་བྱ་བ་ཚལ་བཞི་པོ་དེ་དག་ནི་ལྷའི་འདུན་ས་ཆོས་བཟང་དག་ན་ཡོད་དོ། །དེ་ལྟར་དེ་ཚལ་རེ་རེ་དག་ལ་རབ་ཏུ་དཔྱོད་པར་བྱེད་དེ། ཚལ་གང་དུ་ལྷ་རྣམས་ཀྱི་དབང་པོ་བརྒྱ་བྱིན་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་། ལྷའི་འདོད་པའི་ཡོན་ཏན་ལྔ་ལ་གཟུགས་དང་། སྒྲ་དང་། དྲི་དང་། 
[112a.3]རོ་དང་། རེག་པ་རྣམས་ཀྱིས་དགའ་ཞིང་མགུ་ལ་རྩེ་ཞིང་ཡོངས་སུ་སྤྱོད་པའི་ཚལ་ནི་གང་ཡིན། དགའ་བར་སྤྱོད་པའི་རྣམ་པ་ནི་དུ་ཞིག་ཡོད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བུད་མེད་དགའ་བ་ཞེས་བྱ་བའི་ཚལ་ཡོད་དེ། ཚལ་དེ་ནི་ལྷའི་ཤིང་ལྗོན་པ་དང་། མེ་
[112a.4]ཏོག་དང་འབྲས་བུས་ནི་བརྒྱན། བྱའི་ཚོགས་ཀྱིས་ནི་ཡོངས་སུ་བསྐོར། ཤིང་དེ་དཔག་བསམ་གྱི་ཤིང་ཞེས་བྱ་ལ། དེ་ལྟར་དེ་དག་ནི་ཇི་ལྟར་འདོད་པ་ཞེས་བྱ་བར་འགྱུར་ཏེ། གང་སུམ་ཅུ་རྩ་གསུམ་དག་ཡིད་ལ་སེམས་པར་བྱེད་པ་དེ་ཚལ་དེ་དག་ལས་རྙེད་པར་འགྱུར་རོ། །དེ་དག་གང་གི་ཚེ་རྩེ་བའི་
[112a.5]ཕྱིར་ཚལ་དེར་ཉེ་བར་འགྲོ་བར་བྱེད་ན་དེའི་ཚེ་ཤིང་ལྗོན་པ་དེ་དག་གི་མེ་ཏོག་ཤིན་ཏུ་བཟང་པོ་རབ་ཏུ་རྒྱས་ཤིང་མེ་ཏོག་ཁ་ཕྱེ་བར་འགྱུར་རོ། །གང་གི་ཚེ་བུད་མེད་དག་ཚལ་དེ་དག་གི་ནང་དུ་ཞུགས་ལ་ཤིང་ལྗོན་པའི་དྲུང་དུ་ཉེ་བར་སོང་སྟེ། ཤིང་ལྗོན་པ་དག་ལས་མེ་ཏོག་རྣམས་ལེན་པར་འདོད་པ་དེའི་ཚེ་ཇི་
[112a.6]ལྟར་བུད་མེད་ཀྱིས་སླེབས་ཙམ་དུ་ཤིང་ལྗོན་པ་དེ་དག་འཕྱང་བར་འགྱུར་རོ། །ཡང་དེ་ལྟར་མེ་ཏོག་གི་རྣམ་པ་དེ་དག་བླངས་པ་དང་། མེ་ཏོག་གི་རྣམ་པ་གཞན་དང་། ཁ་དོག་གཞན་དང་། དྲི་གཞན་དང་། དབྱིབས་གཞན་དང་། རྣམ་པ་གཞན་དག་འབྱུང་བར་འགྱུར་ཏེ། ལྷ་མོ་དེ་དག་གིས་ཇི་ལྟ་ཇི་
[112a.7]ལྟར་བསམས་པ་བཞིན་དཔག་བསམ་གྱི་ཤིང་དེ་དག་གི་དོན་དུ་འབྱུང་བར་འགྱུར་རོ། །ཡང་དཔག་བསམ་གྱི་ཤིང་དེ་དག་རྣམ་པ་གཞན་དུ་སྟོན་ཏེ། རོལ་མོའི་སྒྲའི་རྣམ་པ་ཐོས་ན་ཉམས་དགའ་བ་རྣམ་པ་ལྔའི་བར་དག་འབྱུང་བ་ནི། རྒྱུད་ཅན་དང་། རྔ་དང་། སིལ་དཀྲོལ་དང་། གླིང་བུ་དང་། སྒྲ་
[112b]
[112b.1]སྙན་པ་དག་ལྷ་མོ་དེ་དག་གི་ཡིད་ཀྱིས་བསམས་ཤིང་། དེ་བཞིན་དུ་དབྱངས་ཀྱི་རྣམ་པ་མཉན་པར་བྱའོ་སྙམ་མོ། །དེ་ནས་སེམས་བསྐྱེད་མ་ཐག་ཏུ་ཤིང་ལྗོན་པའི་ལོ་མ་རྣམས་ཀྱི་ནང་དུ་དགེ་བའི་ལས་ཀྱིས་བསྐྱེད་པའི་རླུང་དེ་དག་རབ་ཏུ་ལྡང་ངོ་། །རླུང་གང་གིས་ལོ་མ་དེ་དག་ལ་དེ་བཞིན་ཕོག་
[112b.2]པ་དང་། དེ་ལྟར་རྣམ་པ་ཇི་སྙེད་ཡོད་པའི་ལོ་མ་དེ་དག་རྣམ་པ་དེ་སྙེད་དུ་དེ་ལྟར་སྒྲ་འབྱིན་པར་བྱེད་དེ། ཇི་ལྟར་ཡན་ལག་ལྔ་དང་ལྡན་པའི་སིལ་སྙན་ཆགས་པར་འོས་པའི་རྒྱུད་ཅན་དང་། རྔ་དང་། སིལ་དཀྲོལ་དང་། གླིང་བུ་དང་། སྒྲ་སྙན་པའི་རྣམ་པ་དེ་དག་ལོ་མ་དེ་དག་ལས་འབྱུང་སྟེ། དེ་བས་ན་དཔག་བསམ་
[112b.3]གྱི་ཤིང་ཞེས་བྱའོ། །ཡང་དཔག་བསམ་གྱི་ཤིང་རྣམ་པ་གཞན་དུ་འགྱུར་ཏེ། ཇི་ལྟར་ལྷ་མོ་འདོད་འགྲོ་དག་སེམས་དང་འཐུན་པའི་རྒྱན་དང་། གོས་དང་འབྲས་བུའི་རྣམ་པ་ཇི་ལྟ་བ་བཞིན་ལྷ་མོའི་ཡིད་ལ་འདོད་ན། དེ་སེམས་བསྐྱེད་མ་ཐག་ཏུ་དཔག་བསམ་གྱི་ཤིང་དེ་དག་ལས་འབྱུང་ཞིང་། དེ་ནས་ཡང་
[112b.4]དེ་མཛེས་པར་འདུག་སྟེ། དེ་བས་ན་དཔག་བསམ་གྱི་ཤིང་ཞེས་བྱའོ། །དེ་དག་ཀྱང་ཁ་ཅིག་བཻ་ཌཱུརྱའི་མདོག་ལ་གསེར་གྱི་ལོ་མ་དང་། ཁ་ཅིག་སྡོང་པོ་གསེར་ལ་དངུལ་གྱི་ཡལ་ག་དང་། བཻ་ཌཱུརྱའི་འདབ་མ་དང་། ཀེ་ར་ཊ་ཀའི་ལོ་མ་དང་། ཁ་ཅིག་ལོ་མ་རིན་པོ་ཆེ་སྣ་བདུན་ལྟ་བུ་ལས་རྣམ་པ་དུ་མ་རོ་བྲོ་བ་
[112b.5]དང་། འབྲས་བུ་དུ་མ་དག་ཐོབ་པར་བྱེད་དོ། །ཡང་དཔག་བསམ་གྱི་ཤིང་རྣམ་པ་གཞན་དུ་བསྟན་པ་དེ་གང་ཞེ་ན། འདི་ལྟ་སྟེ། ལྷ་མོ་གང་དག་བརྒྱ་བྱིན་ལ་ལྟ་བར་སྤྲོ་ན། བརྒྱ་བྱིན་དེའི་དགེ་བའི་ལས་ཀྱིས་སྤྲུལ་པ་སྒྱུ་མ་བྱས་པའི་དབང་པོ་དེ་མཐོང་བར་འགྱུར་ཏེ། དེ་དག་དང་ལྷ་མོ་དག་ལྷན་ཅིག་དགའ་
[112b.6]བར་བྱེད་ཅིང་ཡོངས་སུ་སྤྱོད་པར་བྱེད་དོ། །དེ་ལྟར་དབང་པོ་དེ་དབང་པོ་བྱེ་བ་དེ་སྙེད་སྤྲུལ་པར་བྱེད་དེ། ཤིང་ལྗོན་པ་དེ་དག་གི་དྲུང་དུ་ལྷ་མོ་བྱེ་བ་དགུ་བཅུ་རྩ་དགུ་རེ་རེ་དང་། དབང་པོ་དེ་དག་དང་། ལྷན་ཅིག་རྩེ་ཞིང་ཡོངས་སུ་སྤྱོད་པ་ན། ལྷ་མོ་དེ་དག་གཅིག་ལ་གཅིག་ནི་མི་མཐོང་ངོ་། །གང་དང་གང་གི་ཚེ་ལྷ་
[112b.7]མོ་དག་ཇི་ཙམ་དུ་བརྒྱ་བྱིན་གྱི་ཆ་བྱད་དང་། རྒྱན་གྱི་རྣམ་པ་དག་ཡིད་ལ་སེམས་པ་དེ་སྲིད་དུ་ཆ་བྱད་དང་རྒྱན་གྱི་རྣམ་པ་ཉིད་མཐོང་ནས་གཉིས་སྤྲོད་པར་བྱེད་ལ། དེ་སྲིད་དུ་ཚལ་གྱི་ནང་དུ་རྣམ་པ་དུ་མར་དགའ་བར་བྱེད་ཅིང་ཡོངས་སུ་སྤྲོད་པར་བྱེད་དེ། དེ་བས་ན་དཔག་བསམ་གྱི་ཤིང་ཞེས་བྱའོ། དེ་དག་གལ་
[113a]
[113a.1]ཏེ་རབ་ཏུ་འབྱེད་པ་ན། ཚལ་དེའི་ནང་ན་རི་ཡོད་པ་རི་རྩེ་བ་ཞེས་བྱ་བ་མཐོང་སྟེ། རི་དེ་ཡང་རིན་པོ་ཆེ་སྣ་བདུན་གྱི་རང་བཞིན་ཡིན་ཞིང་། རྡོ་རྗེ་མྱུ་གུའི་རྡོ་རྗེ་བཀྲམ་པ་གསེར་གྱི་ལྕུག་མ་ཚང་ཚིང་འདྲེས་པས་ཁྱིམ་བྱས་པ། གསེར་དང་དངུལ་མཐོན་ཀ་ལྟ་བུའི་རི་དགས་རྣམས་ཀྱིས་མཛེས་པར་བྱས་
[113a.2]པ་བྱ་སྣ་ཚོགས་སྐད་འབྱིན་པ། དགའ་བའི་རི་དེ་ལ་ཁང་བཟངས་རྒྱལ་བ་མཆོག་འགྲོ་ཞེས་བྱ་བ་ཀ་བ་སྟོང་ཡོད་དེ། གསེར་དང་། བཻ་ཌཱུརྱ་དང་། མཐོན་ཀའི་ཀ་བ་འདྲེས་པ་རྣམས་ཀྱིས་མཛེས་པར་བྱས་པ། ཀུན་ནས་རྡོ་རྗེ་དང་། མུ་ཏིག་རགས་པ་རྣམས་ཀྱིས་སྤྲས་པ། འཇའ་ལྟ་བུའི་རྣམ་པ་ཁྲི་སྙེད་
[113a.3]ཀྱིས་སྡུག་པར་བྱས་པ། བཻ་ཌཱུརྱའི་སེང་གེའི་ཁྲི་ལ་སྟན་ཁྲ་བོས་གཡོགས་ཤིང་། སྟེང་དུ་གདིང་བ་འཇམ་པོ་བཏིང་བ། ཁང་བཟངས་དེ་ན་བཻ་ཌཱུརྱའི་སྟན་སྟོང་གིས་མཛེས་པར་བྱས་པ། བརྒྱ་བྱིན་ལྷ་དང་ལྷ་མ་ཡིན་དུ་གཡུལ་བཀྱེ་བ་ལས་རྣམ་པར་རྒྱལ་ནས་མཛེས་པར་བྱས་པ་དེ་སུམ་ཅུ་རྩ་གསུམ་གྱི་སར་
[113a.4]སོང་ནས། ལྷ་ཐམས་ཅད་ཀྱི་རང་བཞིན་ལྷ་རྣམས་དང་ལྷན་ཅིག་རབ་ཏུ་དགའོ། །དེ་ནས་ལྷ་མོ་དེ་དག་ཁང་བཟངས་དེར་སོང་ནས་རྩེ་བར་བྱེད། གླུ་ལེན་པར་བྱེད། བྲོ་རྡུང་བར་བྱེད། ཡོངས་སུ་སྤྱོད་པར་བྱེད། ཕན་ཚུན་རྩེད་མོ་དག་བྱེད་པ་ན། རང་གི་ལས་ངན་པ་དང་བཟང་པོ་དང་འབྲིང་པོ་རྣམས་
[113a.5]ཀྱིས་དགའ་བར་བྱེད་དོ། །དེ་དག་རེས་འགའ་ཁང་བཟངས་རྒྱལ་བ་མཆོག་འགྲོ་དེ་ནས་བབས་ནས། དེ་ནས་ཡང་རི་རྩེ་བ་དེ་ཉིད་ལ་གནས་པར་བྱེད་ཅིང་དེར་འདོད་ཆགས་དང་ལྡན་པའི་སེམས་ཀྱིས་འདོད་ཆགས་གཅིག་པུ་དོན་དུ་བྱེད་པ་དག་ཕན་ཚུན་དགའ་བར་བྱེད་དོ། །འདི་ལྟར་བུད་མེད་ཐམས་ཅད་ནི་
[113a.6]འདོད་ཆགས་ཀྱི་ཚོགས་དང་ལྡན་པ་ཡིན་ལ། མཐོ་རིས་ན་ཁྱད་པར་དུ་ལྷའི་ཡུལ་དག་ན་ཆེ་བ་ཡིན་ནོ། །དེ་དག་གལ་ཏེ་ཡོངས་སུ་རྒྱུ་བ་ན་རི་དེ་ལ་བཟའ་བ་དང་བཏུང་བ་ཡོད་པའི་སར་ཉེ་བར་འགྲོ་བར་བྱེད་དེ། དེ་ཡང་གཟུགས་དང་། ཁ་དོག་དང་། དྲི་དང་། རོ་སྣ་ཚོགས་ཡོད་ལ་བཏུང་བ་མྱོས་པར་བྱེད་
[113a.7]པ། ལྷའི་གཟུགས་དང་། དྲི་དང་། རོ་ཕུན་སུམ་ཚོགས་པ་རྣམས་ཀྱིས་གང་བ་ཡིན་ནོ། །དེ་ལ་བཏུང་བའི་རྣམ་པ་དེ་དག་ནི་ར་རོ་བའི་སྐྱོན་དང་བྲལ་བ་ཡིན་ཏེ། འདི་ལྟ་སྟེ། དགའ་བར་བྱེད་པའི་བཏུང་བ་གང་འཐུངས་ན་ལྷ་མོ་དག་ཤིན་ཏུ་དགའ་བར་འགྱུར་བ་དང་། མཐོང་བར་བྱེད་པ་ཞེས་བྱ་བའི་བཏུང་བ་
[113b]
[113b.1]གང་འཐུངས་ན། མཐོ་རིས་ཀྱི་ཚལ་དང་། ཉེ་བའི་ཚལ་ཐམས་ཅད་རི་གཞན་དུ་མས་ཆོད་ཀྱང་མཐོང་བར་འགྱུར་བ་དང་། རོ་རབ་ཏུ་མང་པོ་ཞེས་བྱ་བའི་བཏུང་བ་རོ་མང་པོའི་འདོད་པ་གང་འཐུངས་ན་སྤྲོ་བ་དང་། ཁ་དོག་དང་། གཟུགས་དང་། སྟོབས་བརྒྱ་འགྱུར་དུ་འགྱུར་བའི་བཏུང་བ་དེ་དག་ལྷ་
[113b.2]མོས་འཐུངས་ནས། ཡང་ཟས་ཀྱི་དོན་དུ་ཟས་ཡོད་པ་དག་ཏུ་འགྲོ་བར་བྱེད་དོ། །དེའི་ཟས་དག་རང་གི་ལས་དང་རྗེས་སུ་འཐུན་པ་ཡིན་ཏེ། ངན་པ་དང་། འབྲིང་དང་། བཟང་པོ་ཡིན་ལ། རོ་དང་། ཁ་དོག་དང་། དྲི་དང་། རེག་པའི་རྣམ་པ་ལས་ཀྱིས་བསྒྲུབས་པ་ཕུན་སུམ་ཚོགས་པ་ཡིན་ནོ། །དེ་
[113b.3]བཞིན་དུ་བཏུང་བ་དག་ཀྱང་རང་གི་ལས་ཀྱིས་བསྒྲུབས་པའི་ངོ་བོ་སོ་སོར་བསྟན་པ་ཡིན་ཏེ། དེ་དག་གིས་བཏུང་བ་དེ་འཐུངས་ཤིང་ཟས་བདུད་རྩི་དེ་ཡང་ཟོས་ནས། རྩེ་བའི་རི་དེ་ལ་རོལ་མོའི་ས་ག་ལ་བ་དེར་འདོང་ངོ་། །ས་དེ་དག་ན་པི་བང་ཁོག་པ་ནི་བཻ་ཌཱུརྱ་གསེར་གྱི་འདབ་མས་ནི་བརྒྱན། 
[113b.4]གསེར་སྐུད་རིང་པོས་ནི་རྒྱུད་བྱས་པ་དང་། གསེར་ལས་བྱས་པའི་རྔ་དག་ལས་སྒྲ་སྙན་པ་དག་འབྱུང་ངོ་། །དེ་བཞིན་དུ་སྨྱུག་མའི་ནང་འདྲེས་པའི་སྦུ་གུ་རྣམ་པ་དུ་མ་དག་ཀྱང་ལྷ་མོ་དེ་དག་གིས་མཐོང་སྟེ། དེ་ལྟར་སིལ་དཀྲོལ་དང་། གླིང་བུ་དང་། སྒྲ་སྙན་པ་ལ་སོགས་པ་རོལ་མོའི་རྒྱུ་དུ་མ་དག་
[113b.5]གིས་ཡང་དེ་དག་གི་ཡིད་རབ་ཏུ་དགའ་བར་བྱེད་དོ། །ཐམས་ཅད་རྒྱན་ཐམས་ཅད་ཀྱིས་བརྒྱན་པ་དེ་རྣམས་རོལ་མོའི་རྒྱུ་དེ་དག་བླངས་ནས། ཕན་ཚུན་ཡང་དག་པར་དགའ་བར་བྱ་བ་དང་། འདོད་ཆགས་སྣ་ཚོགས་སྐྱེད་པ་དང་། ཆགས་པ་མཉམ་པ་དང་། ཚང་ཚིང་ན་གནས་པ་མྱོག་ཅེས་བྱེད་པ་དང་། 
[113b.6]ཤིན་ཏུ་འདོད་ཆགས་སྐྱེད་པ་ཕུན་སུམ་ཚོགས་པ་བྱ་བའི་ཕྱིར་རོལ་མོ་དག་བྱེད་དོ། །དེ་ནས་ཡང་དེ་དག་གིས་རོལ་མོ་དེ་བྱས་ནས་དྲིལ་བུ་གཡེར་ཀ་ཡོད་པའི་ས་ག་ལ་བ་དེར་འདོང་ངོ་། །ས་དེ་དག་ན་དྲིལ་བུ་གཡེར་ཀ་སྒྲ་མང་པོའི་ཚོགས་དག་འཁྲོལ་ཏེ། གང་དག་རླུང་གིས་བསྐྱོད་པའི་སྒྲ་རྣམ་པ་བརྒྱ་
[113b.7]ཕྲག་དུ་མ་དག་གྲག་གོ། །དེ་དག་གིས་སྒྲ་དེ་ཐོས་ནས་ཡང་ཆ་བྱད་དང་། གཟུགས་དང་རྒྱན་སྣ་ཚོགས་ཐོགས་པ་རྣམས་ཤིན་ཏུ་དགའ་སྟེ། བྲོ་གར་བྱེད། དགོད་པར་བྱེད། གླུ་ལེན་ནོ། །སྒྲ་དེས་ཚིམ་ནས་ཡང་དེ་ནས་བབས་ཏེ། ངང་པ་དང་། ངུར་པས་མཛེས་པར་བྱས་པའི་རྫིང་ག་ལ་བ་དེར་འདོང་བར་བྱེད་
[114a]
[114a.1]དེ། བྱ་ངང་པ་དང་། ཀཱ་རཎྜ་བ་དང་། ངུར་པ་དང་། གསེར་དང་། དངུལ་གྱི་མདོག་ལྟ་བུའི་བྱའི་ཚོགས་གཞན་རྣམས་ཀྱིས་ཀྱང་རྫིང་མཛེས་པར་བྱས་པ་དེ་དང་དེ་དག་ཏུ་ཆུ་ལ་རྩེ་བའི་ཕྱིར་ཞུགས་སོ། །སེར་སྣ་དང་ཕྲག་དོག་དང་བྲལ་བ་དེ་དག་ཐམས་ཅད་དེར་བབས་ནས། པད་མའི་སྡོང་བུ་གསེར་
[114a.2]དང་དངུལ་དང་བཻ་ཌཱུརྱ་ལྟ་བུ་རྣམས་ཀྱིས་ཕན་ཚུན་རྡེག་པར་བྱེད་ལ། དེ་དག་ཡུན་རིང་དུ་ཅ་ཅོའི་སྒྲ་དང་། ཆུ་ཡན་ལག་བརྒྱད་དང་ལྡན་ཞིང་ཡོན་ཏན་ཐམས་ཅད་དང་ལྡན་པ་ལ་ཡུན་རིང་དུ་རྩེས། བྱའི་ཚོགས་རྣམས་དང་ཡང་ལྷན་ཅིག་རྩེས་ནས། དེ་ནས་ཡང་རྒྱགས་པ་དུ་མ་བྱེད་པ་རྒྱགས་པ་ལ་དགའ་བ། 
[114a.3]རྒྱགས་པ་དོན་དུ་གཉེར་བ། རྒྱགས་པའི་ངོ་བོ་རྒྱགས་པས་ངོམས་མི་མྱོང་བ། ཡུལ་ལ་བརྐམ་པ་དག་ས་རིས་གཞན་དག་ཏུ་འདོང་བར་བྱེད་དེ། ཚལ་མེ་ལོང་ཚལ་ཞེས་བྱ་བ་དེར་དོང་ངོ་། །དེར་བདག་ཉིད་ཀྱི་གཟུགས་བརྙན་ཆ་བྱད་དང་། རྒྱན་བཟང་པོས་བརྒྱན་པར་གྱུར་པ་མཐོང་སྟེ། བདག་ཉིད་
[114a.4]ཀྱི་གཟུགས་བརྙན་ཡོན་ཏན་སྣ་ཚོགས་ཕུན་སུམ་ཚོགས་པ་དེ་ཉེ་བར་མཐོང་ཞིང་མེ་ལོང་གི་དཀྱིལ་འཁོར་སྣ་ཚོགས་སུ་རང་གི་ཡོན་ཏན་ཕུན་སུམ་ཚོགས་པ་དང་། ཆ་བྱད་དང་། རྒྱན་ཕུན་སུམ་ཚོགས་པ་མཐོང་ངོ་། །དེར་མཐོང་ནས་དེ་ནས་ཡང་གཟུགས་ཀྱིས་རྒྱགས་པ་བཅུ་འགྱུར་དུ་འཇུག་སྟེ། 
[114a.5]གང་གི་ཕྱིར་བུད་མེད་རྒྱགས་པས་མྱོས་པ་ནི་རྣམ་པ་གསུམ་སྟེ། འདི་ལྟ་སྟེ། གཟུགས་ཀྱིས་རྒྱགས་པ་དང་། སྐྱེས་པས་རྒྱགས་པ་དང་། ང་རྒྱལ་གྱིས་རྒྱགས་པའོ། །དེ་དག་རང་གི་གཟུགས་རྒྱགས་པས་མྱོས་པ་མཐོང་ནས། གཞན་དག་ལ་བུད་མེད་ཀྱི་གྲངས་སུ་ཆུང་ཟད་ཀྱང་མི་རྩིའོ། །དེ་ནས་
[114a.6]ཡང་མེ་ལོང་གི་ས་དེ་ལས་གཞན་པ་དུས་ཚིགས་ཐམས་ཅད་ཅེས་བྱ་བའི་ཚལ་དུ་འདོང་བར་བྱེད་དེ། ཚལ་དེ་ན་དུས་ཚིགས་དྲུག་རྟག་ཏུ་ཡོད་ལ་འཁོར་ལོ་བཞིན་ཡོངས་སུ་འཁོར་བ་ཡིན་ཏེ། འདི་ལྟ་སྟེ། དགུན་དང་། དགུན་སྨད་དང་། དཔྱིད་དང་། སོས་ཀ་དང་། དབྱར་དང་། སྟོན་ཏོ། །ཚལ་དེ་
[114a.7]ཀུན་ནས་དུས་ཚིགས་དང་འཐུན་པར་ས་རིས་དང་། ཚལ་གྱི་བྱ་ཁ་དོག་བཟང་པོ་དུ་མ་རྣམས་དང་དུས་ཚིགས་དང་འཐུན་པར་འགྲོ་བ་རྣམས་ཀྱིས་སྡུག་པར་བྱས་པའི་ཚལ་དེར་བདེ་བར་གནས་པར་བྱ་བའི་ཕྱིར་དོང་ངོ་། །ཕན་ཚུན་གྲོགས་བྱེད་པ། ཕན་ཚུན་ཐབ་མོ་དང་ཕྲག་དོག་གིས་མི་དགའ་
[114b]
[114b.1]བ་མེད་པ། ཕན་ཚུན་འཛེམ་པ་མེད་པ་ཕན་ཚུན་སྡུག་ཅིང་བྱམས་པ། དེ་རྣམས་ཚལ་དེ་མཐོང་ནས་དུས་ཚིགས་གང་ཡིན་པ་དང་འདོད་པ་གང་ཡིན་པའི་ཚལ་དེར་དེ་རྣམས་དོང་སྟེ། ཚལ་དེ་ན་དུས་ཚིགས་དང་འཐུན་པར་རྩེ་དགའ་བར་བྱེད་དོ། །དུས་ཚིགས་ཀུན་སོ་སོར་བྱུང་བའི་ཚལ་ན་དུས་ཚིགས་
[114b.2]སྣ་ཚོགས་སུ་བྱུང་བ་རྣམས་ཀྱིས་ཡིད་ལ་རྩེ་བའི་རྣམ་པ་སྐྱེས་པ་ལྷ་མོ་དེ་དག་དང་བྱའི་ཚོགས་དང་ལྷན་ཅིག་ཇི་སྲིད་གཞན་དུ་སྤྲོ་བ་མ་སྐྱེས་པ་དེ་སྲིད་དུ་དགའ་བར་བྱེད་རྩེ་བར་བྱེད་དོ། །དེ་ནས་ཡང་རྩེ་ཞིང་གནས་པ་ཡིད་རབ་ཏུ་དགའ་བ་དེ་དག་ཡང་ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ་ཁྱིམ་ཐབ་དེ་
[114b.3]མངོན་པར་མཐོང་ནས་ཆོ་ག་སྣ་ཚོགས་ལ་མཁས་པའི་ལྷ་མོ་དེ་རྣམས་ཀྱིས་ཀུན་ནས་ཡོངས་སུ་བསྐོར་ཏེ། བྲོ་གར་བྱེད། དགོད་པར་བྱེད། གླུ་དབྱངས་ལེན་ཏོ། །དེ་ལྟར་ལྷའི་རྒྱལ་པོ་བརྒྱ་བྱིན་གྱི་ཚལ་གཅིག་ལ་ཡོན་ཏན་གྱི་རྣམ་པ་ཕུན་སུམ་ཚོགས་པ་ཡིན་ཏེ། ལྷའི་རྒྱལ་པོ་བརྒྱ་བྱིན་
[114b.4]གྱི་ཚལ་གཅིག་ནི་དེ་ལྟ་བུ་ཡིན་ནོ། །དེ་ནས་ཡང་དགེ་སློང་དེ་ལྷའི་རྒྱལ་པོ་བརྒྱ་བྱིན་གྱི་ཚལ་གཉིས་པ་ལ་རྟོག་པར་བྱེད་དེ། ཚལ་དེ་རྣམ་པ་ནི་དུ་ཡོད། མིང་ནི་ཇི་སྐད་བཏགས་ཞིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚལ་ཀུན་དགའ་ཞེས་བྱ་བ་ཡོད་དེ། 
[114b.5]ཚལ་དེ་ན་ཡོན་ཏན་དུ་ཡོད་ཅིག་གུ་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ཚལ་དེ་ནི་ངོ་བོ་ཉིད་ཀྱིས་ཀུན་དགའ་བ་ཡིན་ཏེ། ཚལ་དེ་ན་ལྷ་དང་ལྷ་མོའི་ཚོགས་རབ་ཏུ་དགའ་བས་ནི་ཀུན་དུ་གང་། ཐམས་ཅད་ནས་རྟག་ཏུ་དོག་ཅིང་ཕན་ཚུན་གྱི་གདོང་
[114b.6]མཐོན་པོ་གཞན་དང་གཞན་འབྱེས་པ་སྐྱེད་པར་ལྷའི་རྒྱལ་པོ་བརྒྱ་བྱིན་ལྷའི་བུ་མོ་འབུམ་གྱིས་ཡོངས་སུ་བསྐོར་ཏེ། དགའ་སྤྱོད་ལ་གནས་པར་བྱ་བའི་ཕྱིར་འགྲོ་བར་བྱེད་དོ། །ལྷའི་དབང་པོ་བརྒྱ་བྱིན་དེ་འགྲོ་བ་ན་སྐྱེད་མོས་ཚལ་དུ་འགྲོ་བའི་ཤིང་རྟ་བརྒྱད་ཁྲི་བཞི་སྟོང་གི་རྒྱུ་བཻ་ཌཱུརྱ་ལས་
[114b.7]བྱས་ཤིང་དྲིལ་བུ་གཡེར་ཀ་མང་པོ་འཕྱང་བ་ཁ་ཅིག་རྟ་མགོ་བོ་འཛམ་བུའི་ཆུ་བོའི་གསེར་གྱིས་བརྒྱན་ཅིང་། རྩིབ་ལོགས་དངུལ་གྱིས་གཏམས་ལ་རིན་པོ་ཆེ་སྣ་བདུན་གྱིས་མཛེས་པར་བྱས་པས་ཁྲིད། ཁ་ཅིག་ནི་ངང་པས་ཁྲིད། ཁ་ཅིག་ནི་ནམ་མཁའ་ལ་འགྲོ། ཁ་ཅིག་ནི་ས་ལ་འགྲོ་ལ། གླུ་
[115a]
[115a.1]དབྱངས་དང་། སིལ་སྙན་དང་། རོལ་མོ་རྣམ་པ་སྣ་ཚོགས་ཀྱིས་བསྐོར་བའི་ལྷའི་གཙོ་བོ་དག་ཞུགས་ཏེ། བརྒྱ་བྱིན་གྱི་འཁོར་བྱས་ནས་དོང་ངོ་། །བལ་གླང་བརྒྱད་ཁྲི་བཞི་སྟོང་གི་ལུས་གསེར་གྱི་དྲ་བས་གཡོགས་ཤིང་། ལུས་ལ་དྲིལ་བུ་གཡེར་ཀ་ནི་འཕྱང་། ལུས་ལ་སྟན་
[115a.2]ཁྲ་བོ་དང་གདིང་བས་ནི་གཡོགས། འགྲམ་པ་ལ་དངུལ་གྱི་ཐིག་ལེ་གསལ་བ་ནི་འཛག །ལྷའི་རོལ་མོའི་གླུ་དབྱངས་དག་ལེན་པ་ན། ལྷའི་གཙོ་བོ་དག་ཞོན་ཏེ། བརྒྱ་བྱིན་གྱི་ངོ་འབའ་ཞིག་ཏུ་ལྟ་བས་བརྒྱ་བྱིན་ཡོངས་སུ་བསྐོར་ནས་སྐྱེད་མོས་ཚལ་དུ་འདོང་ངོ་། །ལྷ་མོ་བརྒྱད་ཁྲི་བཞི་སྟོང་ཆ་
[115a.3]བྱད་དང་རྒྱན་སྣ་ཚོགས་ཐོགས་ཤིང་ཁ་དོག་དང་། གཟུགས་སྣ་ཚོགས་སུ་འདུག་པ་དག་བརྒྱ་བྱིན་འབའ་ཞིག་ལྟ་ལ། ཁ་ཅིག་ནི་བྲོ་གར་བྱེད། ཁ་ཅིག་ནི་གླུ་ལེན། དེ་དག་གི་ནང་ན་ཁ་ཅིག་ནི་ཡན་ལག་ལྔ་དང་ལྡན་པའི་རོལ་མོ་བྱེད། ཁ་ཅིག་ནི་རྩེད་མོ་སྣ་ཚོགས་བྱེད་ཅིང་སྐྱེད་མོས་ཚལ་དུ་དགའ་
[115a.4]སྤྱོད་བྱེད་དུ་འདོང་ངོ་། །བྲོ་གར་མཁན་ཆ་བྱད་རྣམ་བཞི་དང་། གཟུགས་དང་། ཆ་བྱད་སྣ་ཚོགས་དང་ལྡན་པ་དག་ཀྱང་བྲོ་གར་བྱེད། རྩེད་མོ་བྱེད་ཡོངས་སུ་སྤྱོད་པར་བྱེད་པ་དག་བརྒྱ་བྱིན་གྱི་ངོ་འབའ་ཞིག་ཏུ་ལྟ་ཞིང་སྐྱེད་མོས་ཚལ་ག་ལ་བ་དེར་དགའ་སྤྱོད་བྱེད་དུ་འདོང་སྟེ། ལྷའི་དབང་པོ་བརྒྱ་
[115a.5]བྱིན་བདེ་སོགས་དང་ལྷན་ཅིག་དེ་དག་གི་ནང་དུ་ཞུགས་ནས། ཤིང་རྟ་རྩིབས་བརྒྱ་པ་བཻ་ཌཱུརྱ་དང་། གསེར་དང་། སྤུག་དང་། པད་མ་རཱ་ག་དང་། ཨན་ད་རྙིལ་དང་། མཐོན་ཀ་ཆེན་པོས་བརྒྱན་པའི་ཤིང་རྟ་གང་ཡིན་པ་དེ། ངང་པའི་ལུས་ནི་འཛམ་བུ་ཆུ་བོའི་གསེར་རྐང་པ་ནི་བྱི་རུ། མིག་ནི་རིན་
[115a.6]པོ་ཆེ་ཀེ་ཀེ་རུ། ལུས་ནི་པད་མ་རཱ་ག །མཆུ་ནི་བྱི་རུ། སྒྲོ་ནི་མུ་ཏིག་གི་མདོག་ལྟ་བུ་སྟོང་ཕྲག་བརྒྱ་སྙེད་ཀྱིས་ཤིང་རྟ་དེ་འདྲེན་པར་བྱེད་དེ། བརྒྱ་བྱིན་གྱི་ཡིད་ལ་འདོད་པ་བཞིན་དུ་འགྲོ་བར་བྱེད་དོ། །ཤིང་རྟ་མཆོག་དེའི་ནང་ན་བརྒྱ་བྱིན་ལྷའི་རིན་པོ་ཆེ་སྣ་ཚོགས་ཀྱིས་བརྒྱན་ཅིང་། ཉི་མ་བརྒྱ་བས་ལྷག་པའི་
[115a.7]གཟི་དང་ལྡན་པ་བདེ་སོགས་དང་ལྷན་ཅིག་ཏུ་སྐྱེད་མོས་ཚལ་ག་ལ་བ་དེར་འདོང་ངོ་། །ལྷ་མོ་ཐམས་ཅད་ཀྱི་ནང་ན་བདེ་སོགས་གཟུགས་དང་ཆ་བྱད་དང་། རྒྱན་བརྒྱ་འགྱུར་གྱིས་ཕུན་སུམ་ཚོགས་ལ་དེ་རིན་པོ་ཆེས་བརྒྱན་ཏེ། བརྒྱ་བྱིན་གྱི་སྟན་ཕྱེད་ལ་འདུག་ནས། སྐྱེད་མོས་ཚལ་ག་ལ་བ་དེར་འདོང་ངོ་། །སུམ་
[115b]
[115b.1]ཅུ་རྩ་གསུམ་གྱི་ལྷ་དེ་དག་ཐམས་ཅད་དེ་ལྟར་ལྷའི་བདེ་བ་དང་ནི་ལྡན། ལྷའི་སྒྲ་དང་། རེག་པ་དང་། རོ་དང་། གཟུགས་དང་། དྲིའི་རེག་པས་མྱོས་ཤིང་ལྷའི་དབང་པོ་བརྒྱ་བྱིན་ལྷ་ཀུན་གྱིས་ཡོངས་སུ་བསྐོར་ཏེ། ཚལ་དང་ཉེ་བའི་ཚལ་དག་ཡང་དག་པར་ལྟ་བར་བྱེད་ལ་གསེར་གྱི་ཤིང་རྟའི་ནང་དུ་ཞུགས་ཏེ། 
[115b.2]བདེ་སོགས་དང་ལྷན་ཅིག་སྔ་མ་བཞིན་དུ་ཀུན་དགའི་ཚལ་ག་ལ་བ་དེར་འདོང་ངོ་། །ལྷའི་བདག་པོ་དེ་བདེ་བ་རྣམ་པ་བརྒྱ་སྟོང་ཕྲག་དུ་མ་དག་ཉེ་བར་སྤྱོད་པ་ན། ཤིང་རྟ་དང་། གླང་པོ་ཆེ་དང་། ལྷ་དང་། ལྷའི་བློན་པོ་གླུ་དང་། སིལ་སྙན་དང་། དབྱངས་དང་། རོལ་མོའི་སྒྲ་རྣམས་ཀྱིས་མངོན་པར་མཆོད་ཅིང་
[115b.3]ཀུན་དགའི་ཚལ་ག་ལ་བ་དེར་གནས་པར་བྱ་བའི་དོན་དུ་འདོང་ངོ་། བརྒྱ་བྱིན་དེ་ལྟར་འགྲོ་བ་ན་གང་དེའི་ཚལ་དེ་ན་ལྷ་མོ་སྒེག་མོ་འཁོད་པ་དེ་དག་གིས་གླུ་དང་། རོལ་མོའི་སྒྲ་དང་། སིལ་སྙན་སྣ་ཚོགས་ཐོས་པ་དེ་དག་ལྷ་གཞན་རྣམས་དང་ལྷན་ཅིག་ཏུ་དེ་ཐོས་ཏེ་ཡིད་རབ་ཏུ་དགའ་ནས་རྒྱུག་པར་བྱེད་དོ། །དེ་དག་ལག་
[115b.4]ན་པད་མ་ཐོགས་ཤིང་སིལ་སྙན་སྣ་ཚོགས་དང་། གླུ་དབྱངས་ཉེ་བར་ལེན་ལ་ཚལ་དེ་ནས་འབྱུང་བར་བྱེད་དོ། །དེ་ནས་ལྷའི་དབང་པོ་བརྒྱ་བྱིན་གྱིས་དེ་དག་མཐོང་ནས་རང་གི་ལྷ་དག་ལ་སྨྲས་པ། ཀྱེ་ལྷ་རྣམས་ལྷ་མོ་འདི་དག་ནི་ཀུན་དགའི་ཚལ་ནས་ང་མཐོང་སྟེ་བསུར་འོངས་ལ། སིལ་སྙན་དང་། 
[115b.5]རོལ་མོའི་སྒྲ་བྱུང་བ་དང་། གཞན་ཡང་རིན་པོ་ཆེའི་ཆ་བྱད་དང་། གཟུགས་རྣམ་པ་དུ་མ་ཡོད་པ་དེ་དག་ལ་ལྷ་རྣམས་ལྟོས། གང་ལྷ་མོ་དེ་དག་དང་བདག་ཅག་ལྷན་ཅིག་ལྷའི་ཚལ་སྐྱེད་མོས་ཚལ་དུ་རྩེ་ཞིང་དགའ་སྤྱོད་བྱེད་དུ་འདོང་ངོ་། །དེ་ནས་ལྷའི་དབང་པོ་བརྒྱ་བྱིན་གྱི་ཚིག་དེ་ཐོས་ནས་ལྷ་རྣམས་
[115b.6]ཀྱིས་ཚིག་འདི་སྐད་ཅེས་སྨྲས་སོ། །ལྷའི་དབང་པོ་ལྷ་མོ་འདི་དག་ཐམས་ཅད་ནི་ཁྱོད་ཀྱི་ལགས་ཏེ། སྐྱབས་ཁྱོད་ལགས། རྟེན་ཁྱོད་ལགས། མགོན་ཁྱོད་ལགས་སོ། །དེ་ནས་ལྷའི་དབང་པོ་བརྒྱ་བྱིན་གྱིས་ཚིག་འདི་སྐད་ཅེས་སྨྲས་སོ། །འདི་དག་གི་གཙོ་བོ་ནི་ང་མ་ཡིན་ཏེ། རྟེན་ང་མ་ཡིན། སྐྱབས་
[115b.7]ང་མ་ཡིན། འདི་དག་ནི་ངའི་མ་ཡིན་ནོ། །འདི་དག་ལས་ཀྱི་མཐུས་རབ་ཏུ་རྒྱུག་པ་ཡིན་ཏེ། བདག་པོ་ལས་ཡིན། རྟེན་ལས་ཡིན། རྟོན་པ་ལས་ཡིན་ཏེ། ལས་ངན་པ་དང་། འབྲིང་དང་། བཟང་པོ་གང་ཡིན་པ་དེ་དག་གིས་དེ་ལྟར་འགྱུར་ལ། ལས་ཀྱི་དབང་དེ་དག་གིས་ངན་པ་དང་། 
[116a]
[116a.1]འབྲིང་དང་། བཟང་པོར་བྱས་པ་ཡིན་གྱི་ངའི་མཐུ་ནི་མ་ཡིན་ནོ། །དེ་ནས་དེའི་ཚེ་འདི་ལྟར་ལྷ་རྣམས་ཀྱི་དབང་པོས་ཚིགས་སུ་བཅད་དེ་སྨྲས་པ། ལས་ངན་པས་ནི་ལུས་ཅན་རྣམས། །འགྲོ་བ་དག་ནི་ངན་པར་འགྱུར། །འབྲིང་དག་གིས་ནི་འབྲིང་དུ་མཐོང་། །དེ་བས་བཟང་བ་མི་
[116a.2]རྣམས་སོ། །གང་གིས་གང་དུ་གང་གི་ཚེ། །གང་བྱས་ལས་ནི་རྗེས་མྱོང་བ། །དེ་ཡིས་དེར་ནི་དེ་ཡི་ཚེ། །ལས་དེ་ལུས་ལ་རྣམ་སྨིན་འགྱུར། །ལྷ་ཁང་འོད་ཀྱི་ཕྲེང་བ་ཅན། །བདེ་བའི་རྣམ་པས་རྩེ་བྱེད་པ། །དེ་ནི་དགེ་བའི་འབྲས་བུར་མཐོང་། །ཁྱད་པར་དུ་ནི་དྲི་མ་མེད། །མི་ནི་ལས་
[116a.3]དག་གང་བྱེད་པ། །དགེ་འམ་ཡང་ན་མི་དགེ་བྱེད། །དེ་ཡི་འབྲས་བུ་དེ་ཚེ་མཐོང་། །བདེ་འམ་ཡང་ན་མི་བདེར་འགྱུར། །བདེ་བའི་རྣམ་པ་འདི་རྣམས་ཀྱིས། །ལྷ་དག་དུ་མར་རྩེ་བ་གང་། །དེ་རྒྱུ་ང་ཡི་མ་ཡིན་ཏེ། །རྒྱུ་དེ་སྔོན་ནི་བྱས་པ་ཡིན། །དེ་ནས་ལྷ་དེ་རྣམས་ཀྱིས་བརྒྱ་བྱིན་དེའི་ཁ་
[116a.4]ནས་ཚིགས་བཅད་དེ་དག་ཐོས་ཏེ་རྗེས་སུ་ཡི་རང་ལ་སྤྱི་བོས་བླངས་ནས། ཡང་སྐྱེད་མོས་ཚལ་དུ་གནས་པར་བྱ་བའི་ཕྱིར། སྐྱེད་མོས་ཚལ་ག་ལ་བ་དེར་འདོང་ངོ་། །དེ་ནས་ལྷ་མོ་སྟོང་ངམ། སྟོང་ཕྲག་བརྒྱ་དེ་དག་སོ་སོའི་ལག་པ་པད་མས་བྲེལ་ཅིང་། ཆ་བྱད་དང་། གཟུགས་དང་། རྒྱན་སྣ་ཚོགས་
[116a.5]ཐོགས་པ་ཡིན་ཏེ། འདི་ལྟར་ལྷ་མོ་དེ་དག་ཕན་ཚུན་སོ་སོ་ན་ཆ་བྱད་དང་། གཟུགས་དང་། འགྲོས་དང་། གླུ་དབྱངས་དང་། རོལ་མོ་བྱེད་པ་དག་མི་འདྲ་བ་ཡིན་ནོ། །དེ་ལྟར་དགེ་བའི་ལས་དུ་མས་སྤྲུལ་པའི་ལྷ་མོ་བརྒྱ་འམ་སྟོང་དེ་དག་ཤིན་ཏུ་མཁས་པས་སྤྲུལ་པ་ཡིན་ནོ། །དེ་ནས་དེ་དག་ཐམས་
[116a.6]ཅད་ལྷའི་དབང་པོ་བརྒྱ་བྱིན་ག་ལ་བ་དེ་ལོགས་སུ་ཕྱོགས་ཤིང་བྲོ་གར་བྱེད་ལ། ཀུན་དགའི་ཚལ་དེ་ག་ལ་བ་དེར་འདོང་བར་བྱེད་དོ། །ཚལ་དེར་སྔར་འཇུག་པ་ན་དངུལ་གྱི་ཤིང་ལྗོན་པ་རྣམས་དང་། དངུལ་གྱི་འདབ་མ་དང་། དངུལ་གྱི་ས་གཞི་དང་། དངུལ་གྱི་མདོག་ལྟ་བུ་རྣམས་ཀྱིས་མཛེས་
[116a.7]པར་བྱས་པ། བྱ་ཐམས་ཅད་ཀྱང་དངུལ་གྱི་བྱ་སྟེ། བྱའི་ཚོགས་ཀྱི་རྣམ་པས་ཀུན་དུ་གང་ལ། སྒྲ་རྣམ་པ་སྣ་ཚོགས་འབྱིན་པས་མཛེས་པར་བྱས་པ་དང་པོ་ཉིད་དུ་ལྷའི་དབང་པོ་བརྒྱ་བྱིན་ཞབས་འབྲིང་བ་དང་། ལྷན་ཅིག་འཇུག་པར་བྱེད་དོ། །དེ་འཇུག་པ་ན་རིན་པོ་ཆེ་རྣམ་པ་སྣ་ཚོགས་ཀྱིས་
[116b]
[116b.1]བརྒྱན་པའི་འོད་དང་། ཚལ་དངུལ་གྱིས་བརྒྱན་པའི་འོད་གང་ཡིན་པའི་འོད་གཉིས་པོ་དེ་དག་ཕན་ཚུན་འཁྲིལ་བ་ལྟ་བུར་འབྱུང་ཞིང་འོད་དག་གིས་ནམ་མཁའ་བརྒྱན་པ་ལྟ་བུར་ཡང་འབྱུང་ངོ་། །བརྒྱ་བྱིན་དེ་ཡང་ཡིད་རབ་ཏུ་དགའ་ལ། ལྷ་མོ་དེ་དག་སོ་སོའི་གླུ་ཤིན་ཏུ་སྙན་ཅིང་སྙོམས་པ་ལེན་
[116b.2]ཏེ། སིལ་སྙན་ཡན་ལག་ལྔ་དང་ལྡན་པ་ཕྱད་པར་བྱེད་དོ། །ཤིང་རྟ་བརྒྱད་ཁྲི་བཞི་སྟོང་དང་། དེ་བཞིན་དུ་གླང་པོ་ཆེ་བརྒྱད་ཁྲི་བཞི་སྟོང་རྣམས་ཀྱང་སྔ་མ་བཞིན་ཏེ། ནོར་བུ་དང་། དྲིལ་བུ་གཡེར་ཀ་དང་། གླིང་བུའི་སྒྲ་རྣམས་ཐོས་ནས། ལྷ་མོ་སྟོང་ཕྲག་དུ་མ་རྣམས་ཀྱིས་བསྟོད་ཅིང་
[116b.3]ལྷ་མོ་འབུམ་ཕྲག་དགུ་བཅུ་རྩ་དགུས་ཡོངས་སུ་བསྐོར་བ་ཡིན་ཏེ། སུམ་ཅུ་རྩ་གསུམ་གྱི་དབང་ཕྱུག་གི་ལུས་དང་སེམས་ཀྱི་བདེ་བ་གང་ཡིན་པ་དེ་ནི་དཔེ་བྱ་བར་སླ་བ་མ་ཡིན་ནོ། །དེ་ཅིའི་ཕྱིར་ཞེ་ན། སུམ་ཅུ་རྩ་གསུམ་གྱི་དབང་ཕྱུག་གི་ལྷའི་གནས་པ་དང་། ཁ་ཟས་ཀྱི་བདེ་བ་དེ་ནི་གཞན་
[116b.4]དང་མི་འདྲའོ། །དེ་ནས་ལྷའི་དབང་པོ་བརྒྱ་བྱིན་ལྷའི་འདོད་པའི་ཡོན་ཏན་ལྔ་འབྱོར་པ་དངུལ་གྱི་ཚལ་དེའི་ནང་དུ་ཞུགས་ནས། ལྷའི་ཚོགས་དང་ལྷ་མོའི་ཚོགས་ཐམས་ཅད་དང་བཅས་པ་ཡུན་རིང་དུ་རྩེ་བར་བྱེད། ཡོངས་སུ་སྤྱོད་པར་བྱེད་དེ། ཡུལ་གྱི་བདེ་བ་དེས་མཆོག་ཏུ་བདེའོ། །
[116b.5]དེ་ནས་ཡང་ལྷའི་དབང་པོ་བརྒྱ་བྱིན་རྩེ་ཞིང་གནས་པའི་དོན་དུ་ཡང་ལྷ་མོའི་ཚོགས་ཐམས་ཅད་དང་། ཤིང་རྟ་དང་། གླང་པོ་ཆེ་རྣམས་དང་བཅས་པ་སྔ་མ་བཞིན་ཚལ་དེ་ག་ལ་བ་དེར་འདོང་ངོ་། །དེར་ཕྱིན་ནས་གསེར་གྱི་ཚལ་གཉིས་པ་གསེར་བཙོ་མའི་ཁ་དོག་ལྟ་བུ་དང་དེ་བཞིན་དུ་འབྲས་
[116b.6]བུ་རྣམས་ཀྱིས་མཛེས་པར་བྱས་པ་མཐོང་ངོ་། །མི་ལྔའི་ཞེང་གི་ཚད་ཙམ་གྱི་འབྲས་བུ་རོ་སྦྲང་རྩི་ལྟར་མངར་ལ་དྲིའི་རྣམ་པ་ཕུན་སུམ་ཚོགས་པའི་འབྲས་བུ་དེ་གང་ཟོས་ན། ཤིན་ཏུ་དྲེགས་པ་སྐྱེ་བར་འགྱུར་བ་མཐོང་ནས་ཡལ་ག་བཀུག་སྟེ་འབྲས་བུ་དེ་དག་གླང་པོ་ཆེ་རྣམས་ཀྱིས་ཟ་བར་
[116b.7]བྱེད་དོ། །དེ་ནས་འབྲས་བུ་ཟོས་པའི་གླང་པོ་ཆེ་དེ་དག་མྱོས་ཏེ་འགྱིང་ཞིང་འགྲོ་བ་རྣམས། ཇི་ལྟར་ལྷ་རྣམས་ཀྱང་། ཀྱེ་ཨེ་མ་གླང་པོ་ཆེ་མྱོས་ཤིང་འགྱིང་ལ་འགྲོ་བ་རྣམས་འབྲས་བུའི་རོ་ཐམས་ཅད་ཟོས་ནས་མྱོས་ཏེ། རབ་ཏུ་གར་བྱེད་པ་ངོ་མཚར་དུ་བྱེད་པ་དེ་ལྟར་སིལ་སྙན་གྱི་སྒྲ་དེས་ལྷན་ཅིག་
[117a]
[117a.1]གར་བྱེད་དོ། །དེ་བཞིན་དུ་གསེར་གྱི་ཚལ་དེ་ན་བྱའི་ཚོགས་དུ་མ་སྒྲ་འབྱིན་ལ། ཚལ་དེ་ན་བྱ་དངུལ་གྱི་ཁ་དོག་ཅན་དེ་དག་དེ་རྣམས་ལ་ཆགས་ཤིང་འདུག་པས་ཤིན་ཏུ་མཛེས་པར་བྱས་སོ། །ལྷའི་དབང་པོ་བརྒྱ་བྱིན་ཡང་ལྷ་མོ་དེ་དག་དང་། ལྷན་ཅིག་ལྷ་དེ་དག་དང་ཡང་
[117a.2]ལྷན་ཅིག་ལྷའི་བུ་མོ་བདེ་སོགས་དང་ཡང་བདག་ཉིད་ལྷན་ཅིག་ཏུ་དགའ་བར་བྱེད། ཡོངས་སུ་སྤྱོད་པར་བྱེད་རྩེ་བར་བྱེད་ཚིམ་པར་བྱེད་དོ། །ལྷ་དེ་དག་ཀྱང་རང་གི་སླས་རྣམས་ཀྱི་ནང་ན་དགའ་བར་བྱེད། ཡོངས་སུ་སྤྱོད་པར་བྱེད། གླུ་དབྱངས་ལེན། བྲོ་གར་བྱེད། དགོད་པར་བྱེད་དེ། 
[117a.3]ལེགས་པ་བྱས་པའི་ལྷ་རྣམས་ཕན་ཚུན་ཕྲག་དོག་དང་། སེར་སྣ་དག་མེད་པར་རྩེད་མོ་བྱེད་དོ། །དེ་ནས་གསེར་གྱི་ཚལ་དེའི་ནང་ན་ཆུ་བསིལ་བ་ཞེས་བྱ་བའི་རྫིང་བུ་གཉིས་པ་ཡོད་དེ། དེ་ཡང་གསེར་དང་བཻ་ཌཱུརྱའི་པད་མ་རྣམས་ཀྱིས་བཀྲ་བར་བརྒྱན་པ་ཡིན་ལ། སུམ་ཅུ་རྩ་གསུམ་ན་གནས་
[117a.4]པའི་ལྷ་རྣམས་དང་། ལྷའི་འདུན་ས་ཆོས་བཟང་ན་གནས་པ་བརྒྱ་བྱིན་གྱི་སྔོན་དུ་འགྲོ་བ་གང་ཡིན་པ་དེ་དག་གིས་ཡོངས་སུ་བསྐོར་ཏེ། རྫིང་དེ་དག་གི་འགྲམ་ན་ལྷ་མོའི་ཚོགས་རྣམས་དང་ལྷན་ཅིག་སིལ་སྙན་ཡན་ལག་ལྔ་དང་ལྡན་པ་རྣམས་ཀྱིས་རྩེ་བར་བྱེད་དེ། ཡོངས་སུ་སྤྱོད་པར་
[117a.5]བྱེད་དོ། །དེ་ནས་ཡང་ཁང་པ་ཆོས་བཟང་གི་ནང་ན་ལྷ་འཁོད་པ་དེ་དག་ཚལ་ཀུན་དགའ་ག་ལ་བ་དེར་འདོང་ངོ་། །ཚལ་དེའི་ནང་ན་བཻ་ཌཱུརྱའི་ཤིང་ལྗོན་པས་མཛེས་པར་བྱས་ཤིང་། གསེར་གྱི་མདོག་གི་འབྲས་བུས་བརྒྱན་པ་ཡིན་ལ། ལྷའི་འབྲས་བུ་དེ་དག་གི་ནང་དུ་ཁུ་བ་ཞིམ་
[117a.6]པོས་ཇི་ལྟར་གང་བ་ནི་འཛམ་བུའི་གླིང་ན་ནཱ་ཌི་ཀེ་རྱ་དང་། པ་ནས་བཞིན་ནོ། །ཤུན་པ་སྲ་བའི་ནང་ན་འབྲས་བུ་མངར་བ་ཞེས་བྱ་བ་དྲི་ཞིམ་ལ། མདོག་བཟང་པོ་མང་བ་ཡོད་དེ། དེ་ནས་ལྷ་དེ་དག་གིས་འབྲས་བུ་དེ་བླངས་ནས་གཤགས་ཏེ་འཐུང་ངོ་། །སྦྲང་རྩི་བས་ལྷག་པའི་
[117a.7]རོ་ཡོད་པ་འཐུངས་ནས་ཀྱང་མྱོས་པའི་ཉེས་པ་དང་། འབྲེལ་བས་མྱོས་སོ། །དེ་ནས་ལྷ་དག་མྱོས་པ་རྣམ་པ་གསུམ་གྱིས་མྱོས་པར་འགྱུར་ཏེ། འདི་ལྟ་སྟེ། བུད་མེད་ཀྱིས་མྱོས་པ་དང་། འབྲས་བུའི་ཁུ་བས་མྱོས་པ་དང་། ལྷའི་འདོད་པའི་ཡོན་ཏན་ལྔ་རྣམས་ཀྱིས་
[117b]
[117b.1]མྱོས་པ་ཡིན་ཏེ། དེ་ལྟར་ལྷ་རྣམས་ལྷ་མོའི་ཚོགས་དག་དང་ལྷན་ཅིག་མྱོས་པ་རྣམ་པ་གསུམ་གྱིས་མྱོས་སོ། །ལྷའི་དབང་པོ་བརྒྱ་བྱིན་ཡང་བརྒྱ་བྱིན་གྱི་འདུན་སར་འགྲོ་བ་དང་ལྷན་ཅིག་བདུད་རྩི་ལ་ཟ་སྟེ། རང་གི་ལས་ཀྱི་འབྲས་བུ་ཚོང་པ་ལྟ་བུས་བསྒྲུབས་པའི་བདུད་རྩི་དེ་བླངས་ནས་ཟ་
[117b.2]བར་བྱེད་དོ། །བརྒྱ་བྱིན་ལྷའི་ཚོགས་དང་བཅས་པ་ཐམས་ཅད་ཀྱིས་ཡོངས་སུ་བསྐོར་ནས་ཡུལ་ནས་ཡུལ། གནས་ནས་གནས་སུ་སོང་སྟེ། དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །བཻ་ཌཱུརྱའི་ཚལ་དེ་དག་ཐམས་ཅད་བྱ་དང་། བུང་བ་དང་། དྲིལ་
[117b.3]བུ་གཡེར་ཀ་དང་། རོ་སྣ་ཚོགས་དག་གིས་ཉམས་དགའ་བ་ཡིན་ཏེ། ཚལ་དེར་ཡུན་རིང་དུ་དགའ་བར་བྱས་སོ། །དེ་ནས་ཡང་ལྷའི་དབང་པོ་བརྒྱ་བྱིན་ལྷའི་ཚོགས་དེ་དག་ཉིད་དང་། ལྷའི་འདུན་ས་ཆོས་བཟང་དུ་འཇུག་པར་བྱེད་དོ། །དེ་ནས་ཡང་ལྷའི་འདུན་ས་ཆོས་བཟང་ན་ལྷའི་
[117b.4]ཚལ་གསུམ་པ་དཔེ་མེད་པ་ཞེས་བྱ་བ་ཡོད་དེ། ཚལ་ངོ་བོ་ཉིད་ཀྱིས་དཔེ་མེད་པ་གང་ཡིན་པ་དེར་ལྷའི་རྒྱལ་པོ་བརྒྱ་བྱིན་གྱི་བུ་ལྔ་བརྒྱ་རང་གི་སླས་ཀྱིས་ཡོངས་སུ་བསྐོར་ནས་རྩེ་བར་བྱེད། ཡོངས་སུ་སྤྱོད་པར་བྱེད་དེ། འདི་དག་ནི་འབྱོར་པ་ཡིན་ནོ། །དེའི་འོག་ཏུ་རྒྱས་པ་ནི་འདི་
[117b.5]ལྟ་སྟེ། ལྷའི་དབང་པོ་བརྒྱ་བྱིན་གྱི་བུ་དེ་དག་འདི་ལྟ་བུ་ཡིན་ཏེ། ཐམས་ཅད་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཐམས་ཅད་ཡང་དག་པའི་ལྟ་བ་དང་ལྡན་པ། ཡང་དག་པའི་ལྟ་བ་སྔར་བླངས་པའི་ལྷ་རྣམས་ལྷ་དང་ལྷ་མ་ཡིན་ལས་རྣམ་པར་རྒྱལ་བ་འཐོབ་པ་ཐམས་ཅད་
[117b.6]མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། ཕན་ཚུན་ཀུན་ཡིད་འཐུན་པར་གྱུར་པ་ཡིན་ལ་དེ་དག་རེས་འགའ་འདི་སྙམ་དུ་འདི་ལྟར་བདག་ཅག་ངེས་པར་སྐྱེད་མོས་ཚལ་དཔེ་མེད་པ་ཞེས་བྱ་བ་དེར་དགའ་སྤྱོད་བྱེད་དུ་བདག་ཅག་ལྷ་མོའི་ཚོགས་དང་བཅས་
[117b.7]པས་ཡོངས་སུ་བསྐོར་ཏེ་འདོང་བར་བྱའོ་སྙམ་མོ། །དེ་ལྟར་དེ་དག་ཐམས་ཅད་བསམས་ནས་སྐྱེད་མོས་ཚལ་དཔེ་མེད་པ་ག་ལ་བ་དེར་འདོང་ངོ་། །དེ་ལྟར་ལྷའི་བུ་རེ་རེ་དག་གི་ལྷ་མོ་བྱེ་བ་ཡོད་པ་དེ་དག་གཟུགས་དང་། ལང་ཚོ་ཕུན་སུམ་ཚོགས་པའི་ཕན་ཚུན་གྱི་བྱ་བ་གཅིག་པུ་
[118a]
[118a.1]ནི་རྒྱགས་པར་གནས་པ། རྒྱགས་པ་ལྷུར་བྱེད་པ་རྟག་ཏུ་འཐུན་པ་ཡིན་ཏེ། ལྷའི་དབང་པོ་བརྒྱ་བྱིན་ག་ལ་བ་དེར་དོང་ནས་ལྷ་འདི་ལྟར་བདག་ཅག་སྐྱེད་མོས་ཚལ་དེར་གནས་པར་བགྱི་བའི་སླད་དུ་སྐྱེད་མོས་ཚལ་དཔེ་མ་མཆིས་པར་མཆི་བར་བགྱིའོ། །ལྷ་སྐྱེད་
[118a.2]མོས་ཚལ་དཔེ་མ་མཆིས་པ་དེར་བདག་ཅག་དང་ལྷན་ཅིག་གནས་པར་མཛད་པའི་སླད་དུ་གཤེགས་པ་ནི་འོས་པ་ལགས་ན་དགོངས་སུ་གསོལ། བརྒྱ་བྱིན་གྱིས་སྨྲས་པ། དེ་ལྟ་མ་ཡིན་ནོ། །སྐྱེད་མོས་ཚལ་གྱི་དགའ་སྤྱོད་ནི་ངས་བྱས་ཟིན་ཏེ། ཆོས་ཀྱི་རྗེས་སུ་ཆོས་བསྒྲུབས་
[118a.3]པ་དང་། འདུན་པ་སྔོན་དུ་བཏང་བའི་ཕྱིར་བདག་ཅག་གི་དོན་རྗེས་སུ་བསྒྲུབ་པར་བྱའོ། །ངས་ནི་ལྷ་རྣམས་ཀྱི་བག་ཡོད་པས་སྐྱེད་མོས་ཚལ་དུ་དགའ་སྤྱོད་བྱས་ནས་སླར་འོངས་པ་ཡིན་ནོ། །ལྷ་རྣམས་ནི་བག་མེད་པའི་ཉེས་པས་ཉོན་མོངས་པ་ཡིན་ཏེ། དེ་ལྟར་བག་
[118a.4]ཡོད་པར་བྱ་ཞིང་དེ་ལྟ་བས་ན་བག་མེད་པའི་ཉེས་པའི་དུག་མི་བཟད་པ་སྤོངས་ཤིག་ཅེས་སྨྲས་སོ། །འདིར་ཚིགས་སུ་བཅད་པ། བག་ཡོད་བདུད་རྩིའི་གནས་ཡིན་ཏེ། །བག་མེད་འཆི་བའི་གནས་ཡིན་ནོ། །བག་ཡོད་འཆི་བར་མི་འགྱུར་ཏེ། །བག་མེད་པ་ནི་རྟག་ཏུ་
[118a.5]འཆི། །བག་ཡོད་འཆི་མེད་གཞི་ཡིན་ཏེ། །བག་མེད་པ་ནི་འཆི་བའི་གཞི། །བུ་དག་བདག་ནི་བག་ཡོད་པས། །ལྷ་རྣམས་ཀྱི་ནི་གཙོ་བོར་གྱུར། །དེ་ནི་བདག་སྟེ་བདེ་གཤེགས་བཀའ། །བུ་དག་བདག་གིས་བསྒྲུབ་པར་བྱ། །བདག་གིས་སྡོམ་བརྩོན་ཅན་གྱི་བཀའ། །ནམས་
[118a.6]ཀྱང་འདའ་བ་མི་བྱ་སྟེ། །ཐུབ་པའི་བཀའ་ལས་འདའ་བ་གང་། །འདོད་པ་ཡིས་ནི་རྨོངས་པ་ཡིན། །སྡུག་བསྔལ་དེ་ལས་ཐར་མེད་དེ། །རྟག་ཏུ་སྡུག་བསྔལ་རྗེས་སུ་འགྲོ། །དེ་ལྟར་ལྷའི་དབང་པོ་དེས་བུ་དེ་དག་ལ་བསྒོ་ནས། རང་གི་གནས་ལྷའི་འདུན་ས་ཆོས་བཟང་
[118a.7]དུ་ཞུགས་སོ། །དེ་ནས་བརྒྱ་བྱིན་གྱི་བུ་ཡིད་རབ་ཏུ་དགའ་ཞིང་ཕན་ཚུན་ནང་འཐུན་པ་རྣམས་རང་གི་གནས་ལྷའི་གསེར་བཟང་པོ་ལས་བྱས་ཤིང་རྒྱན་གྱིས་བརྒྱན་པ། གླུ་དབྱངས་དང་། རོལ་མོའི་སྒྲ་འབྱིན་པ། རྣམ་པ་སྣ་ཚོགས་ཕན་ཚུན་བརྒྱན་པའི་བརྒྱ་བྱིན་གྱི་གནས་ག་
[118b]
[118b.1]ལ་བ་དེར་འཇུག་གོ། །ཞུགས་ནས་ཀྱང་འདི་ལྟར་བདག་ཅག་ནི་སྐྱེད་མོས་ཚལ་དུ་དགའ་སྤྱོད་བྱ་བའི་ཕྱིར། སྐྱེད་མོས་ཚལ་དཔེ་མེད་པར་དགའ་སྤྱོད་བྱེད་དུ་འདོང་ངོ་ཞེས་སྨྲས་སོ། །དེ་ནས་ལྷའི་བུ་གཞོན་ནུ་བདུན་ཁྲི་དག་ཁ་ཅིག་ནི་གསེར་གྱི་ཤིང་རྟ་ལ་ཞོན། ཁ་ཅིག་ནི་ལྷའི་བྱའི་སྟེང་
[118b.2]དུ་ཞོན། ལྷ་མོ་དག་རྗེས་སུ་འགྲོ་ཞིང་ལྷ་མོ་ཁ་ཅིག་ནམ་མཁའ་ལ་འགྲོ་ཁ་ཅིག་ལྷ་མོ་དང་ལྷའི་ཚོགས་ཀྱིས་ཡོངས་སུ་བསྐོར་ཏེ། པད་མ་མཆོག་གི་ནང་ནས་འགྲོ་ལ། བདེ་བ་མཆོག་རྗེས་སུ་མྱོང་ཞིང་། རོལ་མོ་དང་། གླུ་དབྱངས་ལེན་པ་དག་དང་ལྷན་ཅིག་ཚལ་དཔེ་མེད་པ་ག་ལ་བ་དེར་འདོང་
[118b.3]བར་བྱེད་དོ། །དེ་ནས་བརྒྱ་བྱིན་གྱི་བུ་དེ་རྣམས་ཀྱི་ལུས་ལྷའི་ཕྲེང་བས་བརྒྱན་ཅིང་ལྷའི་ཙན་དན་གྱིས་བསྐུས་ཏེ། རང་གི་འོད་ཁ་ཅིག་ནི་ཉི་མའི་འོད་དང་འདྲ། ཁ་ཅིག་ནི་ཟླ་བའི་འོད་དང་འདྲ། ཁ་ཅིག་གཟའ་དང་སྐར་མའི་འོད་དང་འདྲ་སྟེ། ཇི་ལྟར་ལས་དག་བྱས་པ་བཞིན་མཛེས་ཤིང་། སྐྱེད་
[118b.4]མོས་ཚལ་ཤིན་ཏུ་གང་བ་དཔེ་མེད་པ་ག་ལ་བ་དེར་འདོང་བར་བྱེད་དེ། གཅིག་ལ་གཅིག་ལེགས་པར་བྱ་བ་ལ་གཞོལ་ཞིང་སྡུག་པ་ལྷའི་ཡུལ་དག་ཉེ་བར་སྤྱོད་བཞིན་དུ་ཚལ་དེར་ཞུགས་སོ། །ཚལ་དེ་ཡང་ངོ་བོ་ཉིད་ཀྱིས་དཔེ་མེད་པ་ཡིན་ཏེ། དེའི་ཕྱོགས་འགའ་ཁོ་ན་ཞིག་དཔེར་གཟུང་ཞིང་བྱ་ན་
[118b.5]ཚལ་དེར་ཞུགས་ན་དེའི་ཚེ་དྲིའི་རྣམ་པ་དཔེ་མེད་པ་རབ་ཏུ་ལྡང་སྟེ། གང་ཙན་དན་ས་མཆོག་གི་དྲི་གཞན་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་དྲི་དེ་ཡིད་དུ་འོང་སྟེ། སྣོམས་པ་གང་ཡིན་པ་དེ་ཡང་བདེ་བ་དང་ལྡན་པའི་རྣམ་པ་དེ་ལྟ་བུ་ཡིན་ནོ། །དེར་དེ་དག་ཕན་ཚུན་ངོ་མཚར་སྐྱེ་བར་འགྱུར་ཏེ། 
[118b.6]བདག་ཅག་གི་བདེ་བ་མ་ཡིན་ནོ་སྙམ་ནས། སྐོམ་འཐུངས་ཏེ་ཚལ་དེར་ཞུགས་སོ། །དེ་ནས་ཞུགས་པ་དང་ཚལ་དེ་དག་གི་དང་པོ་བསྟན་པ་ནི་དགེ་བའི་ལས་འབད་པ་དག་གིས་བསྐྱེད་པའི་ཤིང་ལྗོན་པའི་ཆ་སྡུག་པ་ཡིན་ཏེ། ཚལ་དེ་ན་ཤིང་ལྗོན་པའི་སྡོང་པོ་རྣམས་ཀྱི་ཆ་སྡུག་པར་བྱས་པ་ཡིན་ནོ། །
[118b.7]དེ་དག་བརྒྱ་ཙམ་ནི་བཻ་ཌཱུརྱ་ལས་བྱས། བརྒྱ་ཙམ་ནི་གསེར་ལས་བྱས། བརྒྱ་ཙམ་ནི་དངུལ་ལས་བྱས། བརྒྱ་ཙམ་ནི་ཤེལ་ལས་བྱས་པ་ཡིན་ཏེ། དེ་ལྟར་དེའི་ཚེ་ཤིང་ལྗོན་པ་རྣམས་ཀྱི་སྡོང་པོ་སྣ་ཚོགས་ཡིན་ནོ། །འདི་ལྟ་སྟེ་དཔེར་ན་འཛམ་བུའི་གླིང་ན་རི་མོ་བྲིས་པའི་ངོས་སྡུག་པ་དེ་བཞིན་དུ་
[119a]
[119a.1]ཤིང་ལྗོན་པ་སྣ་ཚོགས་དེ་དག་སྡུག་པ་ཡིན་ནོ། །ཤིང་ལྗོན་པ་སྡུག་པ་དེ་རྣམས་ཀྱི་རྣམ་པ་དུ་མ་དང་། ཁ་དོག་དུ་མ་དང་། གཟུགས་དུ་མ་དང་། དབྱིབས་དུ་མ་ཡོད་པ་དེ་དག་ལྷའི་བུ་མེ་ལོང་གི་ངོས་ལྟར་དྲི་མ་མེད་པ་དེ་དག་གིས་མཐོང་ནས། དེ་ནས་ཡང་ལྟ་བ་སྐྱེད་ཅིང་ཀུན་དུ་
[119a.2]རྒྱུ་བ་འབུམ་ཕྲག་དུ་མ་དག་ཀུན་ནས་རབ་ཏུ་དགའ་ཞིང་ལྷ་མོའི་ཚོགས་ཀྱིས་གང་བ། རོལ་མོ་དང་། སིལ་སྙན་གྱི་སྒྲ་འབྱིན་པའི་རྣམ་པ་རབ་ཏུ་དགའ་བའི་ཡིད་ཀྱིས་སྐྱེད་མོས་ཚལ་དུ་ཡུན་རིང་དུ་བདེ་བར་བྱ་བའི་ཕྱིར། ཚལ་དཔེ་མེད་པ་དེ་ག་ལ་བ་དེར་འདོང་བར་བྱེད་དོ། །དེ་ལྟར་དེར་ཞུགས་
[119a.3]པ་དང་ལྷའི་བྱའི་ཚོགས་དེ་དག་སྒྲོ་ནི་གསེར། ལྟོ་ནི་བཻ་ཌཱུརྱ། རྐང་པ་ནི་བྱི་རུ། རྒྱབ་ནི་དངུལ། མིག་ནི་རིན་པོ་ཆེ་ཀེ་ཀེ་རུ་སྟེ། ཤིན་ཏུ་རྣར་སྙན་པའི་རྣམ་པ་དེ་དག་གི་སྒྲ་འབྱིན་པར་བྱེད་དོ། །དེ་ནས་ལྷའི་བུ་རྣམས་ཀྱིས་བྱའི་ཚོགས་དེ་རྣམས་ཀྱང་མཐོང་ངོ་། །སྒྲ་མཆོག་ཏུ་སྙན་ཅིང་འཇེབས་
[119a.4]པ་འབྱིན་པ་ཡང་རྣར་ཐོས་ཤིང་། བྱ་དེ་དག་མཐོང་ནས། ལྷའི་བུ་དེ་རྣམས་རང་གི་བྱ་དག་ལ་ཕན་ཚུན་སྨོད་པར་བྱེད་དེ། འདི་ལྟར་ཁྱེད་ཀུན་གསོན་ཅིག །བྱ་སྒྲ་འབྱིན་པ་རྣམ་པ་དུ་མ་དང་། ཁ་དོག་དང་ལྡན་པ་དུ་མ་དང་། སྒྲ་རྣམ་པ་དུ་མས་ལྷ་མོའི་ཚོགས་དེ་རྣམས་ཀྱི་གླུ་དབྱངས་
[119a.5]དེ་དག་ཐམས་ཅད་ཀུན་ནས་མི་མངོན་པ་དེ་ལྟར་ཟིལ་གྱིས་ནོན་ཏོ། །དེ་ནས་བྱ་དེ་དག་གི་སྒྲ་ཐོས་ནས་དེ་ནས་ཡང་དེའི་འོག་ཏུ་སྐྱེད་མོས་ཚལ་དུ་རྩེ་བར་བྱ་བའི་ཕྱིར་ཚལ་དུ་འདོང་བར་བྱེད་དོ། །དེ་ནས་པད་མའི་རྫིང་པད་མའི་ཉི་མའི་འོད་ལྟ་བུ་ཞེས་བྱ་བ་ཐམས་ཅད་མཐོང་སྟེ། པད་མའི་འདབ་མ་ཉི་མ་
[119a.6]ལྟ་བུ་སྟོང་གིས་ཡོངས་སུ་བསྐོར་བ་དེ་དག་ལ་མངོན་པར་བརྟགས་ནས། ལྷའི་བུ་ཆ་བྱད་དང་། གཟུགས་སྣ་ཚོགས་འཆང་བ་དེ་དག་སྔ་མ་བཞིན་པད་མའི་རྫིང་དེ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་བུ་དེ་དག་ལྷ་མོའི་ཚོགས་དང་བཅས་པས་ཡོངས་སུ་བསྐོར་ཅིང་པད་མའི་རྫིང་དེ་བསྐོར་
[119a.7]ནས། བྲོ་རྡུང་བར་བྱེད། གླུ་དབྱངས་ལེན། དགོད་པར་བྱེད། རྩེད་མོ་བྱེད། ཡོངས་སུ་སྤྱོད་པར་བྱེད་དེ། ལྷའི་བུ་དེ་དག་བདེ་བ་སྣ་ཚོགས་ཀྱི་རྒྱགས་པས་མྱོས་སོ། །དེ་ནས་ཡང་པད་མའི་ཚལ་གྱི་ཕྱོགས་དེ་ནས་དེ་དག་ཕན་ཚུན་ལྷན་ཅིག་ཏུ་ལྷའི་རྒྱགས་པས་མྱོས་ཤིང་། ལྷ་ཡུལ་གྱི་གནས་ཆེན་
[119b]
[119b.1]པོ་ཚལ་དེའི་ནང་ག་ལ་བ་དེར་འདོང་བར་བྱེད་དོ། །དེ་ནས་ལྷ་མོའི་ཚོགས་གར་བྱེད་ཅིང་། ལུས་ལ་ཆ་བྱད་དང་། རྒྱན་སྣ་ཚོགས་ཐོགས་པ་དེ་དག་ཐམས་ཅད་ཆུ་བོ་འབབ་པའི་ཚལ་དགའ་བ་ག་ལ་བ་དེར་འདོང་བར་བྱེད་དེ། ཚལ་དེ་ན་ཡང་ཆུ་བོ་འབབ་པའི་ཆུའི་རྣམ་པ་ནི་འདི་ལྟ་སྟེ། འོ་མའི་ཆུ་དང་། 
[119b.2]ཆང་གི་རོའི་ཆུ་དང་། སྦྲང་རྩིའི་ཆུ་དང་། རྒུན་ཆང་གི་ཆུ་དང་། ལྷའི་བཏུང་བའི་ཆུ་དང་། བུང་བས་ཁེབས་པ་དང་། བྱའི་ཚོགས་བརྒྱས་ཡོངས་སུ་བསྐོར་བ་དང་། གསེར་གྱི་རྡོ་དང་། བྱི་རུའི་རྡོ་དང་། དངུལ་གྱི་རྡོ་དང་། རྡོ་སྣ་ཚོགས་འབབ་པ་དག་མཐོང་ངོ་། །དེ་ནས་ལྷའི་བུ་ལྷ་མོའི་ཚོགས་ཀྱིས་ཡོངས་
[119b.3]སུ་བསྐོར་བ་དེ་དག་དེར་རྩེས་ནས། ཚལ་ག་ལ་བ་དེར་ལྷ་མོ་རྣམས་དང་ལྷན་ཅིག་ཡུན་རིང་དུ་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ནས་ཆུ་བོ་འབབ་པའི་ཕྱོགས་དེ་ནས་ཀྱང་ལྷའི་མེ་ཏོག་གི་ཚལ་ག་ལ་བ་དེར་འདོང་བར་བྱེད་དོ། །དེ་ན་ལྷའི་མེ་ཏོག་མ་རྙིས་པ་དཔག་ཚད་བཅུར་དྲི་རྒྱ་ཆེར་འབྱུང་བ་དག་ཡོད་
[119b.4]དེ། འདི་ལྟ་སྟེ། མེ་ཏོག་ཟླ་བའི་འོད་ཅེས་བྱ་བ་ཟླ་བའི་མདོག་ལྟ་བུ་དང་། མེ་ཏོག་ཉི་མའི་འོད་ཅེས་བྱ་བ་ཉི་མའི་མདོག་ལྟ་བུ་ཡིན་ཡང་འོད་ཚ་བ་མེད་པ་དང་། གཟའ་དང་སྐར་མ་ལྟ་བུའི་འབྲས་བུའི་ཚལ་ཐམས་ཅད་དུ་ལྷའི་བུ་དེ་དག་འདོང་བར་བྱེད་དོ། །ཚལ་དེར་འབྲས་བུ་འབྱུང་བ་དག་ནི་འདི་ལྟ་སྟེ། 
[119b.5]སྦྲང་རྩི་གོང་བུའི་འབྲས་བུ་དང་། འབྲས་བུ་རྣོ་བ་དང་། འཇམ་པ་ཞུ་བའི་འབྲས་བུ་དང་། དྲིའི་འབྲས་བུ་སྟེ། དྲི་གང་ཤིན་ཏུ་ཚིམ་པར་བྱེད་པ་ཉིད་དང་། རོ་དྲུག་པའི་འབྲས་བུ་དང་། ཇི་ལྟར་རོ་འདོད་པའི་འབྲས་བུ་དང་། རོ་མི་ངོམས་པའི་འབྲས་བུ་སྟེ། འབྲས་བུའི་རྣམ་པ་དེ་དག་ནི་ལྷ་རྣམས་
[119b.6]ཀྱིས་ལེགས་པར་བྱས་པའི་ལས་ཀྱི་སྤྲུལ་པའི་འབྲས་བུ་ཡིན་ཏེ། ཚལ་དཔེ་མེད་པ་དེར་འབྱུང་བར་འགྱུར་རོ། །ཚལ་དེར་ཡང་ལྷ་རྣམས་དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད། ཟ་བར་བྱེད། འཆའ་བར་བྱེད། འཐོག་པར་བྱེད། འཐུང་བར་བྱེད། འཇིབ་པར་བྱེད། དེ་དག་
[119b.7]དེར་དགའ་བར་བྱས་ནས། ཚལ་བྱ་བྲོ་གར་བྱེད་པ་ཞེས་བྱ་བའི་ཕྱོགས་ག་ལ་བ་དེར་འདོང་བར་བྱེད་དེ། ཚལ་དེ་ན་བྱའི་ཚོགས་སྐད་འབྱིན་པ་དག་མཐོང་ཞིང་གླུ་དབྱངས་ཀྱི་སྒྲ་གཞན་འབྱིན་པ་དང་། གར་གཞན་བྱེད་པ་དང་། སྒྲ་སྙན་པ་གཞན་གྱིས་རྣ་ལམ་ཡོངས་སུ་གང་སྟེ། དེ་རྣམས་ཀྱིས་དེར་སྒྲ་སྙན་
[120a]
[120a.1]པ་ཡིད་དུ་འོང་བ་དེ་དག་ཐོས་ནས་ཀྱང་རྩེ་བར་བྱེད་དོ། །དེ་ནས་འདྲེས་པའི་ཚལ་གཞན་དུ་འདོང་བར་བྱེད་དེ། ཚལ་དེ་ཐམས་ཅད་འདྲེས་པ་འདི་ལྟ་བུ་ཡིན་ཏེ། ཇི་ལྟར་ཐམས་ཅད་སྔར་བསྟན་པ་བཞིན་དུ་ཚལ་འབྲས་བུ་དང་། མེ་ཏོག་དང་། ཆུ་བོ་དང་། ཤིང་ལྗོན་པ་དང་། བྱའི་
[120a.2]ཚོགས་ཕུན་སུམ་ཚོགས་པ་ཡོད་དེ། དེས་ན་འདྲེས་པའི་ཚལ་ཞེས་བྱའོ། །དེ་དག་ཀྱང་འདྲེས་པའི་ཚལ་དེར་ལྷའི་འདོད་པའི་ཡོན་ཏན་ལྔ་དག་འབྱོར་ཅིང་ལྡན་པར་གྱུར་པས་རྩེ་ཞིང་འོང་བའི་སྒྲས་དགའ་བར་བྱེད་དེ། དེ་ནས་དེ་དག་དེ་ན་གནས་ཤིང་ཤིན་ཏུ་ཡུན་རིང་བར་རྩེ་བར་བྱེད་དོ། །དེ་ནས་ལྷའི་
[120a.3]རྒྱལ་པོ་བརྒྱ་བྱིན་འདི་སྙམ་དུ་སེམས་ཏེ་ལྷའི་བུ་བག་མེད་པ་ལ་གནས་པ་དེ་དག་གང་ཡིན་བདེ་བ་འདི་ཐམས་ཅད་ཀྱི་མཐའ་ཟད་པར་འགྱུར་བ་ཁོང་དུ་མ་ཆུད་དོ་སྙམ་མོ། །དེ་ནས་ལྷའི་བུ་དེ་དག་ཐམས་ཅད་ཀྱིས་ལྷའི་རྒྱལ་པོ་བརྒྱ་བྱིན་གྱི་བསམ་པ་ཤེས་ནས། ཇི་ལྟར་དོང་དོང་བའི་ལམ་དེ་ཉིད་ནས་དེ་ལྟར་
[120a.4]སླར་འགྲོ་སྟེ། འདི་ལྟར་ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་ལྷ་མོ་དེ་དག་ཀྱང་འགྲོས་མྱུར་བར་ལྷའི་འདུན་ས་ཆོས་བཟང་ག་ལ་བ་དེར་རྩེ་བའི་དོན་དུ་འཇུག་པར་བྱེད་དོ། །དེ་ནས་བརྒྱ་བྱིན་གྱིས་ལྷའི་བུ་དེ་རྣམས་ལ་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་
[120a.5]པ། སྲེད་དང་བཅས་པའི་ཡུལ་རྣམས་ལ། །ངོམས་པ་དག་ཏུ་ག་ལ་འགྱུར། །ངོམས་པ་སྲེད་བྲལ་གང་ཡིན་པ། །ལུས་ཅན་དེ་ནི་མྱ་ངན་བྲལ། །སྐྱེ་བོ་ཡུལ་ལ་མངོན་དགའ་བ། །ནམས་ཀྱང་བདེ་བར་མི་འགྱུར་ཏེ། །ཡུལ་ནི་དུག་དང་འདྲ་བར་མཐོང་། །ཡོངས་སུ་གྱུར་པ་མི་བཟད་དོ། །འདིར་ནི་ཡུལ་
[120a.6]ལ་འཇུག་བྱེད་པ། །ཐོག་མ་བར་དང་ཐ་མ་མེད། །འཇིག་རྟེན་འདི་མིན་ཕ་རོལ་མིན། །བདེ་བ་བྱེད་པ་གལ་ཡོད། །སྐྱེ་བ་རྟག་པ་ཤིན་ཏུ་ཟད། །ལང་ཚོ་དག་ནི་རིངས་པར་འགྲོ། །འདུ་བ་དང་ནི་འབྲལ་བ་དང་། །ལྷན་ཅིག་སྐྱེ་བར་ཡོངས་སུ་མཐོང་། །རབ་ཏུ་བསླུས་པ་དུ་མ་དག །བདེ་དང་སྡུག་པས་
[120a.7]རྟག་བསྒྲིབས་ཀྱང་། །སྲོག་ཆགས་རྨོངས་པས་བསླུས་པ་དག །ཡིད་ནི་འབྱུང་བར་མི་བྱེད་དོ། །འདི་ལྟར་བྱིས་པ་ཐམས་ཅད་ནི། །སྲེད་པ་དག་ལ་རྩེ་བར་བྱེད། །ཇི་ལྟར་ཤིང་ལ་མེ་འབར་བཞིན། །ཡུལ་རྣམས་ལ་ནི་ངོམས་པ་མེད། །སྐྱེ་བོ་ངོམས་མེད་འདི་དག་ཀུན། །ཡུལ་རྣམས་ཀྱིས་
[120b]
[120b.1]ནི་ཡོངས་སུ་བསླུས། །འཆི་དང་ཉེ་བར་འགྲོ་བྱེད་ཀྱང་། །གཟུགས་རྣམས་དང་ནི་འབྲལ་མི་བྱེད། །ལམ་རྒྱགས་དག་ནི་མ་བསགས་པ། །ཡུལ་རྣམས་ཀྱིས་ནི་ཡོངས་སུ་བསླུས། །སྲེད་པས་ཡོངས་སུ་རྨོངས་པ་ཡི། །ལྷ་དག་དབང་མེད་འཆི་བར་འགྱུར། །འདོད་པས་རྨོངས་པ་ཁྱེད་ཀུན་ལ། །
[120b.2]ང་ཡིས་རྗེས་སུ་བསྟན་པ་ཡིན། །འདི་ལྟར་ཆོས་གནས་དམ་པ་སྟེ། །བདག་ལ་ཕན་པ་རྟག་ཏུ་གྱིས། །ཆོས་ལ་སྤྱོད་པའི་མི་དག་ནི། །བདེ་ལས་བདེ་བ་འཐོབ་འགྱུར་ཏེ། །མྱ་ངན་འདས་དང་གཞན་ཞི་བ། །མྱུར་བ་ཉིད་དུ་ཤིན་ཏུ་འགྲོ། །དེ་ལྟ་བས་ན་ཕ་རོལ་གྱི། །བསོད་ནམས་དག་གི་ཕུང་པོ་གྱིས། །
[120b.3]རྟག་ཏུ་བསོད་ནམས་བྱེད་པ་ནི། །དུལ་ཞིང་ཟག་མེད་གནས་སུ་འགྲོ། །དེ་ནས་བརྒྱ་བྱིན་ཚིག་ཐོས་ནས། །སེམས་བྱུང་བཟང་བ་ཞི་དང་དུལ། །བརྒྱ་བྱིན་བུ་སྟེ་དེ་དག་ཀུན། །ཕ་ཡིས་རྗེས་སུ་བསྟན་པ་ཡིན། །དེ་ནས་ལྷའི་རྒྱལ་པོ་བརྒྱ་བྱིན་ལེགས་པར་བྱ་བའི་ལས་བྱེད་པ་ངན་སོང་གི་སྒོ་བཅད་
[120b.4]པས་བུ་དེ་དག་ལ་མངོན་པར་གཏམ་དེས་ལམ་བཟང་པོ་ལ་ཡང་དག་པར་བཙུད་ནས་ཚལ་སྣ་ཚོགས་ག་ལ་བ་དེར་བདག་ཉིད་བདེ་བར་གནས་པ་དང་། དགེ་བ་བྱ་བའི་ཕྱིར་འགྲོ་བར་བྱེད་དེ། དེ་ནས་ལེགས་པར་བྱས་པའི་ལས་སྣ་ཚོགས་བྱས་པའི་ཚལ་སྣ་ཚོགས་ན་ལྷའི་རྒྱལ་པོ་བརྒྱ་བྱིན་གྱི་ཁང་པ་
[120b.5]བརྩེགས་པ་སྣ་ཚོགས་ལ་འདི་ལྟ་སྟེ། ཤེལ་ལས་བྱས་པ་དང་། བྱི་རུ་ལས་བྱས་པ་དང་། གསེར་ལས་བྱས་པ་དང་། དངུལ་ལས་བྱས་པ་དང་། མཐོན་ཀ་ལས་བྱས་པ་དང་། མཐོན་ཀ་ཆེན་པོ་ལས་བྱས་པ་དང་། གསེར་བཙོ་མ་ལས་བྱས་པ་ལྔ་བརྒྱ་སྙེད་ཡོད་དོ། །དེ་ནས་བརྒྱ་བྱིན་གྱི་ཚལ་སྣ་
[120b.6]ཚོགས་དེ་ཤིང་ལྗོན་པ་འབུམ་ཕྲག་དུ་མ་སྙེད་ཀྱིས་མཛེས་ཤིང་། །པད་མ་ཉི་མ་འཆར་བའི་མདོག་ལྟ་བུ་རྣམས་ཀྱིས་མཛེས་པར་བྱས་པ་དེ་ལ་མངོན་པར་བརྟགས་ནས། འདི་ལྟར་ཚིགས་སུ་བཅད་དེ་སྨྲས་པ། བསོད་ནམས་དག་གིས་དགའ་འགྱུར་ཏེ། །བརྒྱ་སྟོང་དག་ཏུ་བྱ་བ་ཡིན། །བསོད་ནམས་སྣ་
[120b.7]ཚོགས་བྱས་པ་ཡིས། །ཀུན་ནས་སྣ་ཚོགས་སྨིན་པར་འགྱུར། །ལེགས་བྱས་ལས་ནི་མ་བྱས་པ། །སེམས་ཀྱི་བྲན་དུ་སོང་བའི་མི། །སེམས་ཀྱི་དགྲ་ཡིས་ཡོངས་བསླུས་པ། །དབང་མེད་ངན་སོང་རྣམས་སུ་ལྟུང་། །ཁང་པ་བརྩེགས་པ་ཐམས་ཅད་དག །ཀུན་ཏུ་སྣ་ཚོགས་ལས་ཡིན་ཏེ། །ལྷ་རྣམས་
[121a]
[121a.1]ནང་དུ་ལྷ་སྤྱོད་པ། །ལེགས་པར་བྱས་པས་མང་པོར་འཕེལ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ཚིགས་སུ་བཅད་པ་དེ་དག་སྨྲས་ནས་ཁང་པ་བརྩེགས་པ་གཞན་ག་ལ་བ་དེར་འགྲོ་བར་བྱེད་དོ། །ལེགས་པར་བྱས་པའི་ལས་ཀྱིས་སྤྲུལ་པའི་ཁང་པ་བརྩེགས་པ་དེར་སྟན་ཁྲ་བོ་འཇམ་ཞིང་འཕར་ལ་ལྷོད་
[121a.2]པ་དག་ནི་བཏིང་། རིན་པོ་ཆེ་ལས་བྱས་པའི་སྟན་དུ་མས་ནི་མཛེས་པར་བྱས། འོད་ཀྱི་ཕྲེང་བ་རྣམ་པ་དུ་མ་ཡོད་པ་དེ་དག་ལ་མངོན་པར་བརྟགས་ནས་ལྷའི་རྒྱལ་པོ་བརྒྱ་བྱིན་ནང་དུ་ཞུགས་སོ། །ཞུགས་ནས་དེ་ན་དགའ་བར་བྱེད། ཡོངས་སུ་སྤྱོད་པར་བྱེད་དོ། །ནང་དུ་ཞུགས་པའི་ཁང་པ་བརྩེགས་པ་དེ་རིན་པོ་ཆེ་ལས་
[121a.3]བྱས་པ་ཡིན་ཏེ། རིན་པོ་ཆེ་འབར་བ་དུ་མས་རྣམ་པར་བརྒྱན་པ། འོད་དུ་མ་འབྱུང་བ། མེ་ཏོག་རྣམ་པ་དུ་མས་མཛེས་པར་བྱས་པ། དེའི་ནང་དུ་ཞུགས་ནས་ཀྱང་ལྷ་མོའི་ཚོགས་དུ་མས་ཡོངས་སུ་བསྐོར་ཏེ། དེ་ལྟར་དེ་རྣམས་གླུ་དབྱངས་ལེན་བཞིན་དུ་ཚལ་དེ་ན་རྩེ་བར་བྱེད། ཡོངས་སུ་སྤྱོད་པར་བྱེད་དོ། །ཚལ་དེ་ན་
[121a.4]ཡང་མཐོ་ཞིང་དམའ་བའི་ས་རིས་ལེགས་པར་རྣམ་པར་ཕྱེ་བ་དང་། མེ་ཏོག་རྣམ་པ་སྣ་ཚོགས་ཀྱིས་ཁེབས་པའི་ས་རིས་ལེགས་པར་རྣམ་པར་ཕྱེ་བ་དང་། གསེར་གྱི་བྱ་རྣམ་པ་སྣ་ཚོགས་སྐད་འབྱིན་པའི་ས་རིས་ལེགས་པར་རྣམ་པར་ཕྱེ་བ་དང་། ལ་ལ་དག་ཏུ་ཡང་རིན་པོ་ཆེ་སྣ་བདུན་གྱི་ཤིང་ལྗོན་པ་
[121a.5]རྣམས་ཀྱིས་མཛེས་པར་བྱས་པ་བྱ་དང་བུང་བ་སྣ་ཚོགས་སྒྲ་སྐད་སྙན་པ་འབྱིན་ཅིང་། ཁ་ཅིག་དག་ན་ཡང་དཔག་བསམ་གྱི་ཤིང་ལྗོན་པའི་ས་རིས་ལེགས་པར་རྣམ་པར་ཕྱེ་བ་དག་ལ་ལྷའི་དབང་པོ་བརྒྱ་བྱིན་དེ་ཀུན་དུ་མིག་གིས་རྟོག་པར་བྱེད་ཅིང་། ལྷའི་ཚོགས་ཀྱིས་གང་བ་ཟླ་བ་དང་ཉི་མ་བས་ལྷག་
[121a.6]པའི་འོད་དག་གི་གཟི་བརྗིད་འབར་བས་དགའ་བར་བྱེད་དོ། །གསེར་གྱི་ཤིང་ལྗོན་པ་རྣམས་ཀྱིས་ཡོངས་སུ་བསྐོར་ཅིང་། བཻ་ཌཱུརྱའི་ཁང་བཟངས་ཀྱིས་དཀྲིགས་པ། ཀུན་ནས་གསེར་དང་། དངུལ་གྱི་ཀ་བ་ཟུང་རྣམས་ཀྱིས་མཛེས་པར་བྱས་ཤིང་། བཻ་ཌཱུརྱ་སྔོན་པོའི་པད་མའི་མཚོ་རྣམས་ཀྱིས་མཛེས་པར་བྱས་པ་
[121a.7]དེ་མཐོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་འདི་སྙམ་དུ་སེམས་ཏེ། ཁང་བཟངས་འདིར་བདག་གནས་པར་བྱ་བའི་ཕྱིར་འཇུག་པར་བྱའོ་སྙམ་མོ། །དེ་ནས་ལྷ་རྣམས་ཀྱང་འདི་སྙམ་དུ་སེམས་ཏེ། ད་ནི་ལྷའི་རྒྱལ་པོ་བརྒྱ་བྱིན་ཁང་པ་བརྩེགས་པ་འདིར་འཇུག་པར་འགྱུར་ཏེ། དེར་བདག་ཅག་རང་གི་འཁོར་གྱིས་ཡོངས་སུ་བསྐོར་ཅིང་
[121b]
[121b.1]ལྷ་མོའི་ཚོགས་ཀྱིས་ཉེ་བར་གླུ་ལེན་པ་དང་། ཚལ་དང་ཉེ་བའི་ཚལ་དུ་འཆག་ཅིང་རྩེད་མོ་བྱ་ཞིང་གླུ་དག་བླངས་ཏེ་བདེ་བ་ཉམས་སུ་མྱོང་བར་བྱའོ་སྙམ་མོ། །དེ་ནས་བརྒྱ་བྱིན་འདི་སྙམ་དུ་སེམས་ཏེ། གལ་ཏེ་ལྷ་དང་ལྷ་མོ་དག་གིས་སྐབས་ཕྱེ་ན། བདག་ཁང་བཟངས་འདིར་འཇུག་པར་བྱའོ་སྙམ་མོ། །དེ་ནས་ལྷ་དག་གིས་འཕྲལ་ལ་འདི་
[121b.2]སྐད་ཅེས་སྨྲས་སོ། །ཁྱོད་རང་གི་སྐྱེད་མོས་ཚལ་དག་ཏུ་གཤེགས་ལ་དགྱེས་པ་མཛད་དུ་གསོལ། དེ་ནས་བརྒྱ་བྱིན་གྱིས་ཚིག་དེ་ཐོས་ནས་ལྷ་དེ་དག་རང་གི་ཚལ་དང་། ཉེ་བའི་ཚལ་དང་སྐྱེད་མོས་ཚལ་དང་། པད་མའི་རྫིང་དང་། མཚེའུ་དང་། རང་གི་སླས་ག་ལ་ཡོད་པ་དེར་རྩེ་བའི་ཕྱིར་འགྲོ་བར་བྱེད་དོ། །དེ་ནས་ལྷའི་རྒྱལ་པོ་དབང་
[121b.3]པོ་ཁང་པ་བརྩེགས་པ་ག་ལ་བ་དེར་འགྲོ་བར་བྱེད་དེ། བཻ་ཌཱུརྱའི་ཚལ་དྲི་མ་མེད་པ་དེར་ཞུགས་ནས་ཐགས་སུ་བཏགས་པ་མ་ཡིན་པའི་ལྷའི་སྟན་ཁྲ་བོ་བཏིང་བའི་སྟེང་དུ་འདུག་གོ། །འདུག་ནས་དེའི་ལེགས་པར་བྱས་པའི་ལས་དང་། དགེ་བའི་ལས་དེས་བསྐུལ་ནས། རྩིག་ངོས་ཤིན་ཏུ་གསལ་བ་ལ་རྟོག་པར་བྱེད་དེ། བརྒྱ་བྱིན་གང་ཚེ་
[121b.4]འཕོས་པ་རི་མོར་བྲིས་པ་ལྟ་བུ་དེ་དག་ས་དེར་མཐོང་ངོ་། །དེ་དག་གི་མིང་དེར་བྲིས་པ་རྣམས་ལ་ཡང་རྟོག་པར་བྱེད་དེ་དེར་དབང་པོ་ཚེ་འཕོས་པ་ནི་འདི་རྣམས་ཡིན་ནོ། །འདི་ལྟ་སྟེ། ལེགས་འབྱོར་ཞེས་བྱ་བ་དང་། འབྱོར་པ་ཞེས་བྱ་བ་དང་། ལེགས་སྤྱོད་ལྡན་ཞེས་བྱ་བ་དང་། དཀར་པོ་ཞེས་བྱ་བ་དང་། བློ་གྲོས་བཟང་ཞེས་བྱ་བ་དང་། ཀུན་
[121b.5]བདེ་ཞེས་བྱ་བ་དང་། བརྟན་པ་ཞེས་བྱ་བ་དང་། ཀུན་ཏུ་མིག་ཅེས་བྱ་བ་དང་། མིག་སྟོང་ཞེས་བྱ་བ་དང་། ཐམས་ཅད་དགའ་ཞེས་བྱ་བ་དང་། སྟོང་སྣང་ཞེས་བྱ་བ་དང་། གཟི་བརྗིད་ཕྲེང་ལྡན་ཞེས་བྱ་བ་དང་། དཔལ་འཛིན་ཅེས་བྱ་བ་དང་། མདོག་སྔོན་ཞེས་བྱ་བ་དང་། མི་འཆི་ཞེས་བྱ་བ་དང་། མི་འགྱུར་ཞེས་བྱ་བ་དང་། བདེ་བྱེད་ཅེས་བྱ་
[121b.6]བ་དང་། མཆོག་སྦྱིན་འཛིན་ཅེས་བྱ་བ་དང་། བཀྲ་ཤིས་འཛིན་ཅེས་བྱ་བ་དང་། ཀུན་དགའ་ཞེས་བྱ་བ་དང་། བརྒྱ་བྱིན་ཞེས་བྱ་བ་ལ་སོགས་དབང་པོ་སུམ་ཅུ་ལྷའི་འཇིག་རྟེན་ནས་ཚེ་འཕོས་པ་དང་། དགེ་བའི་ལས་ཀྱིས་དེར་སྐྱེས་པ་དང་། དེའི་དགེ་བའི་ལས་ཟད་ནས་ལྷའི་དབང་པོའི་གནས་དེ་ནས་ཚེ་འཕོས་ཏེ། དེ་ནས་ཡང་
[121b.7]སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་ནང་དུ་སྐྱེས་པ་མཐོང་ཞིང་ལུས་སྡུག་བསྔལ་དུ་མས་མངོན་པར་ཉམས་པ་དག་མཐོང་ངོ་། །ཚེ་རབས་དེ་དག་གི་ནང་དུ་སྐྱེས་པ་དེ་དག་ཤིན་ཏུ་སྡུག་བསྔལ་ཞིང་སྡུག་བསྔལ་གྱིས་གནོད་པ་དེ་རྣམས་གཟུགས་བརྙན་ལྟ་བུར་གྱུར་པ་མཐོང་ངོ་།། །། 
[122a]
[122a.1]འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་གཅིག་པ། ཡི་དགས་རྣམས་ཀྱི་ནང་དུ་སྐྱེས་པ་དག །ལུས་བཀྲེས་པ་དང་། སྐོམ་པས་གདུངས་ཤིང་ལུས་པགས་པ་དང་། རུས་པ་དང་། རྒྱུས་པས་སྦྲེལ་བ་ལྟ་བུ་གང་ཡིན་པ་དེ་དག་དང་། དུད་
[122a.2]འགྲོ་རྣམས་ཀྱི་ནང་དུ་སྐྱེས་པ། ཕན་ཚུན་ལུས་ལ་ཟ་བའི་སྡུག་བསྔལ་གྱིས་གདུངས་ཤིང་ཟ་བ་གང་ཡིན་པ་དེ་དག་དང་། མི་རྣམས་ཀྱི་ནང་དུ་སྐྱེས་པ་ཚོལ་བའི་སྡུག་བསྔལ་གྱིས་མངོན་པར་གདུངས་པ་གང་ཡིན་པ་དེ་དག་ཀྱང་མཐོང་སྟེ། དེ་ལྟར་དེ་དག་མཐོང་ནས་འཁོར་བ་མི་བཟད་པར་
[122a.3]བྱས་པ་ལ་བདེ་བ་འབྱུང་བ་མེད་ཅིང་། ཀྱེ་མ་འཁོར་བ་འདི་ཀུན་ནི་གནོད་པ་ཕལ་ཆེ་ཞིང་མང་བ་ཡིན། ཀུན་ནས་སྙིང་པོ་མེད་པ་ཡིན། འཁོར་བ་འདི་ལ་གང་རྟག་པའམ། བརྟན་པའམ། ཐེར་ཟུག་གམ། མི་འགྱུར་བའི་ཆོས་ཅན་སྐྲའི་རྩེ་མོ་ཙམ་ཡང་མེད་དོ། །ཀྱེ་མ་དབང་པོ་འདི་དག་རང་
[122a.4]གི་ལས་ཀྱི་འབྲས་བུ་ལ་ལོངས་སྤྱད་ནས་འདི་ནས་ཚེ་འཕོས་ཏེ། སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་ནང་དུ་སྐྱེས་པ་རྣམས་བདེ་བའི་རྣམ་པ་འདི་ལྟ་བུའི་མཐའ་སྡུག་བསྔལ་གྱི་རྣམ་པ་དེ་ལྟ་བུ་སྟེན་པར་ག་ལ་ནུས། ཀྱེ་མ་འཁོར་བ་འདི་ནི་ཤིན་ཏུ་མི་བཟད་པ་ཡིན་ཞིང་། 
[122a.5]ཤིན་ཏུ་འཇིགས་པ་ཡིན་ལ། མཆོག་ཏུ་མི་དགའ་བར་བྱེད་པ་ཡིན་ནོ། །སུམ་ཅུ་རྩ་གསུམ་གྱི་དབང་ཕྱུག་ཅེས་བྱ་བ་ཤིན་ཏུ་བདེ་བའི་སྐལ་བ་ཅན་གང་ཡིན་པ་དེ་དག་ཀྱང་མཆོག་ཏུ་མི་བཟད་པའི་གནས་སྐབས་འདི་དག་ཏུ་སོང་བ་ལྟ་ཞིག་སྙམ་སེམས་སོ། །དེ་ལྟར་དེ་ཡིད་བྱུང་ནས་བདག་ཉིད་ལ་
[122a.6]རྟོག་པར་བྱེད་དེ། དེ་བདག་ཉིད་ཀྱི་ངན་སོང་གི་འགྲོ་བ་ནི་བཅད། ལྷ་དག་ལས་མི་རྣམས་ཀྱི་ནང་དུ་སྐྱེ་ཞིང་། མི་དག་ལས་ཚེ་འཕོས་ནས་དེ་ནས་ཡང་ལྷ་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །གང་གི་ཚེ་མི་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ་ཡུལ་བཟང་པོ་ཤིན་ཏུ་རྒྱས་པའི་
[122a.7]ལྗོངས་དང་། གྲོང་དང་། གྲོང་ཁྱེར་དང་། རིགས་བཟང་པོ་དང་། སྤྱོད་པ་བཟང་ཞིང་ཡོན་ཏན་ཕུན་སུམ་ཚོགས་པ་དང་། ལྟ་བ་ལོག་པ་དང་། ཁེངས་པ་དང་། རྒྱགས་པ་དང་། ང་རྒྱལ་དང་བྲལ་བའི་རིགས་བཟང་པོར་སྐྱེ་བར་འགྱུར་རོ། །གལ་ཏེ་ཡང་བདག་ཉིད་མི་རྣམས་ཀྱི་
[122b]
[122b.1]ནང་དུ་སྐྱེས་ན་ཡང་དེ་རྒྱལ་པོའི་རིགས་སམ། གལ་ཏེ་བློན་པོ་རྟག་ཏུ་སྤྱོད་པ་གཙང་ཞིང་ཡོན་ཏན་ཕུན་སུམ་ཚོགས་པ་དབང་ཕྱུག་དམ་པ་མཐུ་ཆེན་པོར་འགྱུར་བ་མཐོང་ངོ་། །འདི་ལྟར་བདག་མི་ཡུལ་དེ་ནས་ཤི་ནས་ཡང་གར་སྐྱེ་བར་འགྱུར་ཞིག་གུ་སྙམ་མོ། །དེ་བདག་ཉིད་ལྷ་རྣམས་ཀྱི་ནང་
[122b.2]དུ་སྐྱེས་ཏེ། མཆོག་ཏུ་རྫུ་འཕྲུལ་ཆེ་ཞིང་ཤིན་ཏུ་མཐུ་ཆེ་བ་དང་། ངོ་ཚའི་ཁ་ན་ལས་པ་མེད་པར་འགྱུར་བ་མཐོང་ངོ་། །ལྷ་གཞན་རྣམས་ཁ་ཟས་ཟ་བའི་དུས་དེའི་ཚེ་ལྷ་རྣམས་བདག་ཉིད་ཀྱིས་སྡིག་པ་དང་འདྲེས་པའི་ཟས་ཀྱི་ལས་ངན་པ་བསྐྱེད་པ་དེས་ཤིན་ཏུ་ངོ་ཚ་བར་འགྱུར་རོ། །གང་གི་ཇི་
[122b.3]སྲིད་དུ་ལས་ཀྱི་རྣམ་པ་བྱས་པ་དེ་སྲིད་དུ་དེའི་ཟས་ཀྱི་རྣམ་པ་དེ་ལྟ་བུ་འབྱུང་བར་འགྱུར་ཏེ། ཟས་དེ་མངོན་པར་མཐོང་ནས་ལྷ་རྣམས་ཤིན་ཏུ་ངོ་ཚ་བར་འགྱུར་རོ། །དེ་ལྟར་བདག་གི་ཟས་ཤིན་ཏུ་ཆེ་བ་མཆོག་ཏུ་ཞིམ་པ། རབ་ཏུ་མང་བ་དེ་དག་བདག་ཉིད་ཀྱིས་མཐོང་ནས་དེ་འདི་སྙམ་དུ་སེམས་ཏེ། 
[122b.4]བདག་ཚེ་རབས་ཇི་སྙེད་ཅིག་ཏུ་འདི་ལྟར་འགྱུར་སྙམ་ནས་དེས་ཁང་པ་བརྩེགས་པའི་རྩིག་པ་དེ་ཉིད་ལ་བརྟགས་ན། དགེ་བའི་ལས་དེས་བདག་ལྷ་རྣམས་ཀྱི་ནང་དུ་ལན་བདུན་མི་རྣམས་ཀྱི་ནང་དུ་ལན་བདུན་ཕན་ཚུན་ཚེ་འཕོ་བ་ལན་བདུན་མཐོང་ནས། བདག་གི་ཚེ་འཕོ་བ་བརྒྱད་པ་ལྷ་རྣམས་དང་། 
[122b.5]མི་རྣམས་དང་། སེམས་ཅན་དམྱལ་བ་རྣམས་དང་། དུད་འགྲོ་རྣམས་དང་། ཡི་དགས་རྣམས་ཀྱི་ནང་དུ་སྐྱེ་བ་མ་མཐོང་ནས། དེ་འདི་སྙམ་དུ་སེམས་ཏེ། འདི་དག་གང་དུ་ཡང་བདག་ཉིད་མ་མཐོང་སྟེ། བདག་གང་དུ་ཇི་ལྟར་སྐྱེ་བར་འགྱུར་ཞིག་གུ་སྙམ་མོ། །དེ་བདག་ཉིད་གང་དུ་ཡང་
[122b.6]མ་མཐོང་ནས། དེ་ཤིན་ཏུ་ངོ་མཚར་ཆེར་སྐྱེས་ཏེ། ཀྱེ་མ་བདག་གི་ཚེ་བརྒྱད་པ་མ་མཐོང་ངོ་སྙམ་ནས་དེ་སེམས་ཤིང་འདུག་འདུག་པ་ལས་ཡུན་རིང་ཞིག་ལོན་པ་དང་དྲན་པ་རྙེད་དེ། བདག་གིས་བཅོམ་ལྡན་འདས་ལས་བདག་ཚེ་རབས་བདུན་རྗེས་ནས་རྒྱུན་དུ་ཞུགས་པར་འགྱུར་ལ། ཕྱིས་
[122b.7]ཕུང་པོའི་ལྷག་མ་མེད་པའི་དབྱིངས་ལ་འཇུག་པར་འགྱུར་རོ་ཞེས་ཐོས་སོ། །ད་ནི་བདག་སྐལ་བ་དེ་ལྟ་བུ་དང་ལྡན་པར་འགྱུར་རོ་སྙམ་སྟེ། དེ་ལྟར་བརྟགས་ནས། དེ་ནས་ཡང་བཅོམ་ལྡན་འདས་ལ་ཕྱག་འཚལ་བར་བྱེད་དེ། ཡིད་ཤིན་ཏུ་དང་ཞིང་རྙོག་པ་མེད་པས་བཅོམ་ལྡན་འདས་ལ་
[123a]
[123a.1]ཕྱག་འཚལ་བར་བྱེད་དོ། །ཡིད་རབ་ཏུ་དགའ་བས་ཕྱག་བྱས་ནས། དེ་ནས་ཡང་གདིང་བ་ཤིན་ཏུ་འབྱོར་པ་བཏགས་པ་ལས་བྱས་པ་མ་ཡིན་པ་ཕུན་སུམ་ཚོགས་པ་དང་། འཛམ་བུ་ཆུ་བོའི་གསེར་བཟང་པོའི་སྟན་དེ་ཉིད་ལ་འདུག་པ་དང་། བརྒྱ་བྱིན་གྱི་གཟུགས་དེ་ཉིད་རྩིག་
[123a.2]པའི་ནང་ན་སྣང་བ་མཐོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་འདི་སྙམ་དུ་སེམས་ཏེ། འདི་ལྟར་བདག་ཡང་ལྷའི་འདུན་ས་ཆོས་བཟང་དུ་ལྷ་རྣམས་ཡང་དག་པར་བལྟ་བར་བྱ་བའི་ཕྱིར་འཇུག་པར་བྱའོ་སྙམ་མོ། །དེ་ནས་ལྷའི་རྒྱལ་པོ་བརྒྱ་བྱིན་སྟན་དེ་ལས་ལངས་ནས་ཚལ་སྣ་ཚོགས་ཀྱི་ཕྱོགས་
[123a.3]ག་ལ་བ་དེར་འགྲོ་བར་བྱེད་དེ། དེར་ཡང་ལྷ་དང་ལྷ་མོའི་ནང་ན་དགའ་བར་བྱེད། དགའ་དགུར་སྤྱོད་པར་བྱེད་ལ། ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད། ཡོངས་སུ་སྤྱོད་པར་བྱེད་དོ། །བྱ་དང་། ཤིང་ལྗོན་པ་དང་། པད་མའི་རྫིང་དང་། ལྟེང་
[123a.4]ཀ་དང་། ཉེ་བའི་ཚལ་གྱི་རྣམ་པས་མཛེས་པར་བྱས་པའི་ཚལ་སྣ་ཚོགས་སུ་དེ་དག་གིས་ལྷའི་རྒྱལ་པོ་བརྒྱ་བྱིན་དེ་མངོན་པར་མཐོང་ནས། དེ་དག་ཐམས་ཅད་ཀྱིས་སིལ་སྙན་དང་། རོལ་མོ་རྣམ་པ་སྣ་ཚོགས་དག་བླངས་ཏེ། ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །
[123a.5]དོང་ནས་ཀྱང་བརྒྱ་བྱིན་ལ་གསོང་པོར་སྨྲས་ཤིང་བརྒྱ་བྱིན་ཡོངས་སུ་བསྐོར་ནས། ལྷའི་ཚོགས་ཐམས་ཅད་བྲོ་རྡུང་བར་བྱེད། གླུ་དབྱངས་ལེན། དགོད་པར་བྱེད་དོ། །བརྒྱ་བྱིན་སྔར་འགྲོ་ལ། ལྷ་མོ་ཆ་བྱད་དང་། གཟུགས་སྣ་ཚོགས་དང་ལྡན་པ་དག་ཕྱི་བཞིན་འབྲང་ཞིང་རོལ་མོའི་སྒྲ་སྣ་
[123a.6]ཚོགས་ཀྱིས་ལྷའི་འདུན་ས་ཆོས་བཟང་དེར་འགྲོ་བར་བྱེད་དོ། །དེ་དག་ཐམས་ཅད་ཡིད་རབ་ཏུ་དགའ་བས་སིལ་སྙན་དང་། རོལ་མོ་སྣ་ཚོགས་དང་། གར་བྱས། གད་མོ་བགད། དགའ་བར་བྱས། རྩེད་མོ་རྩེས་ནས་ལྷན་ཅིག་ཏུ་འདོང་བར་བྱེད་དོ། །དེ་ནས་ཆོས་བཟང་ན་གནས་པའི་
[123a.7]ལྷ་བརྒྱ་བྱིན་ལ་རིམ་གྲོ་བྱེད་པར་འདོད་པ་རྣམས་ཀྱང་ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་སིལ་སྙན་དང་། གླུ་དབྱངས་ཀྱི་སྒྲ་སྣ་ཚོགས་འབྱིན་པའི་ལྷ་དེ་རྣམས་ཀྱང་ཕྱིར་བྱུང་ནས་དེ་དག་ཕན་ཚུན་འདུས་སོ། །ལྷའི་ཚོགས་འདུས་ཤིང་ཡང་དག་པར་དགའ་ལ། 
[123b]
[123b.1]མངོན་པར་མཐོང་བ་དེ་རྣམས་ཀྱི་བྲོ་གར་དང་། གླུའི་སྒྲ་ཤིན་ཏུ་སྙན་པ་སྲེད་པ་ཀུན་དུ་སྟོན་པའི་སྒྲ་དེས་ལྷའི་འཇིག་རྟེན་དང་བཅས་པ་ཐམས་ཅད་ཀུན་དུ་གང་ངོ་། །སྒྲ་དེ་དག་ཐོས་ནས་ལྷ་གང་ཚལ་དང་། ཉེ་བའི་ཚལ་གཞན་རྣམས་ཀྱི་ནང་ན་འཁོད་པ་དག་ལྷའི་འདོད་པའི་ཡོན་ཏན་ལྔ་རྣམས་
[123b.2]འབྱོར་ཅིང་ལྡན་པར་གྱུར་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་དག་ཀྱང་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དེ། དོང་ནས་ཀྱང་བརྒྱ་བྱིན་ལ་གསོང་པོར་སྨྲས་ཤིང་རྒྱལ་བར་སྤྱོན་ཅིག་ཅེས་བརྗོད་ནས། འབུམ་ཕྲག་དུ་མར་ཡོངས་སུ་བསྐོར་
[123b.3]ཏེ་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །དགེ་བའི་ལས་སྣ་ཚོགས་ཀྱིས་གླུ་ལེན། བྲོ་རྡུང་ཞིང་ཆ་བྱད་དང་། རྒྱན་རྣམ་པ་བཞི་ཐོགས་པ་དེར་སྐྱེས་པ་དག་ནི་ཚུལ་ཁྲིམས་ཕུན་སུམ་ཚོགས་པ་ལེགས་པར་བསྲུངས་ཤིང་བསྒོམས་པ་དེའི་འབྲས་བུའི་རྣམ་པ་ཡིན་ཏེ། དེ་ལ་
[123b.4]ཉེ་བར་སྤྱོད་པར་བྱེད་དོ། །ལྷའི་ཚོགས་ཐམས་ཅད་ཆོས་བཟང་དུ་ཞུགས་ཏེ། བརྒྱ་བྱིན་གྱི་གནས་དཔག་ཚད་ལྔ་བརྒྱར་རྒྱ་ཆེ་ཞིང་གསེར་བཙོ་མས་རྣམ་པར་བརྒྱན་པ། བཻ་ཌཱུརྱའི་ཤིང་ལྗོན་པས་ཉེ་བར་མཛེས་པར་བྱས་པ། ཤིང་ལྗོན་པ་གཞན་རྣམས་ཀྱིས་ཀྱང་མཛེས་པར་བྱས་པ། མེ་
[123b.5]ཏོག་འཇམ་པོས་རྒྱས་པ། ཤིན་ཏུ་དྲི་ཞིམ་ཞིང་དཔག་ཚད་ལྔའི་བར་དུ་དྲི་རབ་ཏུ་འབྱུང་བར་བྱེད་པ། ཡིད་དུ་འོང་བ་དགའ་བར་བྱེད་ལ། སྡུག་ཅིང་ཡིད་དུ་འཐད་པ་གཞན་གྱིས་མི་ཐུབ་པ་དག་ཡོད་དེ། དེ་དག་ཐམས་ཅད་ཀྱང་ལྷའི་འདུན་སར་བརྒྱ་བྱིན་གྱིས་ཡོངས་སུ་བསྐྱངས་པ་ཡིན་
[123b.6]ནོ། །དེ་དག་ལྷའི་དབང་པོ་བརྒྱ་བྱིན་དང་བཅས་ཤིང་ལྷ་མོའི་ཚོགས་བྱེ་བ་ཕྲག་དགུ་བཅུ་རྣམས་དང་ལྷན་ཅིག་ཏུ་འདོད་པའི་ཡོན་ཏན་ལྔ་པོ་དེ་རྣམས་ཀྱིས་དགའ་བར་བྱེད། རྩེ་བར་བྱེད་དོ། །དེར་ཞུགས་ནས་ཁང་བཟངས་རབ་ཏུ་དགའ་བར་གནས་པ་ཞེས་བྱ་བ་དེའི་ནང་དུ་འདོང་བར་བྱེད་
[123b.7]དོ། །བཻ་ཌཱུརྱ་དང་། གསེར་དང་། དངུལ་དང་། སྤུག་ལས་བྱས་པའི་ཀ་བ་རྣམས་དང་། གསེར་ལས་བྱས་པའི་སྟན་རྣམས་ཀྱིས་ཉེ་བར་མཛེས་པར་བྱས་པ། ཐགས་སུ་བཏགས་པ་མ་ཡིན་པའི་སྟན་ཁྲ་བོ་འཇམ་ལ་ནེམས་ཞེས་བྱེད་ཅིང་འཕར་ལ་ལྷོད་པ་རྣམས་བཏིང་བ། སྟེང་དུ་གདིང་
[124a]
[124a.1]བ་ཡོན་ཏན་ཕུན་སུམ་ཚོགས་པའི་སྟན་རྣམས་ལ་ལྷའི་ཚོགས་ཐམས་ཅད་བརྒྱ་བྱིན་གྱིས་གནང་ནས་འཁོད་དོ། །དེ་ནས་ལྷའི་དབང་པོ་བརྒྱ་བྱིན་གྱིས་ལྷ་རྣམས་ལ་འདི་སྐད་སྨྲས་སོ། །བདག་ཅག་ལེགས་པར་བྱས་པའི་ལས་དེས་ལྷའི་འཇིག་རྟེན་འདིར་སྐྱེས་ལ། དེ་ཟད་ནས་ལྟུང་
[124a.2]བ་ནི་གདོན་མི་ཟའོ། །བདག་ཅག་ཐམས་ཅད་ལས་ཀྱི་འབྲས་བུའི་བགོ་སྐལ་ལ་ཇི་ལྟར་སྤྱོད་པ་བཞིན་བདག་ཅག་ལྷ་རྣམས་ཀྱི་ནང་དུ་འོང་ལ། དེ་ནས་ཡང་བདག་ཅག་ལྟུང་བའི་མཐར་འགྱུར་ཏེ། དེ་ལྟ་བས་ན་ལྷ་དག་སྡུག་བསྔལ་དེ་དག་ཐམས་ཅད་མངོན་པར་ཤེས་པར་བྱོས་ལ་དགེ་བ་
[124a.3]ལ་འབད་པར་གྱིས་ཤིག །དེ་ནས་བརྒྱ་བྱིན་གྱི་ཚིག་དེ་ཐོས་ནས། དེ་དག་ཀུན་གྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་ཁྱོད་ཀྱིས་དེ་ཇི་ལྟར་ཐུགས་སུ་ཆུད་པ་དེ་བཞིན་ལགས་ཏེ། བདག་ཅག་ཀུན་དེ་ལྟར་རང་གི་ལས་ཀྱི་འབྲས་བུ་ལ་ཉེ་བར་སྤྱོད་པ་ལྷའི་དགའ་བ་དང་བདེ་བ་དེ་
[124a.4]ལས་ལྟུང་བར་འགྱུར་ན། དེ་ལས་གཞན་པ་བདག་ཅག་རྒྱུ་གང་གིས་ལྟུང་བར་མི་འགྱུར་བ་བསྟན་དུ་གསོལ། དེ་ནས་བརྒྱ་བྱིན་གྱིས་ལྷ་དེ་རྣམས་ལ་འདི་སྐད་སྨྲས་སོ། །གང་འདུས་བྱས་ཀྱི་རྣམ་པ་འཇིག་པའི་མཐའ་ཅན་རྟག་པར་འགྱུར་བའམ། ཐེར་ཟུག་ཏུ་འགྱུར་བའམ། མི་འགྱུར་
[124a.5]བའི་ཆོས་ཅན་གྱི་གནས་དེ་ནི་འོག་གམ། ཐད་ཀའམ། དབུས་སམ། སྟེང་ན་ཡང་མེད་དོ། །ཀུན་ནས་ཉོན་མོངས་པ་ལ་རྟག་ཏུ་ཆགས་པའི་བློ་དེས་ནི་ཆོ་ག་འགྲངས་ཏེ། སྡུག་བསྔལ་ལ་མཐའ་མེད་ཅིང་ལེགས་པ་མེད། བདེ་བའི་རང་བཞིན་མ་ཡིན། རྒྱུ་དང་རྐྱེན་ཁོང་དུ་ཆུད་པ་
[124a.6]སྐྱེད་པ་མ་ཡིན། ཡང་དག་པར་སྐྱེད་པ་ཡིན། སྡུག་བསྔལ་གྱི་མཐའ་འདི་ལྟ་བུ་ལ་རྟོག་པར་མི་བྱེད་དེ། ཁྱེད་ཅག་ཕལ་ཆེར་མཐོ་རིས་ནས་ཚེ་འཕོས་ཏེ། སེམས་ཅན་དམྱལ་བ་དང་། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེའོ། །དེ་ནས་ཡང་ལེགས་པར་བྱས་པའི་ལས་ཀྱིས་
[124a.7]འདིར་སྐྱེས་པ་རྣམས་རང་གི་ལས་ཀྱི་འབྲས་བུའི་བགོ་སྐལ་ལ་སྤྱོད་པ་མཐོ་རིས་ན་ལྷའི་བདེ་བ་དག་མྱོང་བར་འགྱུར་རོ། །དེ་ནས་ཡང་ལས་ཀྱིས་གཟིངས་པ་རྣམས་ལྟུང་བར་འགྱུར་ཏེ། སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་ཉེ་བར་སྤྱོད་པར་འགྱུར་གྱིས་ལྷ་
[124b]
[124b.1]རྣམས་དེ་ལ་ཤིན་ཏུ་བག་ཡོད་པར་གྱིས་ཤིག །འདི་ལྟར་བདག་གིས་གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་རྣམས་ཀྱིས་མདོར་བསྡུས་ཏེ་གསུངས་པའི་ཆོས་དེ་ཁོ་ན་དང་། གཞན་གང་གིས་འཁོར་བ་ལས་ཐར་བར་འགྱུར་བ་བཤད་པར་བྱའོ། །འདི་ལྟ་སྟེ། མ་རིག་པའི་རྐྱེན་
[124b.2]གྱིས་འདུ་བྱེད་རྣམས། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ། སྲེད་
[124b.3]པའི་རྐྱེན་གྱིས་ལེན་པ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ། སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་བར་འགྱུར་ཏེ། དེ་ལྟར་སྡུག་བསྔལ་གྱི་ཕུང་
[124b.4]པོ་ཆེན་པོ་འདི་འབའ་ཞིག་འབྱུང་བར་འགྱུར་རོ། །ཡང་མ་རིག་པ་འགགས་པས་འདུ་བྱེད་འགག་པར་འགྱུར་ལ། འདུ་བྱེད་འགགས་པས་རྣམ་པར་ཤེས་པ་འགག །རྣམ་པར་ཤེས་པ་འགགས་པས་མིང་དང་གཟུགས་འགག །མིང་དང་གཟུགས་འགགས་པས་སྐྱེ་མཆེད་དྲུག་
[124b.5]འགག །སྐྱེ་མཆེད་དྲུག་འགགས་པས་རེག་པ་འགག །རེག་པ་འགགས་པས་ཚོར་བ་འགག །ཚོར་བ་འགགས་པས་སྲེད་པ་འགག །སྲེད་པ་འགགས་པས་ལེན་པ་འགག །ལེན་པ་འགགས་པས་སྲིད་པ་འགག །སྲིད་པ་འགགས་པས་སྐྱེ་བ་འགག །སྐྱེ་བ་འགགས་
[124b.6]པས་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འགག་པར་འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་འགག་པར་འགྱུར་རོ། །དེ་ལྟར་ལྷ་དག་འཁོར་བ་
[124b.7]འདིའི་འཇུག་པ་དང་། ལྡོག་པ་ཞེས་བྱ་བ་མཐོང་ཞིང་ཤེས་ན་ཉོན་མོངས་པ་ཟད་ནས་ཐར་བར་འགྱུར་ཏེ། མྱ་ངན་ལས་འདས་པ་ཞེས་བྱ་བ། འཇིག་པ་མེད་པ། རྟག་པ། རྒ་བ་མེད་པ། འཆི་བ་མེད་པ། ཟག་པ་མེད་པ་འཐོབ་སྟེ། དེ་ལྟར་ལྷ་དག་སྲོག་ཆགས་རྣམས་
[125a]
[125a.1]འཁོར་བ་འདི་ལས་ཐར་བར་འགྱུར་རོ། །གང་འདུས་བྱས་ཀྱི་རྣམ་པ་འཇིག་པ་མེད་པའི་མཐའ་འམ། ཟད་པ་མེད་པའི་མཐའ་འམ། ཆུད་ཟ་བ་མེད་པའི་མཐའ་འམ། ཚེ་རབས་སུ་འགག་པ་མེད་པའི་ཆོས་ཞེས་བྱ་བའི་གནས་གཞན་འཁོར་བ་ན་མེད་དོ། །གང་ན་
[125a.2]གཏན་དུ་བདེ་བར་འགྱུར་བ་དང་། ལྟུང་བའི་མཐའ་མེད་པ་དང་། ཟད་པ་དང་འཇིག་པའི་མཐའ་མེད་པ་དང་། འབྱུང་བ་དང་འཇིག་པར་འགྱུར་བའི་ཆོས་ཅན་མ་ཡིན་པ་མེད་དོ། །དེ་ནས་བརྒྱ་བྱིན་གྱི་ཁ་ནས་ཚིག་དེ་དག་ཐོས་ནས། ལྷ་གང་ཚེ་རབས་གཞན་དག་ཏུ་
[125a.3]སེམས་བསྒོམས་པ་དམ་པའི་ཆོས་ལ་མངོན་པར་དགའ་ཞིང་། བློ་ཤིན་ཏུ་ཞན་པ་དེ་དག་ནི་ཡིད་ལ་བག་ཡོད་པར་འགྱུར་ཞིང་། སངས་རྒྱས་དང་། ཆོས་དང་། དགེ་འདུན་རྣམས་ལ་གཅིག་ཏུ་དད་ལ། མྱ་ངན་ལས་འདས་པའི་ས་བོན་བདེ་བའི་ལས་འཕེན་པར་བྱེད་དོ། །
[125a.4]ཡིད་མ་བསྒོམས་པ་གང་ཡིན་པ་དེ་དག་ནི། དེ་ནས་ཡང་བག་མེད་ཅིང་སེམས་འཁྲུགས་པར་འགྱུར་ལ། སྲེད་པས་བསླུས་པ་རྣམས་ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད་དོ། །དེ་ནས་ཡང་དེས་བསླུས་པ་རྣམས་རྩེ་བ་དོན་དུ་བྱེད་ཅིང་། 
[125a.5]དགའ་བར་བྱེད་དེ། དེ་ལྟར་དེ་དག་གི་འཁོར་བའི་སྡུག་བསྔལ་མཐའ་མེད་པར་འགྱུར་རོ། །དེ་ལྟར་ལྷའི་རྒྱལ་པོ་བརྒྱ་བྱིན་དེས་ཆོས་བཤད་པ་ན། འཇིག་རྟེན་སྐྱོང་བ་བཞི་རྣམས་ལྷའི་འདུན་ས་ཆོས་བཟང་དག་ཏུ་སོ་སོར་འཁོད་དེ། འདི་ལྟར་ལྷའི་རྒྱལ་པོ་བརྒྱ་བྱིན་ལྷ་རྣམས་
[125a.6]དང་ལྷན་ཅིག་གང་ན་བཞུགས་ཞེས་དཔྱོད་པར་བྱེད་དོ། །དེ་ནས་དེ་ལྟར་བརྒྱ་བྱིན་ལྷའི་སྟན་ལ་འདུག་ཅིང་། ལྷའི་ཚོགས་ཀྱིས་ཡོངས་སུ་བསྐོར་ལ་གཟི་བརྗིད་འབར་བ་ན། ལྷ་ཡུལ་གྱི་བདེ་བ་དཔེ་མེད་པ་དུ་མ་དང་ལྡན་པ་རྒྱང་རིང་པོ་ནས་མཐོང་ངོ་། །དེ་མཐོང་ནས་འཇིག་རྟེན་
[125a.7]སྐྱོང་བ་བཞི་རྣམས་བརྒྱ་བྱིན་ག་ལ་བ་དེར་འདོང་བར་བྱེད་དོ། །དོང་ནས་བརྒྱ་བྱིན་ལ་གསོང་པོར་སྨྲ་སྟེ། ལྷའི་སྟན་མཆོག་ཏུ་ཉམས་དགའ་བ་བཟང་པོ་ལ་ཕྱོགས་གཅིག་ཏུ་འཁོད་དོ། །དེ་ནས་ཡང་སྟན་མཆོག་ཏུ་ཉམས་དགའ་བ་བཟང་པོ་དེ་དག་ལས་ལངས་ཏེ། བརྒྱ་བྱིན་
[125b]
[125b.1]ག་ལ་བ་དེ་ལོགས་སུ་ཕྱོགས་ནས་འདུག་སྟེ། བརྒྱ་བྱིན་ལ་འདི་སྐད་སྨྲས་སོ། །ལྷའི་དབང་པོ་འདི་ལྟར་འཛམ་བུའི་གླིང་གི་མི་རྣམས་ནི་དགེ་བ་བཅུའི་ལས་ཀྱི་ལམ་ལ་མངོན་པར་བརྩོན་ཞིང་ཆོས་ལ་དགའ་བ། མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་
[125b.2]དང་། བྲམ་ཟེར་འཛིན་པ་དང་། རིགས་ཀྱི་རྒན་རབས་ལ་གུས་པར་བགྱིད་ཀྱིས། ལྷའི་དབང་པོ་ཁྱོད་དགྱེས་པར་མཛད་དུ་གསོལ། དེ་ནས་ལྷའི་དབང་པོ་བརྒྱ་བྱིན་གྱིས་ཚིག་དེ་དག་ཐོས་ནས་འདི་སྐད་སྨྲས་སོ། །ལྷ་དག་བདག་ནི་དགའོ། །རྒྱལ་པོ་ཆེན་པོ་ཁྱེད་ཅག་
[125b.3]ནི་འཇིག་རྟེན་སྐྱོང་ཞིང་། འཇིག་རྟེན་ལ་ཕན་པར་འདོད་པ་ཕན་གདགས་པར་རབ་ཏུ་ཞུགས་པ་ཡིན་ཏེ། བདག་གི་དགའ་བ་ཡང་ཐོས་ནས། ཁྱེད་བདེ་ལེགས་སུ་གྱུར་ཅིག །དེ་ནས་འཛམ་བུའི་གླིང་དུ་ཆོས་དང་མི་ལྡན་ཞིང་། ཆོས་མ་ཡིན་པའི་རྗེས་སུ་ཞུགས་པའི་མི་དེ་དག་
[125b.4]དེ་བཞིན་དུ་འཇིག་རྟེན་སྐྱོང་བ་རྣམས་བརྒྱ་བྱིན་ལ་སྨྲ་བར་བྱེད་དེ། འཛམ་བུའི་གླིང་ན་མི་ཆོས་དང་མི་ལྡན་ཞིང་། ཆོས་མ་ཡིན་པའི་རྗེས་སུ་འཇུག་པ། མར་མི་འཛིན་པ་དང་། ཕར་མི་འཛིན་པ་དང་། དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པ་དང་། རིགས་ཀྱི་རྒན་
[125b.5]རབས་ཀྱི་རྗེས་སུ་མི་འཇུག་པ་དག་མཆིས་ཏེ། བདུད་ཀྱི་ཕྱོགས་ནི་འཕེལ་ལོ། །དམ་པའི་ཆོས་ཀྱི་ཕྱོགས་ནི་འགྲིབ་པོ་ཞེས་བསྙད་དོ། །ལྷའི་རྒྱལ་པོ་བརྒྱ་བྱིན་གྱིས་དེ་ཐོས་ནས་རྒྱལ་ཆེན་བཞིའི་ལྷ་རྣམས་དང་། སུམ་ཅུ་རྩ་གསུམ་པ་ཇི་ལྟར་ཕྱོགས་པ་རྣམས་ལ་བོས་ནས་སྨྲས་པ། ལྷ་
[125b.6]མ་ཡིན་བརྟན་པ་དང་། རབ་སྤྲོ་ལ་སོགས་པ། ཀླུ་ཆོས་མ་ཡིན་པ་དང་ལྡན་པ་རབ་འཇོམས་ལ་སོགས་པ་སའི་འོག་ནས་ལངས་ཏེ། བདག་ཅག་ལ་གཡུལ་འགྱེད་དུ་འོང་གིས། ལྷ་ཁྱེད་རྣམས་ཆོས་ཤིག །དེ་ནས་བརྒྱ་བྱིན་གྱི་བཀའ་དེ་མནོས་ནས། གང་རྒྱལ་ཆེན་བཞིའི་
[125b.7]ལྷ་རྣམས་བརྒྱ་བྱིན་གྱི་བཀས་ཤིན་ཏུ་རིངས་པར་ལག་ཆ་དང་། མཚོན་ཆ་སྣ་ཚོགས་སྔ་མ་བཞིན་ཐོགས་ཏེ། རི་བོ་ཟླ་བ་ཞེས་བྱ་བའི་རི་ག་ལ་བ་དེར་འདོང་བར་བྱེད་དོ། །དེ་ནས་འཇིག་རྟེན་སྐྱོང་བ་དེ་རྣམས་དོང་བ་དང་། ལྷའི་དབང་པོ་བརྒྱ་བྱིན་ཡང་ལྷའི་ཚོགས་སྣ་ཚོགས་
[126a]
[126a.1]ཀྱིས་ནི་བསྐོར། ལྷའི་ཕྲེང་བ་དང་གོས་ནི་གྱོན། ལང་ཚོ་ལ་བབ་པའི་གཟུགས་རྒྱན་སྣ་ཚོགས་ཀྱིས་ནི་བརྒྱན། ལྷ་མོ་རྣམས་ནི་རྗེས་སུ་འབྲང་ཞིང་། ལྷའི་ཚོགས་ཀྱིས་ཡོངས་སུ་བསྐོར་བ་དང་ལྷན་ཅིག་ཐམས་ཅད་མངོན་པར་འབྱོར་ཅེས་བྱ་བ་ག་ལ་བ་དེར་
[126a.2]འདོང་བར་བྱེད་དེ། སྐྱེད་མོས་ཚལ་གང་ཡིན་པ་དེ་རི་རབ་དང་སྐྲ་ལྟ་བུར་ཆུང་ཟད་འདྲ་བའི་དཔེར་བྱ་ན། འདི་ལྟར། ཟླ་བ་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བ་ལྟ་བུ་དང་། ཉི་མ་གཟའི་ཚོགས་ཀྱིས་བསྐོར་བ་མི་འཐུན་པར་མཐོང་བ་ལྟ་བུ་དང་། རི་རབ་གསེར་གྱི་རི་སྟོང་
[126a.3]གིས་བསྐོར་བ་ལྟ་བུ་དང་། ཤིང་ལྗོན་པ་ལྷའི་གསེར་དང་། དངུལ་དང་། བཻ་ཌཱུརྱ་དང་། མཐོན་ཀ་དང་། པད་མ་རཱ་གའི་མདོག་ལྟ་བུ་རྣམས་ཀྱིས་ཉེ་བར་མཛེས་པར་བྱས་པའི་སྐྱེད་མོས་ཚལ་དེ་ལྷའི་མེ་ཏོག་གིས་མཛེས་པར་བྱས་ཤིང་། བྱའི་ཚོགས་ཀྱིས་ཡོངས་སུ་
[126a.4]བསྐོར་ལ་སྒྲ་སྐད་སྙན་པ་འབྱིན་པ། ལྷའི་པད་མའི་རྫིང་རྣམས་ཀྱིས་མཛེས་པར་བྱས་པ་ཡིན་ནོ། །ལྷའི་རྒྱལ་པོ་བརྒྱ་བྱིན་གྱི་གླང་པོ་ཆེའི་རྒྱལ་པོ་ས་སྲུང་གི་བུ་ཞེས་བྱ་བ་སྐྱེད་མོས་ཚལ་ཆེན་པོ་དེ་ན་རྫིང་དེ་དག་སྔ་མ་བཞིན་ཡོད་པའི་ནང་ན་བལ་གླང་མོ་དང་ལྷན་ཅིག་རྩེ་བར་བྱེད། 
[126a.5]གསེར་དང་། བཻ་ཌཱུརྱའི་པད་མའི་འདམ་བུའི་ནང་ན་བལ་གླང་མོ་དང་ལྷན་ཅིག་རྩེ་ཞིང་ཡུལ་དེར་འགྲོ་བར་བྱེད་དོ། །ལྷའི་རྒྱལ་པོ་བརྒྱ་བྱིན་ལྷའི་ཚོགས་དང་། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་བསྐོར་བ་ལྟར། གླང་པོ་ཆེའི་རྒྱལ་པོ་དེ་ཡང་དེ་ལྟ་བུ་ཡིན་ལ། པད་མ་
[126a.6]གསེར་བཙོ་མ་ལྟ་བུ་དང་། ནམ་མཁའ་ལ་ཉི་མ་འབུམ་ཕྲག་འཆར་བ། དེ་ལྟ་བུའི་འོད་བཟང་པོ་འཆར་བ་དང་ལྡན་པ་རྣམས་ཀྱིས་མཛེས་པར་བྱས་པ་དེར་དེ་དགའ་བར་བྱེད། ཡོངས་སུ་སྤྱོད་པར་བྱེད། རྩེད་མོ་བྱེད། དུད་འགྲོར་གྱུར་ཀྱང་ལྷའི་བདེ་བ་མྱོང་བ་
[126a.7]ཡིན་ནོ། །དེ་ནས་ལྷའི་རྒྱལ་པོ་བརྒྱ་བྱིན་དེར་སོང་ནས། ལག་པ་གཉིས་ཀྱིས་བྱུགས་ཤིང་ཕྱི་བདར་བྱེད་ལ། ཀྱེ་བདག་གི་གླང་པོ་ཆེའི་རྒྱལ་པོ་འདི་ནི་གཡུལ་འགྱེད་པ་ལ་དགོས་པ་ཡིན་ཏེ། ལྷ་དང་ལྷ་མ་ཡིན་འཐབ་པའི་ཚེ། འདིའི་སྟེང་ནས་བདག་རྒྱལ་བ་ཐོབ་
[126b]
[126b.1]བོ། །དེ་ནས་གླང་པོ་ཆེ་མཆོག་ཕྱི་བདར་བྱས་ནས། སྐྱེད་མོས་ཚལ་ཐམས་ཅད་འབྱོར་ལྡན་ན་ཁང་བཟངས་མྱ་ངན་བྲལ་ཞེས་བྱ་བ་ག་ལ་བ་དེར་འགྲོ་བར་བྱེད་དེ། ཆུའི་ཟམ་པ་ལྟ་བུའི་སྐས་དེ་ལས་འཛེགས་ནས། དེར་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ་
[126b.2]འཇུག་པར་བྱེད་དོ། །དེར་ཞུགས་ནས་ལྷའི་རྒྱལ་པོ་དེ་ལྷ་མོ་བྱེ་བ་ཕྲག་དགུའི་མདུན་ན་རྩེ་བར་བྱེད། དགའ་བར་བྱེད་དོ། །ལྷའི་རྒྱལ་པོ་དེ་རྣམས་དང་ལྷན་ཅིག་ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་རྩེ་བར་བྱེད། དགའ་བར་བྱེད། ཡོངས་
[126b.3]སུ་སྤྱོད་པར་བྱེད་དོ། །ལྷའི་རྒྱལ་པོ་རང་གི་ལས་དང་འཐུན་པར་ལོངས་སྤྱོད་འབྱོར་ཏེ། ལྷ་དེ་དག་དང་ལྷའི་རྒྱལ་པོ་དེ་ཇི་སྲིད་དུ་འདོད་པ་སྡུག་པ། ཡིད་དུ་འོང་བ་བྱས་ཤིང་བསགས་པ་དང་། སོ་སོ་ཡང་དག་པར་མྱོང་བར་འགྱུར་བ་བདེ་བའི་རྣམ་པར་སྨིན་པ། བདེ་བ་སོ་
[126b.4]སོར་ཡང་དག་པར་མྱོང་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ་འདི་ལྟར། སྐྱེད་མོས་ཚལ་བརྒྱ་སྙེད་ཀྱིས་བརྒྱན་པའི་ལྷའི་འདུན་ས་ཆོས་བཟང་གི་སྐྱེད་མོས་ཚལ་དེ་ན་བདེ་བ་ཀུན་དང་ལྡན་ཞིང་། ལྷའི་ཚོགས་ཐམས་ཅད་དང་བཅས་པས་ཡན་ལག་ལྔ་དང་ལྡན་པའི་
[126b.5]རོལ་མོ་རྣམས་ཀྱིས་རྩེ་བར་བྱེད། དགའ་བར་བྱེད་དོ། །དེ་དག་ཕྱིས་ལྷའི་འདུན་ས་ཆོས་བཟང་ནས་འཆི་བར་འགྱུར་ཏེ། ཤི་ནས་ཀྱང་ཇི་ལྟར་ལས་དེ་དང་ཉེ་བར་འགྲོ་ཞིང་། མྱོང་བར་འགྱུར་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་
[126b.6]ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མཆོག་ཏུ་བདེ་བ་དང་། རིག་པའི་བློ་དྲི་མ་མེད་པ་དང་། ཕན་ཚུན་གྱི་གཙོ་བོའམ། གྲོང་གི་གཙོ་བོའམ། ཡུལ་གྱི་གཙོ་བོའམ། གྲོང་ཁྱེར་
[126b.7]གྱི་གཙོ་བོའམ། ཕན་ཚུན་གྱི་གཉེན་འདབ་དང་། རྩ་ལག་དང་། བདེ་བར་ལྷན་ཅིག་འཁོད་པར་འགྱུར་རོ། །ལྷའི་རྒྱལ་པོ་དེ་ནི་ངན་སོང་གི་སྒོ་བཅད་པ་ཡིན་ཏེ། ལྷ་དེ་དག་གི་འཆི་འཕོ་བ་ལ་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། ས་གང་
[127a]
[127a.1]ཡིན་པ་དེ་དག་གི། །ཚལ་ནི་པད་མ་སྣ་ཚོགས་དང་། །རྩེ་མོ་མཆོག་སྟེ་ཉམས་དགའ་དང་། །རིན་པོ་ཆེ་དང་ལྡན་པ་དང་། །མཚོ་དང་འབབ་ཆུ་རིན་པོ་ཆེའི། །རྡོ་བ་སྣ་ཚོགས་རྣམས་ཀྱིས་བརྒྱན། །ལྗོན་ཤིང་མེ་ཏོག་སྣ་ཚོགས་དང་། །བྱ་ནི་སྣ་ཚོགས་དག་
[127a.2]གིས་ཁེབས། །གསེར་ལས་བྱས་པའི་དཔག་བསམ་ཤིང་། །ཁ་ཅིག་དྲི་མེད་བཻ་ཌཱུརྱ། །དངུལ་དང་གསེར་ནི་བཙོ་མ་ཡིན། །ཚལ་ནི་རྣམ་པར་འདྲེས་པ་བསྐྱེད། །བུང་བ་རྣམས་ནི་སྒྲ་འབྱིན་པས། །པད་མའི་རྫིང་ནི་རྣམ་པར་མཛེས། །ཁང་བཟངས་མཆོག་ནི་ཉམས་
[127a.3]དགའ་ཞིང་། །རིན་པོ་ཆེ་ནི་ཆེ་དང་ལྡན། །རྣམ་པར་བརྒྱན་པ་ཉམས་དགའ་སྟེ། །ལྷ་ལ་འོས་པ་ཐམས་ཅད་ཡོད། །དེ་དག་ཐམས་ཅད་དེ་བཞིན་འཇུག །སྐྱེ་བོ་རྣམས་ནི་ཡོངས་སུ་འགྱུར། །ཀྱེ་མ་སྲེད་པས་བསླུས་པ་ཡི། །ལྷ་རྣམས་ཀུན་གྱི་བདེ་བ་ནི། །སྒྱུ་མ་ཆུ་བུར་
[127a.4]དབུ་བ་དང་། །དྲི་ཟའི་གྲོང་ཁྱེར་ལྟ་བུ་ཡིན། །སྲེད་པ་དུག་དང་མེ་འདྲ་བ། །འཇིག་རྟེན་འཇིག་པའི་ཕྱིར་གནས་ཏེ། །སྲེད་པའི་མཚོར་ནི་འཁྱམ་བྱེད་ཅིང་། །སྐྱེ་བོ་དེ་ཀུན་འཇིག་པར་བྱེད། །འདོད་པ་ལོངས་པས་ཆོག་མི་ཤེས། །བདེ་བ་འདོད་པས་ཆོག་མི་ཤེས། །
[127a.5]འཆི་བའི་མེ་ཡིས་རྣམ་བསྲེགས་པ། །ལྷ་ཚོགས་དེ་དག་ག་ལས་འོངས། །སྲེད་འདིས་འཇིག་རྟེན་གཟེངས་པ་རྣམས། །ཡེ་ནས་ངན་ཏེ་འཕགས་པ་མིན། །གང་གིས་རྣམ་པར་རྨོངས་པའི་ལྷ། །འཆི་བ་ཡི་ནི་དབང་དུ་སོང་། །ལྷ་དང་མི་དང་ལྷ་མ་ཡིན། །གནོད་སྦྱིན་སེམས་ཅན་
[127a.6]དམྱལ་བ་ཀླུ། །འཆི་བའི་ཞགས་པ་མི་བཟད་པས། །ཐམས་ཅད་དབང་མེད་འགྲོ་བར་འགྱུར། །ཁམས་གསུམ་པ་སྟེ་འདི་དག་ཀུན། །འཆི་བའི་ཞགས་པས་སྦྲེལ་གྱུར་ཀྱང་། །སྲེད་པའི་རྨོངས་པས་རྨོངས་པ་རྣམས། །དབང་མེད་མཐོང་བར་མི་འགྱུར་རོ། །དེ་ལྟར་བརྒྱ་བྱིན་
[127a.7]གྱིས་རྟག་ཏུ་ལྷ་དེ་རྣམས་ཀྱི་སྐྱེ་བ་དང་། གཞན་མི་རྟག་པ་འཆི་བ་དག་མཐོང་ནས། ལྷ་དག་ཤིན་ཏུ་གོ་བར་བྱ་བའི་ཚིགས་སུ་བཅད་དེ་སྨྲས་པ། འབྱུང་པོ་ཀུན་ལ་ཕན་བཞེད་པ། །བཅོམ་ལྡན་དེ་ལ་ཕྱག་འཚལ་ལོ། །གང་གིས་སྲེད་པ་དུག་འདྲ་འདི། །འཇིག་རྟེན་པ་
[127b]
[127b.1]ལ་མང་དུ་གསུངས། །མདོར་ན་ཤེས་དང་ཤེས་བྱ་དག །དེ་ཡིས་འདི་ཀུན་ཐུགས་སུ་ཆུད། །ཤེས་དང་ཤེས་བྱ་མ་གཏོགས་པར། །གསུམ་པ་དམིགས་པར་མི་འགྱུར་རོ། །འདི་ནི་མི་རྟག་སྡུག་བསྔལ་སྟོང་། །བྱེད་པ་པོ་ཡང་སྤངས་པ་ཡིན། །དེ་ཉིད་ལམ་ནི་རྣམ་
[127b.2]སྟོན་པ། །སངས་རྒྱས་ཀྱིས་ནི་འཁོར་བར་གསུངས། །དེ་ལྟར་དབང་པོ་དེ་ཕྱག་རྒྱ་འདིས་བཏབ་པའི་ཡིད་དྲི་མ་མེད་པས་བཅོམ་ལྡན་འདས་ལ་བསྟོད་དོ། །བསྟོད་ནས་དེ་ནས་ཡང་ལྷའི་བདེ་བ་ཡང་ཉམས་སུ་མྱོང་བར་བྱེད་དེ། དེ་ལྟར་དེ་ལྷའི་བདེ་བ་ཐམས་ཅད་མྱོང་བ་ཡིན་ནོ། །
[127b.3]དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མཐོ་བ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །སེམས་
[127b.4]ཅན་དག་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་འདི་ལྟར་གང་གཞན་གྱིས་གསོད་པ་པོ་དག་ཉི་མ་གཅིག་ཙམ་དུ་སྲོག་གཅོད་པ་སྤོང་བའི་ཚུལ་ཁྲིམས་སྲུང་དུ་བཅུག་ལ། འཁོར་བ་ལས་ཐར་པ་འདོད་པ་རྣམས་མ་བྱིན་
[127b.5]པར་ལེན་པ་དང་། རྒྱལ་པོའི་ཆད་པས་འཇིགས་ནས་འབྲས་བུ་ཆུང་ངུར་འགྱུར་བ་ཡང་སྤོང་དུ་འཇུག་ན། དེ་ལུས་དང་བྲལ་ནས་བདེ་འགྲོ་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ན་མཐོ་བའི་གནས་སུ་སྐྱེ་བར་འགྱུར་རོ། །གནས་མཐོ་བ་དེ་ཡང་རི་རབ་ཀྱི་སྟེང་ན་མཐོ་བ་ཡིན་
[127b.6]ལ། ཁྱེད་ཅག་གི་ལས་སྣ་ཚོགས་སྣང་བ་བཞིན་གསེར་དང་དངུལ་གྱི་བཀྲ་བས་ཕྱེ་བ་ཡིན་ནོ། །ལྷ་རྣམས་མཐོ་བའི་གནས་དེར་འཛེགས་ནས། རི་རབ་ཀྱི་དྲུང་ཐམས་ཅད་ལྟ་བར་བྱེད་དེ། གསེར་དང་དངུལ་ལས་བྱས་ཤིང་། བཻ་ཌཱུརྱ་བཀྲ་བས་རྣམ་པར་ཕྱེ་བ་རྣམ་པ་དུ་
[127b.7]མ་ལ་ལྟ་བར་བྱེད་དོ། །ལྷའི་ཕྲེང་བ་དང་གོས་གྱོན་པ་རྣམས་གསེར་གྱིས་བརྒྱན་པའི་ས་གཞི་རྣམས་ལ་དགའ་བར་བྱེད། ཡོངས་སུ་སྤྱོད་པར་བྱེད་ལ། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་བསྐོར་ཅིང་སྡུག་པ་དང་། ལྷན་ཅིག་བཻ་ཌཱུརྱའི་ཚལ་དང་ཉེ་བའི་ཚལ་རྣམས་སུ་
[128a]
[128a.1]དགའ་བར་བྱེད། ཡོངས་སུ་སྤྱོད་པར་བྱེད་དོ། །དེར་དེ་དག་གི་རྟག་ཏུ་བཟའ་བ་དང་། བཏུང་བ་ཆུ་བོ་ལྟར་འབབ་སྟེ། འདི་ལྟ་སྟེ། ཆུ་བོ་རོ་ཞིམ་ཞེས་བྱ་བ་དང་། ཆུ་བོ་ཤུགས་ཆེན་འབབ་ཅེས་བྱ་བ་དང་། ཆུ་བོ་དགའ་བཅས་ཞེས་བྱ་བ་དང་། ཆུ་བོ་
[128a.2]དགའ་བཅས་ཆེ་ཞེས་བྱ་བ་དང་། ཆུ་བོ་བརྩེགས་འབབ་ཅེས་བྱ་བ་དང་། ཆུ་བོ་ཤུགས་ཕྲེང་ཞེས་བྱ་བ་དང་། ཆུ་བོ་སྟོང་འབབ་ཅེས་བྱ་བ་དང་། ཆུ་བོ་གར་དགར་འབབ་ཅེས་བྱ་བ་སྟེ། ཆུ་བོ་དེ་དག་ནི་མྱོས་པའི་སྐྱོན་དང་བྲལ་ཞིང་། བཏུང་བ་རྣམ་པ་སྣ་ཚོགས་ཐམས་ཅད་རབ་
[128a.3]ཏུ་འབབ་པ་ཡིན་ནོ། །རོ་སྣ་ཚོགས་དང་མདོག་སྣ་ཚོགས་ཡོད་པ་ཡིན་ཏེ། འདི་ལྟ་སྟེ། འོ་མའི་མདོག་དང་། པད་མ་རཱ་གའི་མདོག་དང་། ཨན་ད་རྙིལ་གྱི་མདོག་དང་འཐུན་པ་དང་། བཻ་ཌཱུརྱའི་མདོག་དང་། གསེར་གྱི་མདོག་ལྟར་སེར་བ་དང་། ཁ་ཅིག་མདོག་
[128a.4]འདྲེས་པ་དང་། ཆུ་ཤིན་ཏུ་དྲི་ཞིམ་ཞིང་བརྟན་པ་དག་ཏུ་ཁྱད་པར་འཕགས་པ་ཡང་འབབ་བོ། །གཞན་ཡང་བཟའ་བ་རོ་དང་། དྲི་དང་མདོག་སྣ་ཚོགས་སུ་འབྱུང་སྟེ། འདི་ལྟ་སྟེ། རོ་ཤ་ཁ་ར་འདྲ་བ་དང་། ལྷའི་དྲི་དང་། མདོག་དང་མདོག་སྐྱ་བོ་དང་། རོ་ཇི་ལྟར་འདོད་
[128a.5]པ་དག་སྟེ། ལྷ་རྣམས་ཇི་ལྟར་འདོད་པ་དེ་བཞིན་དུ་བཟའ་བ་རྣམས་ཀྱི་རོ་དེ་དག་ཀྱང་དེ་ལྟར་འགྱུར་རོ། །ཚལ་དང་ནགས་ཚལ་སྣ་ཚོགས་དག་མེ་ཏོག་དྲི་ཞིམ་པོ་རྣམས་ཀྱིས་ཉེ་བར་མཛེས་པར་བྱས་ཤིང་། བྱ་ཁ་དོག་སྣ་ཚོགས་དང་། རྣམ་པ་སྣ་ཚོགས་རྣམས་ཀྱིས་མཛེས་པར་བྱས་
[128a.6]པ་ཡིན་ཏེ། དེ་དག་སའི་ཕྱོགས་ཉམས་དགའ་བ་དེར་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས་སིལ་སྙན་དང་། གླུ་དབྱངས་དང་། བྲོ་གར་སྣ་ཚོགས་ཀྱིས་རྩེ་བར་བྱེད། དགའ་བར་བྱེད། ཡོངས་སུ་སྤྱོད་པར་བྱེད་དོ། །དེར་ཚལ་འདི་དག་འབྱུང་བར་འགྱུར་ཏེ། འདི་
[128a.7]ལྟ་སྟེ། ཤིང་སཱ་ལའི་ཚལ་དང་། ཤིང་སཱ་ལ་ཆེན་པོའི་ཚལ་དང་། ཇི་ལྟར་འདོད་པའི་ཤིང་ལྗོན་པའི་ཚལ་དང་། མེ་ཏོག་རྟག་ཏུ་ཡོད་པའི་ཚལ་དང་། རླུང་ཇི་ལྟར་འདོད་པ་བཞིན་བདེ་བར་འབབ་པའི་ཚལ་ཏེ། ཚལ་དགའ་བ་དེ་རྣམས་ན་གསེར་གྱི་ལྕུག་མ་འཕྱངས་པས་
[128b]
[128b.1]ནི་མཛེས། དྲིལ་བུ་གཡེར་ཀའི་དྲ་བས་ནི་དཀྲིགས། བྱ་འབུམ་སྙེད་སྒྲ་འབྱིན་པ་དགའ་བ་ལྷའི་དབང་པོ་འདོད་པའི་ཡོན་ཏན་ལྔའི་བདེ་བ་དག་གིས་ལྷ་རྣམས་ཉེ་བར་འཚོ་བར་བྱེད་དོ། །ཕན་ཚུན་གྲོགས་སུ་གྱུར་ཅིང་ཕན་ཚུན་ལོངས་སྤྱོད་པ་གཅིག་པུ་དོན་དུ་བྱེད་པ། ནད་དང་མྱ་ངན་
[128b.2]དང་བྲལ་བ། བཀྲེས་པ་དང་སྐོམ་པ་དང་བྲལ་བ། ལུས་ངལ་བ་དང་བྲལ་བ། ཚོལ་བའི་ཉོན་མོངས་པ་དང་བྲལ་བ། ཅི་དགར་སྤྱོད་པ་ལ་བརྩོན་པ། ཅི་དགར་རྒྱུ་བ། ཅི་དགར་གནས་པ་དག་ཚལ་གྱི་ནང་དང་། སྐྱེད་མོས་ཚལ་དང་། པད་མའི་ཚལ་དང་། མཐོང་ན་ཡིད་
[128b.3]འཕྲོག་རྣམས་སུ་དགའ་བར་བྱེད་དོ། །མཐོ་བ་ན་གནས་པ་འདོད་པའི་ཡོན་ཏན་ལྔས་ཚིམ་པའི་ལྷ་རྣམས་འོད་ནི་རང་གི་འོད་ལ་ལུས་ནི་ཇི་ལྟར་འདོད་པ་བཞིན། ཕྲ་བ་དང་། སྦོམ་པ་དང་། ཡང་བར་སྒྱུར་བ། ཅི་དགར་འགྲོ་བ། གར་དགར་འགྲོ་བ། རང་དགར་འགྲོ་བ། གང་
[128b.4]ཐོབ་པར་འདོད་པ་དེ་ཐོབ་པར་འགྱུར་ཞིང་། ཐོབ་ནས་སུས་ཀྱང་མི་འཕྲོགས་ལ་ཐོབ་ནས་དེའི་དབང་དུ་འགྱུར་རོ། །མཐོ་བའི་གནས་ན་གནས་པར་གྱུར་པའི་ལྷ་དེ་རྣམས་ལ་བདེ་བའི་རྣམ་པ་གཞན་ཡང་ཡོད་དེ། རང་གིས་ལེགས་པར་བྱས་པའི་ལས་རྒྱུ་དང་འབྲས་བུས་ཀུན་ནས་བསླང་
[128b.5]བས། ཇི་སྲིད་དུ་འདོད་ཅིང་སྡུག་ལ་ཡིད་དུ་འོང་བ་ལེགས་པར་བསྲུངས་པའི་ཚུལ་ཁྲིམས་སྲོག་གཅོད་པ་དང་། མ་བྱིན་པར་ལེན་པ་སྤངས་པ་ཟད་པར་མ་གྱུར་པ་དེ་སྲིད་དུ་ལྷ་མོའི་ཚོགས་རྣམས་དང་དགའ་བར་བྱེད། དགའ་དགུར་སྤྱོད་པར་བྱེད་དོ། །དེར་ལས་ཟད་ནས་ལྷའི་རིས་
[128b.6]དེ་ནས་འཆི་བར་འགྱུར་ཏེ། ཤི་ནས་ལས་ཀྱིས་འགྲོ་བ་ཇི་ལྟ་བ་དང་ལས་ལ་རྟོན་པ་དང་། འགྲོ་བ་ཇི་ལྟ་བ་བཞིན་སྐྱེ་བར་འགྱུར་ཏེ། སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་ན་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་
[128b.7]དུ་སྐྱེས་ན། དེ་ལས་དེ་དང་རྒྱུ་འཐུན་པར་རི་ལ་གནས་པ་རྟག་ཏུ་བདེ་བར་འགྱུར་ཞིང་། ནོར་དང་ཤིན་ཏུ་ལྡན་པ་དང་། རབ་ཏུ་བདེ་བ་དང་། མཆོག་ཏུ་གཟུགས་བཟང་བ་དང་། འཇིག་རྟེན་གྱི་བར་བཟང་པོར་དྲོ་བ་དང་། བསིལ་བའི་ཉེ་བའི་ཚལ་རྣམས་ཀྱི་ནང་དུ་སྐྱེ་བར་
[129a]
[129a.1]འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་རི་རྩེ་ན་གནས་པ་ཞེས་བྱ་བ་ཇི་ལྟར་འདུག་པ་
[129a.2]མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ལུས་ཀྱི་ཚུལ་ཁྲིམས་རྣམ་གཉིས་བསྲུངས་པ་ཡིན་ཏེ། སྲོག་ཆགས་གསད་པར་ཆད་པ་དང་། བཅིངས་པ་ཐར་བར་བྱས་
[129a.3]ཤིང་། མཐུ་རབ་ཏུ་ཆེ་བར་གྱུར་ལ་ནུས་པར་ལྡན་པ་ཞིག་ལམ་དུ་ཞུགས་ཏེ། བཀྲེས་ཤིང་སྐོམ་བཞིན་དུ་བུ་རམ་ཤིང་ངམ། ལྡུམ་ར་འམ། རྫིའུའི་གྲོང་དག་ཏུ་བའི་བཅུད་དམ། བུ་རམ་ཤིང་གི་བཅུད་མ་བྱིན་པར་མ་བླངས། སེམས་ཅན་གསད་པར་བྱ་བ་དང་། མ་
[129a.4]བྱིན་པར་བླངས་ནས་འཇིགས་ཏེ་འགྲོ་བ་ཐར་བར་བྱས་པའི་སྐྱེས་བུ་དམ་པ་དེ་ལུས་དང་བྲལ་ནས། བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་གནས། རི་རྩེར་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་བདེ་བའི་ལོངས་སྤྱོད་དུ་མ་དང་
[129a.5]ལྡན་ཞིང་། དེ་ཡུལ་ཆུ་བོ་ལྟ་བུ་དུ་མས་བདས་པ་ཡིན་ལ། དེ་ཡང་འདོད་ཆགས་ཆུ་བོ་ལྟ་བུ་ཡིན། འདི་ལྟ་སྟེ། འདོད་ཆགས་ཀྱི་ཆུ་བོ་དང་། རྒྱགས་པའི་གློང་དང་། མགུ་བའི་གླིང་དུ་ཆགས་པ་དང་། ཀུན་དགའི་ཆུ་མིག་དང་། ཀུན་དུ་རྟོག་པའི་རླབས་དང་། 
[129a.6]གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་པའི་བྱ་དང་། ལྟ་བ་ཆུ་སྲིན་འཛིན་ཁྲི་ཀུན་དུ་འཁྲུགས་པ་དང་། རབ་ཏུ་ཐོགས་པ་དུ་མ་ཡ་ཡོར་འགྲོ་བ་དང་། ཚལ་དང་། ཉེ་བའི་ཚལ་ཆུ་ཡིས་བར་བུར་དེད་པ་དང་། ཕྲ་དོག་གི་ཉ་དང་། སྤྲོ་བ་ཆུ་ལས་
[129a.7]བརྒལ་བ་དང་། ཡུལ་དུ་མའི་རི་ཁྲོད་ནས་ཆུ་འབབ་སྟེ། སྲེད་པའི་ཆུ་བོ་འདམ་རྫབ་ལ་སོགས་པ་རྣམ་པ་དེ་ལྟ་བུ་དག་ལས་ལྷ་རྣམས་འབྱུང་བར་མི་ནུས་སོ། །གཞན་ཡང་ཆུ་བོ་གང་གཱའི་ཕ་རོལ་གྱི་འགྲམ་གྱི་རླབས་མི་མངོན་པ་ལྟར། ཐོག་མ་མེད་པའི་དུས་ནས་རྒྱུན་དུ་ཤིན་ཏུ་
[129b]
[129b.1]ཟབ་མོར་རབ་ཏུ་ཞུགས་པ། འདོད་པ་དང་། གཟུགས་དང་། གཟུགས་མེད་པའི་ཁམས་ན་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རླབས་ལྟ་བུས་ཁྱབ་ཅིང་། 
[129b.2]མྱུར་དུ་འགྲོ་བའི་སྲེད་པ་ཆུ་ཀླུང་ལྟ་བུ་དེ་སེམས་ཅན་དམྱལ་བའི་རྒྱུ་ཡང་ཡིན་ལ། མི་རྣམས་ཀྱིས་ཀྱང་ཆོག་པར་འཛིན་མི་ནུས་ཏེ། དེ་ལྟར་སྲེད་པའི་རྣམ་པ་ཆུ་བོ་ལྟ་བུས་རི་རྩེ་ན་གནས་པའི་ལྷ་རྣམས་རབ་ཏུ་བདས་སོ། །དེར་ལྷ་དེ་དག་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ། 
[129b.3]ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེར་ཚལ་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ། ཚལ་རྟག་ཏུ་རབ་དགའ་ཞེས་བྱ་བ་དང་། ཚལ་རྟག་ཏུ་མངོན་དགའ་ཞེས་བྱ་བ་
[129b.4]དང་། ཚལ་སྤྲིན་ལྟར་དཀར་བརྩེགས་ཞེས་བྱ་བ་དང་། ཚལ་ཀུན་ནས་མངོན་དགའ་ཞེས་བྱ་བ་དང་། ཚལ་ཟླ་བ་འདྲ་ཞེས་བྱ་བ་དང་། ཚལ་གང་གཱའི་སྟེང་དུ་རྒྱུ་ཞེས་བྱ་བ་སྟེ། ཚལ་འདི་དག་ནི་རི་རྩེ་ན་གནས་པའི་ལྷ་རྣམས་ཀྱི་ཡིན་ནོ། །ཚལ་དེ་རྣམས་ཀྱི་ནང་དུ་ལྷ་
[129b.5]དག་བདེ་བ་དུ་མ་དང་ལྡན་ཞིང་། བུད་མེད་ཀྱི་དགའ་བ་རྣམས་དང་ལྷན་ཅིག་རྩེ་བར་བྱེད། དགའ་དགུར་སྤྱོད་པར་བྱེད་དོ། །བཏུང་བའི་ཆུ་བོ་རྣམས་ཀྱང་འདི་ལྟ་སྟེ། ཆུ་བོ་སྣ་ཚོགས་ཞེས་བྱ་བ་དང་། ཆུ་བོ་ལག་མཐིལ་གྱིས་བྱུག་ཅིང་རེག་པ་ཞེས་བྱ་བ་དང་། ཆུ་བོ་
[129b.6]ངོམས་མི་མྱོང་ཞེས་བྱ་བ་དང་། ཆུ་བོ་མེ་ཏོག་ཀུ་མུ་ད་དང་། ཨུད་པ་ལ་སྐྱེ་ཞེས་བྱ་བ་སྟེ། ཆུ་བོ་དེ་དག་གི་འགྲམ་གཉི་ག་རིལ་ཁེབས་པ་ཡིན་ནོ། །དངུལ་དང་། ཤེལ་དང་། གསེར་གྱི་ཤིང་ལྗོན་པ་འབྲས་བུ་དང་ལྡན་ཞིང་། མེ་ཏོག་དང་ལྡན་པ་རྣམས་ཀྱིས་ལྷའི་ས་
[129b.7]གཞི་དེ་དག་ཉམས་དགའ་བར་བརྒྱན་པའི་ས་གཞི་དེར་དགེ་བའི་ལས་སྣ་ཚོགས་དང་། ལས་བྱས་པ་སྣ་ཚོགས་ཀུན་ནས་བསླང་བ་རྣམས་ཀྱིས་ཚལ་དེ་དག་དང་། ཆུ་བོ་དེ་དག་དང་། ས་གཞི་དེ་དག་དང་། ཟས་དང་སྐོམ་ཆུ་བོ་ལྟར་འབབ་པ་དེ་དག་ཏུ། ལྷ་དེ་རྣམས་
[130a]
[130a.1]ལྷའི་རོལ་མོ་དང་། ལྷའི་གནས་ཆེན་པོ་དང་། ཐགས་སུ་བཏགས་པ་མ་ཡིན་པའི་ལྷའི་གོས་རྣམས་ཀྱིས་དགའ་བར་བྱེད་དོ། །ལྷ་དེ་རྣམས་རང་ལས་འོད་འབྱུང་ལ། ཤ་དང་། རུས་པ་དང་། རྣག་ཁྲག་དང་བྲལ་བ། ལུས་དང་། ངག་དང་། ཡིད་ངལ་བ་
[130a.2]དང་བྲལ་བ། ལུས་དང་ཡིད་རྟག་ཏུ་ཀུན་ནས་དགའ་བ་རྣམས་ཇི་སྲིད་དུ་ལུས་དང་ངག་གི་འདོད་པ་སྡུག་པ་ཡིད་དུ་འོང་བ་ཤིན་ཏུ་བསིལ་བ། རྣམ་པར་སྨིན་པ་མཆོག་ཏུ་བདེ་བ། མཐོ་རིས་སུ་སྐྱེ་བ་ངེས་པར་མྱོང་བར་འགྱུར་བའི་དགེ་བའི་ལས་མ་ཟད་པ་དེ་སྲིད་དུ་འགྲོས་འཆོས་ཤིང་
[130a.3]དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །དེ་དག་ལས་ཟད་དེ་ལྷའི་འཇིག་རྟེན་དེ་ནས་འཆི་བར་འགྱུར་ལ་ཤི་ནས་ཀྱང་ལས་ཇི་ལྟར་བྱས་པ་བཞིན་སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་
[130a.4]གཞན་ལ་མྱོང་བར་འགྱུར་བ་མིར་འགྲུབ་པའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་དེ་རྟག་ཏུ་ལོངས་སྤྱོད་ཅན་དུ་འགྱུར་ཞིང་རྟག་ཏུ་ཤེས་པ་ལ་དགའ་བ། ཡིད་ལ་དགོད་པ་དང་། རྩེད་མོ་དང་། རྩེ་བ་དང་། ཡུལ་བཟང་པོར་སྐྱེ་བར་འགྱུར་བ་མཐོང་ངོ་། །
[130a.5]དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། སུམ་ཅུ་རྩ་གསུམ་ན་ལྷ་རྣམས་ཀྱི་གནས་གཞན་གང་ཞིག་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བལྟ་ན་སྡུག་པ་
[130a.6]གནས་པ་ཞེས་བྱ་བའི་གནས་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་བརྟགས་ན་གང་ཚུལ་ཁྲིམས་དང་ལྡན་པའམ། སེམས་ཅན་གཞན་ཆུས་ཁྱེར་བའམ། མཚོན་གྱིས་གསད་པར་བྱ་བ་སྲོག་ཕྱུང་ཞིང་། ནོར་རྫས་
[130a.7]སམ། བདག་ཉིད་ལ་མི་ལྟ་བར་ཆུ་ནས་ཕྱུང་བ་དང་། བཀྲེས་བཞིན་དུ་ལམ་དུ་འགྲོ་བ་ན་གཞན་གྱིས་མ་བྱིན་པར་བླང་བ་ལ་རབ་ཏུ་སྤྲོ་བ་བསྐྱེད་ཀྱང་ལེན་པར་མི་བྱེད། གཞན་ཡང་ཕྱོགས་དབེན་པར་ཕྱིན་ལ་འཚོ་བ་ཉམ་ང་བར་གྱུར་ཀྱང་འབྲས་བུ་དང་རྩ་བ་དག་མ་བྱིན་པར་ལེན་པར་
[130b]
[130b.1]མི་བྱེད་ཅིང་། ཚུལ་ཁྲིམས་དང་ལྡན་པ་མ་གུས་པར་བསླབ་པའི་གཞི་རྡུལ་ཕྲ་མོ་ཙམ་རལ་བ་ལ་ཡང་འཇིགས་པར་ལྟ་ན། དེ་ལུས་དང་བྲལ་ནས་བདེ་འགྲོ་གྲོང་ཁྱེར་ཆེན་པོ་བལྟ་ན་སྡུག་ཏུ་སྐྱེ་བར་འགྱུར་རོ། །གྲོང་ཁྱེར་དེ་ཡང་དཔག་ཚད་ཁྲི་ཡོད་ལ། ཁྱམས་ཁྲིས་ལེགས་པར་རྣམ་པར་
[130b.2]ཕྱེ་བ་ཡིན་ནོ། །གྲོང་ཁྱེར་དེའི་ས་གཞི་འཛམ་བུ་ཆུ་བོའི་གསེར་ལས་བྱས་ལ། ཀུན་ནས་ཁང་པ་ཆེན་པོ་བཻ་ཌཱུརྱ་ལས་བྱས་པ་དང་། གཞན་ཡང་དངུལ་ལས་བྱས་པ་དང་། གཞན་ཡང་འཛམ་བུ་ཆུ་བོའི་གསེར་ལས་བྱས་པ་དང་། མཐོན་ཀ་སྣ་ཚོགས་ལས་བྱས་པ་དང་། གཞན་ཡང་
[130b.3]རིན་པོ་ཆེ་སྣ་བདུན་ལས་བྱས་པའི་ཁྲི་དག་གིས་བཀྲ་བར་ཕྱེ་བ་ཡིན་ནོ། །དེ་དག་གི་སྲང་ཡང་ཀུན་ནས་ཤིན་ཏུ་རྣམ་པར་ཕྱེ་བ་ཡིན་ལ། བཞི་མདོ་དང་། བ་གམ་དང་། སྒོ་དང་། པུ་ཤུའི་རྩེ་མོ་དང་། ཁང་བཟངས་ཀྱི་རིས་ཤིན་ཏུ་རྣམ་པར་ཕྱེ་བ་ཡིན་ནོ། །ཁང་པ་དེ་དག་ཀྱང་ཉི་
[130b.4]མ་གང་མེད་ཀྱང་སྒྲོན་མ་ལྟ་བུར་འགྱུར་ཏེ། ཇི་ལྟར་ཉི་མ་མེད་ན་སྒྲོན་མ་གསལ་བར་བྱེད་པ་དེ་ལྟར་ཉི་མ་མེད་ཀྱང་ཁང་པའི་མཆོག་དེ་རྣམས་ལས་དེ་ལྟར་འོད་འབྱུང་ངོ་། །གྲོང་ཁྱེར་དེ་དག་ཀུན་ནས་ཚལ་དང་། ཉེ་བའི་ཚལ་དེ་རྣམས་ཀྱིས་མཛེས་པར་བྱས་པ་ཡིན་ཏེ། ཚལ་དང་ཉེ་བའི་ཚལ་
[130b.5]ཁ་ཅིག་བཻ་ཌཱུརྱ་ལས་བྱས་པ་དག་ལ་མུ་ཏིག་གི་དྲ་བས་བྲེས། ཁ་ཅིག་གསེར་གྱི་ཤིང་ལྗོན་པ་དག་ལ་དངུལ་གྱི་དྲ་བས་བྲེས། ཁ་ཅིག་དངུལ་གྱི་ཤིང་ལྗོན་པ་དག་ལ་གསེར་གྱི་དྲིལ་བུ་གཡེར་ཀའི་སྒྲ་འབྱིན། ཁ་ཅིག་ནི་རིན་པོ་ཆེ་སྣ་བདུན་གྱི་ཤིང་ལྗོན་པའི་སྐྱེད་མོས་ཚལ་བཀྲ་བ་ཡིན་
[130b.6]ལ། ཁ་ཅིག་དཔག་བསམ་གྱི་ཤིང་ཡིན་ཏེ། ལྷ་གང་དག་གི་ཡིད་ལ་བསམས་པ་དེ་ཚལ་དེ་དག་ལས་ཐོབ་པར་འགྱུར་རོ། །ཚལ་ཁ་ཅིག་ཨན་ད་རྙིལ་དང་། བཻ་ཌཱུརྱ་ལས་བྱས་པ་ཡིན་ཏེ། དེ་ན་གསེར་གྱི་བྱ་རྣམས་སྒྲ་སྙན་པ་སྣ་ཚོགས་འབྱིན་ལ། གསེར་གྱི་ཚལ་གང་ཡིན་
[130b.7]པ་དེ་ན་དངུལ་གྱི་བྱ་རྣམས་སྐད་སྙན་པ་འབྱིན་ཅིང་རྩེ། མཐོན་ཀའི་ཚལ་གང་ཡིན་པ་དེ་ན་བྱ་པད་མ་རཱ་གའི་མདོག་ཏུ་འདུག་པ་རྣམས་སྐད་སྙན་པ་འབྱིན་ཅིང་རྩེ། གསེར་གྱི་ཚལ་གང་ཡིན་པ་དེ་ན་བྱ་ལུས་སྣ་ཚོགས་འདྲེས་པ་རྣམས་སྐད་སྙན་པ་འབྱིན་ཅིང་རྩེ་སྟེ། དེ་ལྟར་གྲོང་ཁྱེར་
[131a]
[131a.1]ཆེན་པོ་ལེགས་པར་མཐོང་ན་ཉེ་བའི་ཚལ་དུ་གྱུར་པ་རྣམས་མཛེས་པ་ཡིན་ནོ། །སྲང་དང་གསེར་གྱི་ཁང་པ་མཛེས་པར་བྱས་པ་གང་ཡིན་པ་དེ་དག་ལ་དངུལ་གྱི་ཀ་བ་དང་། བཻ་ཌཱུརྱའི་ཤིང་ལྗོན་པ་རྣམས་ཀྱིས་མཛེས་པར་བྱས་པ་ཡིན། གསེར་གྱི་སྲང་གང་ཡིན་པ་དེ་དག་ལ་
[131a.2]བཻ་ཌཱུརྱའི་ཀ་བ་བཙུགས་ཤིང་གསེར་གྱི་ཤིང་ལྗོན་པ་དང་ཁང་པས་བརྒྱན། སྲང་དང་། ཁྱིམ་འདྲེས་པས་མཛེས་པར་བྱས་པ་གང་ཡིན་པ་དེ་ན་བྱ་གསེར་གྱི་མདོག་ཅན་ཡོད་དེ། གྲོང་ཁྱེར་བལྟ་ན་སྡུག་གང་དང་གང་དུ་སྣང་བ། དེ་དང་དེ་དཔེ་མེད་པར་མཐོང་ངོ་། །གྲོང་ཁྱེར་དེ་ཡང་
[131a.3]ཀུན་ནས་ཚལ་ཆེན་པོ་བཞི་རྣམས་ཀྱིས་མཛེས་པར་བྱས་པ་ཡིན་ཏེ། འདི་ལྟ་སྟེ། དྲ་བའི་ཕྲེང་བ་དང་། ཤིང་ཆེན་པོ་དང་། འོད་གསལ་བ་དང་། མཐོང་ན་དགའ་བས་སོ། །ཚལ་ཐམས་ཅད་དཔག་ཚད་ཉིས་བརྒྱ་ལྔ་བཅུ་ཡོད་དེ། ཚལ་དེ་ཐམས་ཅད་ན་ཆུ་བོ་ཆེན་པོ་ཁྲི་ཡོད་པ་གསེར་
[131a.4]གྱི་པད་མས་ཁེབས་པ་ཡིན་ནོ། །ཆུ་བོ་དེ་དག་ཤིན་ཏུ་ཉམས་དགའ་བ་ཡིན་ཞིང་འགྲམ་གཉི་ག་ཞིག་པ་མེད་ལ། དེ་དག་གསེར་དང་། དངུལ་དང་། ཤེལ་དང་། ཨན་ད་རྙིལ་དང་། ཤིང་ལྗོན་པ་རྣམས་ཀྱིས་མཛེས་པར་བྱས་པ་ཡིན་ནོ། །ཚལ་ཆེན་པོ་དེ་དག་བུང་བ་འདབ་མ་བཻ་ཌཱུརྱ་ལ་
[131a.5]ལུས་དངུལ་དུ་འདུག་པའི་ཚོགས་རྣམས་ཀྱིས་མཛེས་པར་བྱས་པ་ཡིན་ཏེ། གང་བུང་བ་རྣམས་ཀྱི་སྒྲ་སྙན་པའི་དྲུང་ན་མིའི་གླིང་བུའི་སྒྲས་བཅུ་དྲུག་གི་ཆར་ཡང་མི་ཕོད་དོ། །བཻ་ཌཱུརྱའི་ཤིང་ལྗོན་པ་རྣམས་ལ་འབྲས་བུ་གསེར་གྱི་མདོག་ཅན་ཤིན་ཏུ་དྲི་ཞིམ་ཞིང་ཁར་སྙི་བ་བས་ཆེས་ལྷག་པའི་རོ་
[131a.6]དག་ཡོད་ལ། འབྲས་བུ་རྣམས་ཀྱི་དྲི་གང་ཡིན་པ་དཔག་ཚད་དུ་འབྱུང་ངོ་། །བྱ་རྣམས་ངོ་བོ་ཉིད་ཀྱིས་རྒྱགས་པ་ཡིན་ལ། དེ་ནས་ཡང་དྲི་གང་ཡིན་པ་དེས་བརྒྱ་འགྱུར་དུ་ཤིན་ཏུ་རྒྱགས་པར་འགྱུར་རོ། །གསེར་གྱི་ཤིང་ལྗོན་པ་གང་ཡིན་པ་དེ་རྣམས་ལ་དངུལ་གྱི་འབྲས་བུ་ལྷའི་དྲི་དང་། 
[131a.7]མདོག་དང་། རོ་ལྔ་དང་ལྡན་པ་དག་འབྱུང་། ཤིང་ལྗོན་པ་བཻ་ཌཱུརྱའི་སྡོང་པོ་དང་གསེར་གྱི་འདབ་མ་ཡོད་པ་གང་ཡིན་པ་དེ་རྣམས་ལ་འབྲས་བུ་ཁ་དོག་སྣ་ཚོགས་ཡོད་པ་དག་འབྱུང་སྟེ། དེ་ལྟར་ཚལ་ཁ་དོག་རྣམ་པ་དུ་མ། རྣམ་པ་སྣ་ཚོགས་དཔེ་མེད་པ་གཞན་དང་མི་འདྲ་བས། གྲོང་
[131b]
[131b.1]ཁྱེར་ཆེན་པོ་བལྟ་ན་སྡུག་ཡོངས་སུ་བསྐོར་ནས་རྣམ་པར་གནས་སོ། །ཀུན་དུ་རྟོག་པའི་རི་མོ་བྲིས་པ་ལྟར་ལྷའི་ལས་རྣམ་པ་དུ་མ་བྱས་ཤིང་ལས་རྣམ་པ་དུ་མ་སྣ་ཚོགས་བྱས་པ་རྣམས་ཀྱིས་དེ་རྣམས་ཀྱང་སྣ་ཚོགས་སུ་བྱུང་བ་ཡིན་ཏེ། དེ་ལྟར་འབྲས་བུ་རྒྱུ་དང་འཐུན་པར་རྒྱུའི་འབྲས་བུ་ཡིན་ནོ། །
[131b.2]ཇི་ལྟར་ས་བོན་གྱི་རྣམ་པ་ཇི་སྲིད་ཡོད་པ་དེ་སྲིད་དུ་འབྲས་བུའི་རྣམ་པ་ཡང་འབྱུང་བར་འགྱུར་ཏེ། དེ་ལྟར་གྲོང་ཁྱེར་བལྟ་ན་སྡུག་ན་གནས་པའི་ལྷ་རྣམས་བདེ་བ་མང་པོ་དུ་མ་དག་གིས་ཕྲོགས་པ་ཡིན་ནོ། །གྲོང་ཁྱེར་དེ་ངོ་བོ་ཉིད་ཀྱིས་ལེགས་མཐོང་ཉིད་ཡིན་ཏེ། ཚལ་ཁང་བཟངས་གསེར་
[131b.3]དང་། བྱི་རུ་དང་། སྤུག་དག་གིས་བརྒྱན་ཅིང་མཛེས་པར་བྱས་པ། དྲིལ་བུ་གཡེར་ཀའི་དྲ་བ་སྣ་ཚོགས་ཀྱིས་དཀྲིགས་པ། གསེར་གྱི་དྲིལ་བུ་གཡེར་ཀ་སྒྲ་སྙན་པ་འབྱིན་པས་མཛེས་པར་བྱས་པ། ཚལ་དང་ཉེ་བའི་ཚལ་དང་། སྐྱེད་མོས་ཚལ་དེ་དག་ཏུ་བལྟ་ན་སྡུག་ན་གནས་པའི་
[131b.4]ལྷ་རྣམས་འཁོད་དོ། །ལྷའི་གྲོང་ཁྱེར་ན་གནས་རྒྱན་དང་། རོལ་མོ་དང་། སིལ་སྙན་རྟག་ཏུ་སྒྲ་འབྱིན་པ་རབ་ཏུ་འབྱིན་ཅིང་། ལྷ་དང་ལྷ་མོའི་ཚོགས་རྣམས་ཀྱིས་ཀུན་དུ་གང་བ་དེ་ན་བཏུང་བ་དང་ཕྲེང་བ་དག་གིས་མཛེས་པར་བྱས་པ། རྒྱལ་མཚན་དང་། བ་དན་བྱེ་བ་འབུམ་ཕྲག་དུ་
[131b.5]མ་དག་རླུང་གིས་རབ་ཏུ་བསྐྱོད་དོ། །ཡང་རི་རབ་ཀྱི་སྟེང་གི་གྲོང་ཁྱེར་དུ་ལྷའི་ཚོགས་བྱེ་བ་ཕྲག་བརྒྱ་སྟོང་དུ་མ་དག་གིས་ཀུན་དུ་གང་ཞིང་ལས་ཆེན་པོ་རྣམས་ཀྱིས་མཛེས་པར་བྱས་པ་དེ་ན། འདི་ལྟར་ལྷ་མཐུ་རབ་ཏུ་ཆེ་བ་མཆོད་པར་འོས་པ་ཆེན་པོ། རྫུ་འཕྲུལ་ཆེ་བ། སྐྱེད་མོས་ཚལ་གྱི་དགའ་
[131b.6]སྤྱོད་ལ་རྟག་ཏུ་ཡིད་མི་དགའ་བ། ལྷ་དང་ལྷ་མོའི་ཚོགས་འབུམ་ཕྲག་དུ་མས་ཀུན་དུ་གང་བ་ས་ཡ་ཕྲག་འབུམ་འཁོད་པ་རྣམས་བརྒྱ་བྱིན་གྱིས་མ་ལུས་པར་ཡོངས་སུ་ཤེས་སོ། །གང་གི་ཚེ་ལྷ་དེ་རྣམས་གལ་ཏེ་ལྷའི་གྲོང་ཁྱེར་ཆེན་པོ་སྐྱེད་མོས་ཚལ་གྱི་དགའ་སྤྱོད་དེ་ནས་སྐྱེད་མོས་ཚལ་དུ་
[131b.7]དགའ་སྤྱོད་བྱེད་དུ་འགྲོ་བ་དེའི་ཚེ་ལྷ་རྣམས་ཤིང་རྟ་འབུམ་ཕྲག་དུ་མ་རྣམས་དང་འགྲོ་སྟེ། ལྷ་དེ་རྣམས་འགྲོ་བ་ན་རྒྱལ་མཚན་དང་། རུ་མཚོན་སྡུག་གུ་རྣམ་པ་སྣ་ཚོགས་ཀྱིས་མཛེས་པར་བྱས་པའི་ཤིང་རྟ་རྣམ་པ་སྣ་ཚོགས་དང་། ཁ་དོག་སྡུག་གུ་རྣམ་པ་སྣ་ཚོགས་དང་། དབྱིབས་སྣ་
[132a]
[132a.1]ཚོགས་སུ་འདུག་པ་བྱེ་བ་ཕྲག་སྟོང་དཀྲིགས་པ་དག་བྱུང་ངོ་། །འདི་ལྟ་སྟེ། ཨན་ད་རྙིལ་ལས་བྱས་པའི་གཞལ་མེད་ཁང་གང་ཡིན་པ་དེ་ལ་ཤིང་རྟའི་མདའ་པད་མ་རཱ་ག་ལས་བྱས་ཤིང་། དེ་ལ་ཤིང་རྟའི་སྟེང་གི་ཁང་པ་རིན་པོ་ཆེ་ལས་བྱས། ནང་ནི་སྤུག་ལས་བྱས། 
[132a.2]ཕྱི་རོལ་ནི་བཻ་ཌཱུརྱ་ལས་བྱས། ས་རིས་ནི་གསེར་ལས་བྱས་ལ། ཀུན་ནས་དྲིལ་བུ་གཡེར་ཀ་འཁྲིགས་པའི་སྒྲ་འབྱིན་པ་ཡིན་ནོ། །དེ་ནས་ཡང་ལྷ་རྣམས་གཞལ་མེད་ཁང་རྣམ་པ་སྣ་ཚོགས་གཞན་གྱིས་འགྲོ་བར་བྱེད་དེ། འདི་ལྟ་སྟེ། ཤིང་རྟའི་མདའ་ནི་གསེར་ལས་བྱས། ཤིང་རྟའི་
[132a.3]སྟེང་གི་ཁང་པ་ནི་བཻ་ཌཱུརྱ་ལས་བྱས། ས་རིས་ནི་སྤུག་ལས་བྱས། མུ་ཏིག་གི་དྲ་བས་ནི་གཡོགས། ཕྱི་རོལ་ནི་རིན་པོ་ཆེ་མ་རྒད་ལྟ་བུ་ལས་བྱས། ངོས་ནི་བྱི་རུ་ལས་བྱས། སྲོག་ཤིང་ནི་དངུལ་ལས་བྱས་པ་ཡིན་ནོ། །ཁ་ཅིག་ཤིང་རྟའི་མཆོག་རྣམ་པ་གཞན་གྱིས་འགྲོ་བར་བྱེད་
[132a.4]དེ། འདི་ལྟ་སྟེ། ཀུན་ནས་ཤིང་རྟའི་མདའ་ནི་གསེར་ལས་བྱས། ངོས་ནི་མུ་ཏིག་གིས་གཡོགས། ས་རིས་ནི་པད་མ་རཱ་གས་ཤིན་ཏུ་རྣམ་པར་ཕྱེ། སྲོག་ཤིང་ནི་དངུལ་ལས་བྱས། ཀུན་ནས་བྱི་རུས་ནི་མཛེས་པར་བྱས་པ་ཡིན་ཏེ། ཤིང་རྟ་འབུམ་ཕྲག་མང་པོ་གསལ་བ་
[132a.5]མཚན་ཉིད་དཔེ་མེད་པ་དེ་དག་ལྷའི་ཚོགས་རྣམས་ཀྱིས་ཀུན་ནས་ཡོངས་སུ་བསྐོར་ཏེ། འབུམ་ཕྲག་རྣམ་པ་དུ་མ་དེ་རྣམས་ལ་ལྷ་དག་ཉིད་ཞོན་ནས་ཚལ་ཆེན་པོ་དེ་རྣམས་ག་ལ་བ་དེར་འདོང་བར་བྱེད་དེ། རྒྱལ་མཚན་ལ་ལ་བཻ་ཌཱུརྱ་ལས་བྱས། རྒྱལ་མཚན་ལ་ལ་གསེར་ལས་བྱས། 
[132a.6]ཡུ་བ་ལ་ལ་དངུལ་ལས་བྱས། རྒྱལ་མཚན་ལ་ལའི་ཡུ་བ་པད་མ་རཱ་ག་ལས་བྱས། རྒྱལ་མཚན་དང་རུ་མཚོན་ལ་ལའི་མདོག་དུ་མ་ཡོད་པ་དག་གིས་ནམ་མཁའ་བར་མེད་པར་བྱས་ནས། སྐྱེད་མོས་ཚལ་དུ་གནས་པར་བྱ་བའི་ཕྱིར། ཡིད་རབ་ཏུ་དགའ་བས་ཚལ་ཆེན་པོ་བཞི་པོ་
[132a.7]ག་ལ་བ་དེར་འདོང་བར་བྱེད་དོ། །དེ་ལྟར་ལྷ་དེ་རྣམས་འདོང་བ་ན་སིལ་སྙན་བྱེ་བ་འབུམ་ཕྲག་དུ་མ་སྒྲ་འབྱིན་ཅིང་། རོལ་མོའི་སྒྲ་སྙན་པ་སྣ་ཚོགས་ཕན་ཚུན་རྡོབ་པར་ཞུགས་པ་དག་ཡོད་དེ། ཤིན་ཏུ་བཟང་ཞིང་ཉམས་དགའ་བའི་ཁྱད་པར་ཆེ་བ་ཡིན་ནོ། །ཇི་ལྟར་ལས་བྱས་པ་ངན་པ་དང་། 
[132b]
[132b.1]འབྲིང་དང་། ཆེན་པོ་བྱས་པ་བཞིན་ལས་བདེ་བ་རྣམས་ཀྱི་རྗེས་སུ་འཇུག་པ་ན་འདོང་བར་བྱེད་དེ། ལྷ་དེ་རྣམས་སོ་སོ་ལ་ལྷ་མོའི་ཚོགས་བརྒྱའམ། སྟོང་ངམ། འབུམ་རྣམས་གར་བྱེད། གླུ་ལེན། རབ་ཏུ་དགོད་ཅིང་ཡན་ལག་ལྔ་དང་ལྡན་པའི་རོལ་མོ་སྙན་པ་དང་བཅས་པ་རྡོབ་པ་ཞེས་བྱ་བ་
[132b.2]ཀུན་དུ་གང་ཞིང་བྱེད་ལ་ཚལ་ཆེན་པོ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པའི་ལྷ་མོ་དེ་དག་ཐམས་ཅད་ལྷ་དེ་རྣམས་དང་སོ་སོར་ཕྲད་ནས་དེ་ལྟར་བྲོ་གར་བྱེད། དགོད་པར་བྱེད། རྩེད་མོ་བྱེད་དོ། །འདི་ལྟར་ལྷ་དེ་རྣམས་འདོད་
[132b.3]པ་ལ་རྣམ་པར་ཞེན་པ་ཞེས་བྱ་བས་དགའ་བར་བྱེད་དེ། ལྷའི་སྒྲ་སྙན་པ་ཚང་ཚིང་གི་ནང་ན་ལྷའི་སྒྲ་སྙན་པ་དེ་དང་། གར་དགའ་དགུར་འགྲོ་བའི་ལྷ་དེ་རྣམས་ལྷའི་འདོད་པའི་རྣམ་པ་གང་ཡིན་པ་དེ་ཉིད་ཀྱིས་དེར་སྐྱེད་མོས་ཚལ་དུ་འགྲོ་བར་བྱེད་དེ། ལ་ལ་ནམ་མཁའ་ལ་སྤྲིན་ནག་པོ་འགྲོ་བ་
[132b.4]ལྟ་བུ་བཻ་ཌཱུརྱའི་མདོག་ཅན་དེ་རྣམས་འགྲོ་བར་བྱེད། ལྷའི་མཆོག་དེ་དག་ཁ་ཅིག་ནི་འདི་ལྟར་རྒྱན་སྣ་ཚོགས་དང་། གོས་སྣ་ཚོགས་དང་། ཆ་བྱད་སྣ་ཚོགས་དང་། དགའ་བའི་གཏམ་སྣ་ཚོགས་ཀྱིས་དགའ་གཏམ་སྨྲ་ཞིང་ནམ་མཁའ་ཁྱབ་པར་བྱས་ནས་ཚལ་ཆེན་པོ་ག་ལ་བ་དེར་འདོང་
[132b.5]བར་བྱེད་དོ། །ལྷའི་མཆོག་གཞན་ཁ་ཅིག་ནི་གསེར་གྱི་ས་གཞིའི་ལམ་ནས་རབ་ཏུ་འགྲོ་ལ། འགྲོ་བ་དེ་རྣམས་ཀྱི་ཤིང་རྟ་འབུམ་ཕྲག་དུ་མའི་མུ་ཁྱུད་ཀྱིས་གསེར་གྱི་རྡུལ་བསླང་སྟེ་ནམ་མཁའ་ཁྱབ་པར་བྱས་ནས་འདུག་གོ། །གང་གིས་ནམ་མཁའ་དེ་སྐྱ་བོར་བྱེད་ཀྱང་། ལྷ་རྣམས་ལ་
[132b.6]འགོ་བར་མི་བྱེད་ལ། ལྷ་གང་འཆི་བ་དང་ཉེ་བར་འགྱུར་བ་དེ་རྣམས་ཀྱི་གདོང་ངམ། གོས་དེ་ལ་ནི་འགོ་བར་བྱེད་དོ། །ལྷ་གང་གཞན་དག་གིས་རྡུལ་དེ་མཐོང་ཞིང་འཆི་བའི་ལྟས་མཐོང་ལ། དེ་འཆི་བའི་སྡུག་བསྔལ་མཐའ་མེད་པར་འགྱུར་བ་མངོན་པར་མཐོང་ནས། དེ་སྙིང་རྗེ་རྗེ་ལྟ་བུར་
[132b.7]གྱུར་པའི་སེམས་ཀྱིས་འདི་ལྟར་ཚིགས་སུ་བཅད་དེ་སྨྲས་པ། བུད་ཤིང་ལྟ་བུའི་ཡུལ་འབྱུང་དང་། །མེས་བསྲེགས་ལྟ་བུའི་འཆི་འགྱུར་བ། །ལམ་འདི་ནས་ནི་ལྷ་རྣམས་དག །བརྒྱའམ་ཡང་ན་སྟོང་དུ་འདིར། །འཆི་བ་གཞན་གྱིས་མཐོང་འགྱུར་ལ། །བདག་ཉིད་ཀྱིས་ནི་མི་མཐོང་སྟེ། །ཕྱི་
[133a]
[133a.1]ནས་ཉོན་མོངས་ཕྲད་པ་དང་། །བདག་ཉིད་ཀྱིས་ནི་སྡུག་བསྔལ་རིག །བག་མེད་པ་དང་འདྲེས་པའི་སེམས། །ཡུལ་ལ་རྟག་ཏུ་མངོན་པར་དགའ། །ལུས་ཅན་ལྷན་ཅིག་སྐྱེས་གནས་པ། །འཆི་བ་བརྟན་པ་མི་རིག་གོ། །བག་མེད་པ་ལ་མངོན་དགའ་ཞིང་། །བདེ་བ་ཉམས་
[133a.2]དགའ་བྱེད་པ་ན། །འཆི་བདག་སྡེ་ཡིས་འདི་དྲངས་པ། །རབ་ཏུ་འཇོམས་ཏེ་དུག་དང་འདྲ། །འཆི་བའི་ཞགས་པས་བཟུང་བ་ཡི། །ཁྱོད་ལ་སྐྱོབ་པ་བྱེད་མེད་དེ། །སྨན་དང་སྔགས་དང་ལས་མི་སྐྱོབ། །དེ་བཞིན་ལྷ་མིན་ལྷ་མི་སྐྱོབ། །རྡུལ་རྣམས་ཀྱིས་ནི་གདོང་གཡོགས་པ། །བདག་ཉིད་
[133a.3]ཀྱིས་ནི་མི་རིག་སྟེ། །འདི་ནི་འཆི་བའི་ཕོ་ཉ་ཡིན། །ཤི་བ་ཕྱི་ནས་ཐོབ་པར་འོང་། །གང་ཞིག་བདེ་བའི་དོན་མ་མཐོང་། །སྐྱེ་བ་རྟག་ཏུ་བརྐམ་ཆགས་ཤིང་། །སྲེད་པས་ངོམས་ནི་མི་མྱོང་བ། །གློ་བུར་དུ་ནི་འཆི་བར་འགྱུར། །འཆི་བས་བཏང་བ་ཆེན་པོ་འདི། །ཁྱོད་ཀྱི་ཕོ་ཉ་དང་པོ་སྟེ། །འདི་
[133a.4]ཡི་འོག་ཏུ་འཆི་བ་ཡང་། །ཤིན་ཏུ་མི་བཟད་འབྱུང་བར་འགྱུར། །ཚལ་དང་ཉེ་བའི་ཚལ་བརྒྱན་པ། །རང་གི་ལས་ཀྱི་འབྲས་བུ་སྤྱད། །སེམས་ཅན་རི་བོ་མཆོག་དེ་ནས། །དབང་མེད་བཅིངས་ཏེ་ཁྲིད་པར་འགྱུར། །མྱོས་པས་རྩེ་བར་གནས་པ་དག །བདེ་བས་ངོམས་ནི་མི་མྱོང་ཞིང་། །
[133a.5]རྨོངས་པ་སྲེད་པས་མ་ངོམས་པ། །དབང་མེད་ས་སྟེང་ལྟུང་བར་འགྱུར། །ཇི་ལྟར་རྟག་ཏུ་མེ་དག་ལས། །དུ་བ་སྔར་ནི་འབྱུང་འགྱུར་བ། །དེ་ལྟར་འཆི་བའི་རྟགས་བྱུང་སྟེ། །ཕྱི་ནས་འཆི་བ་གནས་པར་འགྱུར། །དེ་ལྟར་ལྷ་དེ་དག་བག་མེད་པ་ཆུང་བ་ལ་གནས་ཤིང་། སེམས་སྔོན་
[133a.6]དགེ་བའི་རྩ་བ་སྤྱད་པ་ལ་གོམས་པ་ཡིན་ལ། ལྷ་དེའི་བར་ཆད་དེ་མཐོང་ནས་བདག་ཉིད་དང་ལྷ་དེ་རྗེས་སུ་སྟོན་པར་བྱེད་དོ། །དེ་ལྟར་ལྷ་དེའི་གཏམ་སྨྲ་བ་ན། ཤིང་རྟ་ལ་ཞོན་པ། ཤིང་རྟ་སྣ་ཚོགས་ལ་ཞོན་ཞིང་། ཤིང་རྟའི་དྲིལ་བུ་གཡེར་ཀའི་དྲ་བས་དཀྲིགས་པ། ལུས་ཆ་བྱད་དུ་
[133a.7]མས་འབར་བ། མིག་རྒྱས་པ་ལྟ་བུར་འདུག་པ། ལྷའི་ཕྲེང་བ་དང་གོས་གྱོན་པ། གསེར་བཙོ་མས་རྣམ་པར་བརྒྱན་པ། གང་རི་རབ་ཀྱི་རིའི་རྩེ་མོ་སྟོང་སྙེད་དུ་ཕྱེ་མར་རློག་ཅིང་འོང་ངོ་། །དེ་ནས་ལྷ་དེ་ལྷའི་ཚོགས་དེ་རྣམས་རྟོག་ཅིང་འོང་བ་ན། དེ་བཞིན་དུ་ལ་ལ་ནི་ནམ་མཁའ་ལ། 
[133b]
[133b.1]ལ་ལ་ནི་ས་ལ། ལ་ལ་ནི་བྱའི་ཤིང་རྟ་རྣམས་ཀྱིས། ལ་ལ་ནི་ལྷ་མོ་དང་ལྷན་ཅིག་གླུ་ལེན། བྲོ་རྡུང་ཞིང་འོང་སྟེ། ཚལ་དང་ཉེ་བའི་ཚལ་དེ་དག་ལྷའི་པད་མ་དང་། ཤིང་ལྗོན་པ་དང་། ཆུ་བོ་དང་། བྱ་དང་། འབྲས་བུ་དང་། མེ་ཏོག་དང་། རིན་པོ་ཆེ་སྣ་ཚོགས་དང་། ཀུན་
[133b.2]ནས་མཆོག་ཏུ་ཉམས་དགའ་བའི་ཚལ་དང་། ཉེ་བའི་ཚལ་གྱི་ཕྱོགས་ག་ལ་བ་དེར་འདོང་བར་བྱེད་དོ། །བལྟ་ན་སྡུག་ན་གནས་པའི་ལྷ་དེ་རྣམས་ཤིང་རྟའི་མཆོག་དེ་དག་ལ་ཞོན་ནས། གསེར་གྱི་ཤིང་ལྗོན་པ་ཉི་མ་ལྟ་བུ་ཡོད་པ་ག་ལ་བ་དེར་དོང་ངོ་། །གང་གཞན་བར་སྣང་ལ་རྒྱུ་བ་དེ་དག་
[133b.3]ཀྱང་བར་སྣང་དེ་ལས་བབས་ནས་སྐྱེད་མོས་ཚལ་ག་ལ་བ་དེར་དོང་ངོ་། །དེ་ལྟར་ལྷའི་ཚོགས་དེ་དག་ཐམས་ཅད་འདུས་ནས་སིལ་སྙན་གྱི་སྒྲ་དང་། གླུ་དབྱངས་ཀྱི་སྒྲ་རྣམ་པ་སྣ་ཚོགས་ཀྱིས་དགའ་བར་བྱེད། ཡོངས་སུ་སྤྱོད་པར་བྱེད་དེ། ཕན་ཚུན་གྲོགས་སུ་གྱུར་ཅིང་ཕན་ཚུན་འགྱེད་པ་དང་། 
[133b.4]ཕྲག་དོག་ལ་སྐྱོ་བ་མེད་པ་རྣམས་བྲོ་གར་བྱེད། དགོད་པར་བྱེད། དགའ་དགུར་སྤྱོད་པར་བྱེད་དོ། །སིལ་སྙན་ཡན་ལག་ལྔ་དང་ལྡན་པ་ལ་འདི་ལྟ་སྟེ། རྒྱུད་དང་། རྔ་དང་། སིལ་དཀྲོལ་དང་། གླིང་བུའི་སྒྲ་དང་། གླུ་སྟེ་རྣམ་པ་འདི་ལྔས་ཁ་ཟས་ཆུ་བོ་ལྟར་འབབ་པ་དང་། བཏུང་བ་ཆུ་
[133b.5]བོ་ལྟར་འབབ་པའི་ངོགས་སུ་ལྷ་དང་ལྷ་མོའི་ཚོགས་དེ་དག་ཕན་ཚུན་དགའ་ཞིང་ལྷན་ཅིག་ཏུ་སྐྱེད་མོས་ཚལ་དེར་རྩེས་ནས། གང་ན་བཻ་ཌཱུརྱ་དང་གསེར་གྱི་འབྲས་བུ་ཡོད་པ། འབྲས་བུ་མདོག་དང་དྲི་ཞིམ་པ་རོ་མངར་བ། སྦྲང་རྩི་ལྟ་བུ་རྣམས་ཀྱིས་མཛེས་པར་བྱས་པ་ཡིན་ཏེ། དེ་ཤིང་
[133b.6]ལྗོན་པའི་དྲུང་དེ་དག་ཏུ་ཡང་འདོད་པ་ཉམས་དགའ་བའི་ལྷ་མོ་གཟུགས་མི་མཛེས་པ་མེད་པའི་གཟུགས་རྣམས་དང་ལྷན་ཅིག་འབྲས་བུའི་རོས་མྱོས་ནས་ཡུན་རིང་དུ་དགའ་བར་བྱེད་དོ། །དེ་ནས་དེ་ལྟར་བདེ་བ་ལ་གནས་ཤིང་རྒྱགས་པས་མྱོས་པའི་ལྷ་དང་ལྷ་མོའི་ཚོགས་དེ་རྣམས་བྲོ་
[133b.7]གར་དང་། གླུ་དབྱངས་དང་། དགོད་པའི་སྒྲ་དེ་དག་ཐོས་ཤིང་། གང་ལྷའི་རྒྱལ་པོ་བརྒྱ་བྱིན་གྱི་རྗེས་སུ་འགྲོ་ལ་ཕྱི་བཞིན་དུ་འབྲང་བ་དེ་རྣམས་སྒྲ་དེ་དག་ཐོས་ནས། ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ལྟར་དེ་དག་ཐམས་ཅད་བརྒྱ་བྱིན་གྱི་དྲུང་དུ་དོང་ནས། བརྒྱ་
[134a]
[134a.1]བྱིན་ལ་གསོང་པོར་སྨྲས་ཤིང་ཐལ་མོ་སྦྱར་ནས་མགོ་བོ་གཏུགས་ཏེ། བརྒྱ་བྱིན་ལ་བསྙད་པ། ལྷའི་དབང་པོ་འདི་ལྟར་བལྟ་ན་སྡུག་ན་གནས་པའི་ལྷའི་ཚོགས་དེ་དག་ཐམས་ཅད་སྐྱེད་མོས་ཚལ་དུ་དགའ་སྤྱོད་བགྱིད་དུ་མཆི་ན། ལྷའི་དབང་པོ་དེ་དག་མཁྱེན་པར་མཛོད་ཅིག །དེ་
[134a.2]ནས་བརྒྱ་བྱིན་དེ་དག་ལས་ཚིག་དེ་ཐོས་ནས། ལྷ་རྣམས་ལ་འདི་ལྟར་བལྟ་ན་སྡུག་ན་གནས་པའི་ལྷ་དག་གང་ནས་དོང་བའི་སྐྱེད་མོས་ཚལ་དུ་བདག་ཅག་ཀུན་འདོང་གིས་ཁྱེད་རྣམས་འདོང་བར་ཤོམས་ཤིག་ཅེས་བསྒོའོ། །དེ་ནས་བརྒྱ་བྱིན་གྱིས་ཚིག་དེ་ཐོས་ནས་ཆོས་བཟང་ན་གནས་པའི་ལྷ་
[134a.3]རྣམས་ཀྱང་ཤིང་རྟ་རྒྱལ་མཚན་སྣ་ཚོགས་ཅན་ལ་ཞོན། ལ་ལ་གསེར་གྱི་ཤིང་རྟ་སྲོག་ཤིང་བཻ་ཌཱུརྱ་ལས་བྱས་པ་བ་དན་བཏགས་པ་རྣམས་ལ་ཞོན། ལ་ལ་བཻ་ཌཱུརྱའི་ཤིང་རྟ་སྲོག་ཤིང་གསེར་ལས་བྱས་པ་རྣམས་ལ་ཞོན། ལ་ལ་ནི་རིན་པོ་ཆེ་སྣ་བདུན་བཀྲ་ཞིང་བ་དན་སྣ་ཚོགས་ཀྱིས་
[134a.4]མཛེས་པར་བྱས་པ་རྣམས་ལ་ཞོན། ལ་ལ་གསེར་གྱི་བྱ་སྒྲ་སྙན་ཅིང་ཤིན་ཏུ་མཛེས་པར་འབྱུང་བའི་བྱའི་ཤིང་རྟ་རྣམས་ལ་ཞོན། ལ་ལ་རྟ་ཁྲ་བོ་འགྲོས་འཆམ་ཞིང་བདེ་བ་དག་ལ་ཤིང་རྟས་བླངས་ནས། ཤིང་རྟ་དེ་རྣམས་རྟ་དེ་རྣམས་ལ་བཏགས་ཏེ། རྟའི་ཤིང་རྟས་འགྲོ་བར་བྱེད། དེ་ལྟར་
[134a.5]གཞན་ཡང་གསེར་གྱི་བྱ་ངང་པ་རྐང་པ་ནི་བཻ་ཌཱུརྱ། སྒྲོ་ནི་པད་མ་རཱ་གའི་མདོག་ལྟ་བུ་རྣམས་ཀྱི་སྟེང་དུ་ཞོན་ནས། ལྷའི་དབང་པོ་བརྒྱ་བྱིན་དང་ལྷན་ཅིག་ཏུ་བལྟ་ན་སྡུག་གི་གྲོང་ཁྱེར་ཆེན་པོ་ག་ལ་བ་དང་། སྐྱེད་མོས་ཚལ་ག་ལ་བ་ཡོད་པ་དེར་འདོང་བར་བྱེད་དོ། །ཡང་ལྷ་གཞན་དག་རིན་
[134a.6]པོ་ཆེ་སྣ་བདུན་གྱི་རྨ་བྱའི་གཟུགས་དང་ལྡན་ཞིང་། མདོངས་ཀྱི་ཚོགས་ཀྱིས་ཁེབས་པ་གང་མིའི་འཇིག་རྟེན་ན་ཡང་གཟུགས་ཕུན་སུམ་ཚོགས་པ་ཡིན་ལ་ལྷའི་འཇིག་རྟེན་ན་ལྷ་གཞན་དང་མི་འདྲ་བ་ལེགས་པར་བྱས་པའི་ལས་རྣམས་ཀྱིས་མངོན་པར་བརྒྱན་པ་ལྟ་སྨོས་ཀྱང་ཅི་དགོས་ཏེ། དེ་
[134a.7]དག་གི་མདོག་སྡུག་ཅིང་དབྱིབས་ལེགས་པ་དཔེ་བྱ་བར་ཡང་མི་ནུས་པའི་སྟེང་དུ་ཞོན་ནོ། །རྣམ་པ་དེ་ལྟ་བུ་དང་ལྡན་པ་དེ་དག་ལ་གཞན་དག་ཞོན་ནས་བལྟ་ན་སྡུག་གི་སྐྱེད་མོས་ཚལ་དང་། ཉེ་བའི་ཚལ་ག་ལ་བ་དེར་འདོང་བར་བྱེད་དེ། ལྷའི་ཚོགས་དེ་རྣམས་རོལ་མོའི་སྒྲ་དང་། གླུ་དབྱངས་སྣ་
[134b]
[134b.1]ཚོགས་ཀྱིས་དགོད་ཅིང་རྩེ་ལ་ཡོངས་སུ་སྤྱོད་པ་དང་། ལྷ་གཞན་མྱོས་ཤིང་འཁོད་པ་རྣམས་སྐྱེད་མོས་ཚལ་ག་ལ་བ་དེར་འདོང་བར་བྱེད་དོ། །ལྷའི་རྒྱལ་པོ་བརྒྱ་བྱིན་གྱི་ཤིང་རྟ་བཞི་ཡང་འཁོར་ལོ་རྩིབས་སྟོང་དང་ལེགས་པར་ལྡན་པ། ཤིང་རྟ་རིན་པོ་ཆེ་སྣ་བདུན་ལས་བྱས་པ་ཡིན་ཏེ། འདི་
[134b.2]ལྟ་སྟེ། ཨན་ད་རྙིལ་དང་། པད་མ་རཱ་ག་དང་། སྤུག་ཤིན་ཏུ་གསལ་བ་དང་། བཻ་ཌཱུརྱ་དང་། བྱི་རུ་དང་། རྡོ་རྗེ་དང་། ཤེལ་ལ་གསེར་གྱི་ཁྱེའུ་རྣམས་ཀྱིས་མངོན་པར་བརྒྱན་པ། ཤིང་རྟའི་མཆོག་དེ་ལ་བརྒྱ་བྱིན་ཞོན་ནས། རིན་པོ་ཆེ་སྣ་བདུན་གྱི་བྱ་ངང་པ་གསེར་གྱི་པད་མ་ལྟར་རྒྱས་
[134b.3]ཤིང་། དབྱིབས་དང་། ཆ་བྱད་སྣ་ཚོགས་དང་ལྡན་པ་སྒྲ་ཆེ་ཞིང་གདངས་སྙན་པ་འབྱིན་པ་དེའི་དྲུང་ན་ལྷ་མོའི་དབྱངས་ཀྱང་སྙན་པར་མི་འགྱུར་བ་སྟོང་གིས་ཁྲིད་དེ། བརྒྱ་བྱིན་གྱི་ཤིང་རྟ་རྣམ་པ་དེ་ལྟ་བུ་དང་ལྡན་པ་ངང་པ་རྣམས་ཀྱིས་ཁྲིད་པར་བྱེད་དོ། །ཤིང་རྟ་དེ་ལ་ཡང་ཚོན་རྩི་སྣ་
[134b.4]ཚོགས་ཀྱིས་བསྒྱུར་བའི་འཕན་ལྔ་བརྒྱ། འཕན་ཤིང་བཻ་ཌཱུརྱ་དང་། གསེར་དང་དངུལ་ལས་བྱས་པ་ལ་བཏགས་སོ། །འཕན་གྱི་ཁ་དོག་ནི་འདི་ལྟ་སྟེ། སྔོན་པོ་དང་། སེར་པོ་དང་། བཙོད་ཀ་དང་། དམར་པོ་དང་། དཀར་པོས་མཛེས་པར་བྱས་པ་ཡིན་ལ། ཤིང་རྟ་དེ་ལ་ལྷའི་
[134b.5]རྒྱལ་པོ་དེ་ཞོན་ནས། ལྷ་མོའི་ཚོགས་དུ་མ་ནི་ཉེ་བ་ན་གླུ་དབྱངས་ལེན། ལྷ་འབུམ་ཕྲག་དུ་མ་ཡང་མདུན་དུ་སོང་ནས་གླུ་དབྱངས་ལེན་ཅིང་ནམ་མཁའ་ལ་ནི་ཡང་དང་ཡང་དུ་འགྲོ། ས་ལ་ནི་ཡང་དང་ཡང་དུ་འགྲོ་སྟེ། གར་དགའ་བར་འགྲོ་བ། ཅི་དགར་བྱེད་པ། ལྷའི་བདེ་བ་དེ་ལ་ཉེ་བར་
[134b.6]སྤྱོད་ཅིང་སིལ་སྙན་ཡན་ལག་ལྔ་དང་ལྡན་པས་ཉམས་དགའ་བཞིན་དུ་གྲོང་ཁྱེར་བལྟ་ན་སྡུག་དང་། སྐྱེད་མོས་ཚལ་ག་ལ་བ་དེར་འདོང་བར་བྱེད་དོ། །དེར་འདོང་བ་ན་ལྷའི་ཚོགས་གཞན་དག་གིས་མཐོང་ནས་བྲོ་གར་བྱེད། གད་མོ་དགོད། རྩེད་མོ་རྩེ། རོལ་མོ་བྱེད་ཅིང་པད་མ་སྣ་
[134b.7]ཚོགས་སྡོང་བུ་བཻ་ཌཱུརྱ་ལས་བྱས་པ་དག་ལག་ཏུ་ཁྱེར་ནས། ལྷའི་རྒྱལ་པོ་བརྒྱ་བྱིན་ལྷ་རྣམས་དང་ལྷན་ཅིག་གང་ནས་མངོན་དུ་འོང་བ་དེར་བལྟ་ན་སྡུག་པ་ན་གནས་པའི་ལྷ་དེ་རྣམས་ཀྱིས་ཀྱང་སྐྱེད་མོས་ཚལ་ནས་བྱུང་ནས་འོང་ངོ་། །དེ་ནས་བརྒྱ་བྱིན་གྱིས་བདག་ཅག་གི་དྲུང་འདིར་འོང་གིས་ཁྱེད་
[135a]
[135a.1]ཀྱིས་འདི་དག་དང་རྩེ་བ་དེ་བྱ་བའི་རིགས་སོ་ཞེས་ཀྱང་བསྒོའོ། །དེ་ནས་བརྒྱ་བྱིན་གྱི་ཁ་ནས་ཚིག་ཐོས་པ་སྤྱི་བོས་བླངས་ནས། བལྟ་ན་སྡུག་ན་གནས་པའི་ལྷ་ག་ལ་བ་དེར་ཆུ་བླང་བའི་ཕྱིར་བརྒྱུགས་སོ། །ལྷ་མོའི་ནང་ནས་ལྷ་མོ་དེ་དག་ཀྱང་བལྟ་ན་སྡུག་པའི་གནས་པའི་ནང་དུ་ཆུ་
[135a.2]བླང་བའི་ཕྱིར་བརྒྱུགས་སོ། །བལྟ་ན་སྡུག་ན་གནས་པའི་ལྷ་མོ་དང་། ཆོས་བཟང་ན་གནས་པའི་ལྷ་མོ་དག་ཀྱང་གང་དེ་ནས་ཕན་ཚུན་རྒྱུག་གོ། །དེ་ལྟར་ལྷ་རྣམས་ཕན་ཚུན་དུ་གསེར་གྱི་པད་མའི་འདབ་མ་དག་བླངས་ནས་སྐྱེད་མོས་ཚལ་ག་ལ་བ་དེར་རྒྱུག་ལ། དེ་དག་ཕན་ཚུན་ལྷན་ཅིག་ཏུ་དགོད་
[135a.3]ཅིང་རྩེ་ལ་རྒྱུའོ། །ལྷའི་དབང་པོ་བརྒྱ་བྱིན་བར་སྣང་ལ་རྒྱུ་ཞིང་འདུག་པས་ཀྱང་ལྷ་དང་ལྷ་མོ་རྣམས་མེ་ཏོག་ཀུ་མུ་དས་རྩེ་བ་དེ་དག་མཐོང་ངོ་། །ལྷ་དེ་རྣམས་ཆུ་ལ་ཡུན་རིང་དུ་རྩེ་བ་དེ་བྱས་ནས། དེ་ནས་ཡང་མཆོག་སྟེ། པད་མ་ལ་རྩེ་བ་རྩོམ་པར་བྱེད་དོ། །ལྷ་དང་ལྷ་མོ་དེ་དག་ཕན་ཚུན་
[135a.4]པད་མ་ལ་རྩེ་བར་བྱེད་དེ། ལ་ལ་གསེར་གྱི་པད་མ་རྣམས་ཀྱིས། ལ་ལ་བཻ་ཌཱུརྱ་དང་གསེར་གྱི་སྡོང་བུ་རྣམས་ཀྱིས། ལ་ལ་སྡོང་བུ་སྣ་ཚོགས་རྣམས་ཀྱིས་རྩེ་སྟེ་དེ་ལྟར་ཕན་ཚུན་རྩེད་མོ་བྱེད་དོ། །དེ་ལྟར་ཕན་ཚུན་ཡུན་རིང་དུ་བསྟེགས་ཤིང་རྩེས་ནས། འབྲས་བུའི་ཚལ་ག་ལ་བ་དེར་འདོང་བར་བྱེད་དོ། །
[135a.5]དེ་དག་གིས་འབྲས་བུ་སྙི་བ་རྣམས་བླངས་ནས། ཕན་ཚུན་སྟེག་འདོད་པ་འཕེན་པར་བྱེད་དོ། །འབྲས་བུ་ལ་རྩེ་བ་དེ་ཡང་བྱས་ནས་ཆང་གི་ཚལ་ག་ལ་ཡོད་པ་དེར་འདོང་བར་བྱེད་དོ། །ཚལ་དེར་སོང་ནས་མྱོས་པའི་སྐྱོན་དང་བྲལ་ཞིང་འཁྲུག་པ་མེད་པ་ཇི་ལྟར་འདོད་པ་བཞིན་རོ་ཞིམ་པ་ལས་ཇི་ལྟར་
[135a.6]བྱས་པ་བཞིན་དུ་ཞིམ་པ་དག་ལ་འཐུང་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་ཤིང་རྟའི་མཆོག་དེ་ལས་བབས་ནས་ལྷའི་ཀུན་དགའ་ར་བ་ག་ལ་བ་དེར་སོང་སྟེ། དེ་དག་གི་ནང་དུ་འདུག་གོ། །ལྷའི་རྒྱལ་པོ་དེ་རྣམས་ཀྱིས་མཐོང་ནས་ཕན་ཚུན་ཀུན་ཡིད་དགའ་སྟེ་ལྷའི་རྒྱལ་པོ་ལ་མཆོད་པ་
[135a.7]བྱེད་དོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་གཉིས་པ། དེ་ལྟར་ཀུན་གྱིས་ཐལ་མོ་སྤྱི་བོར་སྦྱར་ཏེ་མཆོད་པ་བྱས་ནས། འདི་ལྟར་ལྷའི་དབང་པོ་བཞུགས་པ་བདག་ཅག་གི་སྲོག་གི་འབྲས་བུ་མཆིས་པ་ལགས་ཏེ། ལྷའི་རྒྱལ་པོ་བརྒྱ་
[135b]
[135b.1]བྱིན་ནི་གང་བདག་ཅག་གི་ཕ་མ་དག་པས་ལྷག་པར་སྲོག་སྩོལ་བ་ལགས་སོ་ཞེས་སྨྲས་ནས། དེ་ལྟར་བརྒྱ་བྱིན་དེ་ལ་དེ་རྣམས་ཀྱིས་ལེགས་པར་མཆོད་དོ། །དེ་ནས་ཡང་ལྷ་དེ་དག་ལ་འདི་སྐད་ཅེས་ཁྱེད་ནི་བདག་གི་བུ་དང་འདྲ། སྤུན་དང་འདྲ་ཞེས་སྨྲས་ནས་དེ་ལྟར་དེ་དག་ཕན་ཚུན་ལེགས་
[135b.2]པར་མཆོད་པ་བྱས་ཏེ། དེ་ནས་ཡང་བག་མེད་པའི་སར་ཞུགས་ནས། བག་མེད་པ་དེ་ཉིད་ལ་གནས་སོ། །དེ་ནས་ཡང་ཚལ་དང་ཉེ་བའི་ཚལ་དག་བྱའི་ཚོགས་རྣམས་ཀྱིས་སྒྲ་འབྱིན་པ། འབབ་ཆུ་དང་། ཀླུང་དང་། ཚང་ཚིང་སྣ་ཚོགས་ཀྱིས་བརྒྱན་པ། གསེར་གྱི་ཆུ་བོ་པད་མའི་ཚལ་དང་ཉེ་
[135b.3]བའི་ཚལ་མཛེས་པར་བྱས་པ། ས་གཞི་མཉམ་ཞིང་འཇམ་ལ་མི་རྩུབ་པ། མཐོ་དམན་གྱིས་བརྒྱན་པ། བཻ་ཌཱུརྱ་དང་གསེར་དང་དངུལ་དང་ཤེལ་གྱི་ཤིང་ལྗོན་པས་བརྒྱན་པ། བཟའ་བ་དང་བཏུང་བ་ཆུ་བོ་ལྟར་འབབ་ཅིང་འབྲས་བུ་སྣ་ཚོགས་དང་ལྡན་པ། མེ་ཏོག་མན་དཱ་ར་དང་པད་མ་ལ་སོགས་
[135b.4]པ་མེ་ཏོག་ཆེན་པོ་རྣམས་ཀྱིས་མཛེས་པར་བྱས་པ། ཚང་ཚིང་རྣམས་ཀྱི་ནང་ན་ལྷའི་མི་དང་བུད་མེད་དགོད་དགོད། རྩེ་རྩེ་རྒལ་རྒལ་ཡོངས་སུ་སྤྱད་པས་བསྟེན་པའི་ཚང་ཚིང་གི་ཚལ་དང་སྐྱེད་མོས་ཚལ་རྣམས་སུ་ལྷའི་སིལ་སྙན་ཡན་ལག་ལྔ་དང་ལྡན་པ་དང་ལྷའི་ཁ་ཟས་དང་། ལྷའི་ཡུལ་ལྔ་
[135b.5]འབྱོར་ཅིང་ལྡན་པར་གྱུར་པ་རྣམས་ཀྱིས་ཀྱང་དགའ་བར་བྱེད་དོ། །དེ་ནས་ཡང་བལྟ་ན་སྡུག་པ་ན་གནས་པ་དང་ཆོས་བཟང་ན་གནས་པ་དགའ་བར་བྱེད་པ། རང་གི་གནས་གནས་སུ་ཞུགས་སོ། །དེ་དག་དེར་ཞུགས་ནས་ཀྱང་ཇི་སྲིད་དུ་འདོད་པ་ཡིད་དུ་འོང་བ་བྱས་ཤིང་བསགས་པའི་ལས་དེ་
[135b.6]ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་དག་ཕྱིས་ལྷའི་རིས་དེ་ནས་འཆི་བར་འགྱུར་ཏེ་ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་
[135b.7]མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བར་འགྱུར་ཞིང་། རིག་པའི་བློ་དྲི་མ་མེད་པ་དང་། རོལ་མོ་ལ་དགའ་བ་སྟེ། བྲོ་གར་དང་གླུ་དབྱངས་དང་དགོད་པ་དང་རྩེ་བ་ལ་དགའ། རྟག་ཏུ་སྤྲོ་བ་ལ་དགའ་ཞིང་བཟའ་བ་དང་བཏུང་བ་དང་། 
[136a]
[136a.1]བཅའ་བ་དང་བཟའ་བར་བྱ་བ་མང་པོ་ལ་དགའ་བ་དང་ཡམས་ཀྱི་ནད་མེད་ཅིང་། རིམས་ནད་མེད་ལ་མྱ་ངན་དང་བྲལ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་
[136a.2]དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་ཕྱོགས་གཅིག་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པ། འབྱོར་པ་
[136a.3]ཡང་ཤིན་ཏུ་ཆུང་ཞིང་དམན་པར་གྱུར་པ་གང་གིས་གཞན་དག་ལས་ནོར་རྫས་ཀྱི་རྣམ་པའམ། ཁ་ཟས་དག་བླངས་ཏེ། ཤིན་ཏུ་སྡུག་བསྔལ་ཡང་བུ་དང་ཆུང་མ་འབའ་ཞིག་ལ་མི་སྦྱོར་བར་སེམས་ཡོངས་སུ་བསྒོམས་པའི་ཡིད་ཀྱིས་ནོར་རྫས་སམ། ཁ་ཟས་དེ་དག་གཞན་སྡུག་བསྔལ་ཞིང་
[136a.4]ཕ་རོལ་གཞན་དག་ཉོན་མོངས་པ་དང་ལོང་བ་དང་དབུལ་བ་དང་མགོན་མེད་པ་རྣམས་ལ་བགོ་བཤའ་བྱས་ནས་སྦྱིན་པར་བྱེད་པ་དང་སྲོག་ཆགས་གཞན་གྱི་ཆུང་མ་ལ་འཁྲིག་པའི་དགའ་བས་རབ་ཏུ་ཆགས་པ་དག །གཞི་དེས་མངོན་པར་བཟུང་སྟེ། སྲོག་ཆད་པའི་ཉོན་མོངས་པ་འཐོབ་ཅིང་
[136a.5]གཤེད་མའི་ལག་ཏུ་བསྐུར་བ། ལྷོ་ཕྱོགས་ཀྱི་སྒོ་ནས་ཁྲིད་དེ་སྲོག་གཅོད་པར་འགྱུར་བ། ཉོན་མོངས་པའི་རྣམ་པ་དེ་ལྟ་བུའི་ནང་དུ་ཆུད་པ་ལས་ཐར་བར་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཕྱོགས་གཅིག་ན་གནས་པའི་ལྷ་རྣམས་ཀྱི་གནས་སུ་སྐྱེ་བར་འགྱུར་རོ། །
[136a.6]དེར་སྐྱེས་ནས་ཀྱང་ལེགས་པར་བྱ་བ་བྱས་པ། དགེ་བའི་ལས་ཤིན་ཏུ་རྒྱ་ཆེ་བ་བྱས་ཤིང་ཡང་དག་པར་སྤྱད་པ་དེ་རང་གི་ལུས་ལས་ཀུན་ནས་འོད་འབྱུང་སྟེ། དཔེར་ན་ཉི་མའི་འོད་འབྱུང་བ་བཞིན་ནོ། །ཡང་འོད་དེ་དག་གི་ཁ་དོག་སྔོན་པོ་དང་། སེར་པོ་དང་། བཙོད་ཀ་དང་། ལྗང་གུ་དང་། 
[136a.7]དཀར་པོར་འབྱུང་སྟེ། ལྷ་དེའི་འོད་དེས་ལྷའི་འཇིག་རྟེན་གྱི་འོད་གསལ་བ་དེ་དག་ཐམས་ཅད་དེ་ནས་ཡང་བཅུ་འགྱུར་བས་ལྷག་པར་གསལ་བར་བྱེད་དོ། །དཔེར་ན་གཟའ་དང་སྐར་མའི་འོད་ཀྱིས་འཛམ་བུའི་གླིང་གསལ་བར་བྱེད་ལ། དེ་ནས་ཡང་ཟླ་བའི་འོད་ཀྱིས་གསལ་བར་བྱེད་པ་དེ་
[136b]
[136b.1]བཞིན་དུ། ལྷ་དེའི་རང་གི་ལུས་ཀྱི་འོད་ཀྱིས་ལྷའི་གནས་དེ་དག་ཐམས་ཅད་བརྒྱན་པ་བཞིན་རྣམ་པར་གསལ་བར་བྱེད་དོ། །འོད་དེས་གཟུགས་ཕུན་སུམ་ཚོགས་པ་དེ་དག་ཐམས་ཅད་དང་ལྡན་པའི་ལྷ་དེ་ལ། ལྷ་དེ་དག་གིས་མངོན་པར་བརྟགས་ཏེ། རྣམ་པ་དེ་ལྟ་བུའི་ཁྱད་པར་གང་གི་
[136b.2]དྲུང་ན་ལྷ་གཞན་དེ་དག་སྲིན་བུ་མེ་ཁྱེར་བཞིན་གསལ་བ་མེད་དོ། །ལྷའི་རིས་དེར་ལྷ་དེ་སྐྱེས་མ་ཐག་ཏུ་ལྷ་མོ་དེ་དག་ཐམས་ཅད་ལྷ་དེ་ག་ལ་བ་དེར་རྒྱུག་ཅིང་སྐྱེས་མ་ཐག་ཏུ་རྒྱན་ཐམས་ཅད་འབྱུང་བར་འགྱུར་ཏེ། འདི་ལྟ་སྟེ་གང་གི་གཙུག་གི་ནོར་བུ་མཐོན་ཀ་ཆེན་པོའི་འོད་ཀྱིས་དཔག་ཚད་
[136b.3]དག་ཏུ་འོད་སྣང་བར་བྱེད་པ་བཞིན་དུ། འོད་གང་གིས་གཞན་མཐོ་རིས་ན་གནས་པའི་འོད་དེ་དག་ཐམས་ཅད་དང་ཕྱི་རོལ་གྱི་ནོར་བུ་དེ་དག་ཐམས་ཅད་དེ་ལྟར་ཟིལ་གྱིས་གནོན་པར་བྱེད་དོ། །ཇི་ལྟར་ཉི་མ་ཤར་བས་སྲིན་བུ་མེ་ཁྱེར་རྣམས་ཀྱི་འོད་ཟིལ་གྱིས་གནོན་པར་བྱེད་པ་དེ་བཞིན་དུ་ལྷ་དེ་དག་
[136b.4]ཟིལ་གྱིས་གནོན་པར་བྱེད་དོ། །དེ་ནས་སྐྱེས་མ་ཐག་ཏུ་རིན་པོ་ཆེ་སྣ་བདུན་གྱི་ཅོད་པན་དཔག་ཚད་བརྒྱར་འོད་འཕྲོ་བ་འབྱུང་བར་འགྱུར་ཏེ། འོད་ཀུན་གྱིས་བརྒྱན་ཅིང་འོད་ཟེར་འབྱུང་ལ་གང་གིས་འོད་སྔོན་པོ་དང་། སེར་པོ་དང་། བཙོད་ཀ་དང་། ལྗང་གུ་དང་། དཀར་པོ་དག་འབྱུང་བར་འགྱུར་རོ། །
[136b.5]དེའི་འོག་ཏུ་རིན་པོ་ཆེ་སྣ་བདུན་གྱི་མགུལ་རྒྱན་དཔག་ཚད་བརྒྱར་འོད་འཕྲོ་བ་འབྱུང་བར་འགྱུར་རོ། །དེ་ལྟར་དེའི་འོག་ཏུ་རིན་པོ་ཆེ་སྣ་བདུན་གྱི་རྒྱན་ཕྲེང་འབྱུང་བར་འགྱུར་རོ། །དེའི་འོག་ཏུ་ཕྲེང་བ་འཕྱང་བ་རྡོ་རྗེས་བརྒྱན་པ་འབྱུང་བར་འགྱུར་རོ། །དེའི་འོག་ཏུ་དེའི་རྐེད་པའི་ཕྲེང་རྒྱན་ཇི་ལྟར་འཇའི་
[136b.6]ཁ་དོག་ལྟ་བུར་སྐྱེ་ཞིང་འབྱུང་བར་འགྱུར་རོ། །དེའི་འོག་ཏུ་དེའི་ལྷམ་རིན་པོ་ཆེ་སྣ་བདུན་གྱིས་སྤྲས་པ། འོད་སྣ་ཚོགས་དང་ལྡན་པ་འབྱུང་བར་འགྱུར་ཏེ། ཤུགས་གང་གིས་རིམ་པ་འདི་ལྟར་འགྲོ་བ་ནི། གང་གི་ཚེ་ལྷ་དེ་འདི་སྙམ་དུ་འདི་ལྟར་བདག་ཆེ་གེ་མོ་ཞིག་ཏུ་ནམ་མཁའ་
[136b.7]ལས་འགྲོའོ་སྙམ་དུ་བསམས་ན་སེམས་བསྐྱེད་མ་ཐག་ཏུ་ལྷ་ཡུལ་དུ་འབྱུང་བའི་ལྷམ་དེས་ལྷ་དེ་བཏེག་སྟེ་ནམ་མཁའ་ལ་ཁྱེར་ནས་གནས་དེར་འགྲོ་སྟེ། ལུས་ངལ་བ་མེད་ཅིང་གནོད་པ་ཐམས་ཅད་དང་བྲལ་བར་འགྱུར་རོ། །གང་དེའི་འོག་ཏུ་དེའི་གོས་ཐགས་སུ་བཏགས་པ་མ་ཡིན་པ་རིན་
[137a]
[137a.1]པོ་ཆེ་སྣ་ཚོགས་ལས་བྱས་པ་འོད་གསལ་བ་འབྱུང་བར་འགྱུར་ཏེ། གང་གི་འོད་ཀྱིས་ལྷའི་རིས་ཉམས་དགའ་བ་དེ། དེ་ནས་ཡང་ཤིན་ཏུ་ཉམས་དགའ་བར་འགྱུར་རོ། །ལྷ་དེ་སྐྱེས་མ་ཐག་ཏུ་འདི་སྙམ་དུ་སེམས་ཏེ། ལས་བྱས་པ་གང་གིས་བདག་འདིར་སྐྱེས་ཤིག་
[137a.2]གུ་སྙམ་ནས། དེས་བརྟགས་ན་ལས་ལེགས་པར་བྱས་པ་དང་ཉེས་པར་བྱས་པའི་གཞི་འཛམ་བུ་གླིང་དེ་ནས་བདག་ཤི་སྟེ། དེར་གང་བྱ་བ་ལེགས་པར་བྱ་བའམ། ཉེས་པར་བྱས་པ་དེ་འདིར་ཉེ་བར་སྤྱོད་པར་འགྱུར་ཏེ། དེར་བདག་གིས་ལེགས་པར་བྱས་པའི་ལས་ཀྱི་རྒྱུ་དེས་བདག་འདིར་
[137a.3]སྐྱེས་ཏེ། རྒྱུ་མེད་པས་ནི་མ་ཡིན་ནོ་སྙམ་མོ། །དེ་དེ་ལྟར་བསམས་པ་དང་ཐང་ཅིག་ཏུ་ལྷ་མོ་གཟུགས་དང་ལང་ཚོ་ཕུན་སུམ་ཚོགས་པ་ཇི་སྙེད་པ་ཐམས་ཅད་ཉེ་བར་འོང་བར་བྱེད་དེ། དེ་དག་གི་རྒྱན་གྱི་སྒྲ་ཇི་ལྟར་མི་ཡུལ་ན་སིལ་སྙན་ཡན་ལག་ལྔ་དང་ཤིན་ཏུ་ལྡན་པ་དེ་དག་གི་སྒྲ་འབྱུང་བ་དེ་
[137a.4]ལྟར་དེ་རྣམས་ཀྱི་སྒྲ་འབྱུང་བར་བྱེད་དོ། །དེ་དག་གི་དྲི་ཡང་དཔག་ཚད་གཉིས་སུ་གང་བར་འགྱུར་ཏེ། དྲི་གང་གིས་མེ་ཏོག་ཐམས་ཅད་ཀྱི་དྲི་ཟིལ་གྱིས་གནོན་པར་འགྱུར། དེ་དག་གི་གཟུགས་དང་ལང་ཚོ་སྔོན་མ་བྱུང་བ་འབྱུང་བར་འགྱུར་ཞིང་ཚིམ་པ་དང་དགའ་བ་འབྱུང་བར་འགྱུར་ལ། སྔོན་
[137a.5]གྱི་གོས་ཀྱི་ཡོན་ཏན་རྣམས་ཀྱང་འབྱུང་བར་འགྱུར་རོ། །ལྷ་དེའི་ལེགས་པར་བྱས་པའི་ལས་དེས་འདི་ལྟ་སྟེ། ཉི་མ་ཤར་བའི་ཉི་མའི་འོད་ཀྱིས་མེ་ཏོག་ཐམས་ཅད་རབ་ཏུ་རྒྱས་པར་འགྱུར་བ་དེ་ལྟར་ལྷ་དེའི་འོད་བྱུང་བས་ལྷ་མོ་དེ་དག་ཐམས་ཅད་ཀྱི་གཟུགས་རབ་ཏུ་རྒྱས་པར་འགྱུར་ཏེ། དེ་
[137a.6]དག་དང་དེ་ཕྲད་ནས་འཛུམ་ཞིང་དགའ་བ་དག་གིས་རྩེད་མོ་བྱེད་དོ། །དེ་དག་གིས་དེ་པང་དུ་བླངས་ཏེ་ཚལ་དང་ཉེ་བའི་ཚལ་ག་ལ་བ་དེ་ཉིད་དུ་འགྲོས་སྡུག་གུས་ཁྱེར་ཞིང་ལྷ་དེའི་མདུན་དུ་སིལ་སྙན་སྣ་ཚོགས་དང་དགོད་པའི་སྒྲས་དགའ་བར་བྱེད་པ་དེ་དག་ལྷ་ལ་ལྟ་ཞིང་ཚལ་དང་ཉེ་བའི་ཚལ་
[137a.7]དེ་དག་ག་ལ་བ་དེར་འདོང་བར་བྱེད་དོ། །ལྷ་དེའི་གནས་སུ་ཚལ་འདི་དག་འབྱུང་བར་འགྱུར་ཏེ། འདི་ལྟ་སྟེ། པད་མ་རྨད་བྱུང་གི་ཚལ་ཡོད་དེ། ཚལ་དེ་ན་གང་གི་ཚེ། ལྷ་དེ་འཇུག་པ་དེའི་ཚེ། གོམ་པ་འདོར་བའི་ས་དག་ལ་པད་མ་སྡོང་བུ་ནི་བཻ་ཌཱུརྱ། མྱུ་གུ་ནི་རྡོ་རྗེ། སྙིང་པོ་ནི་
[137b]
[137b.1]གསེར། ལོ་མ་འཇམ་ཞིང་འདབ་མ་འཇམ་པ་དང་བུང་བའི་ཚོགས་ཀྱིས་མཛེས་པར་བྱེད་པ་དག་འབྱུང་བར་འགྱུར་ལ། དེ་དག་ལ་ལྷ་དེའི་རྐང་པ་གཉིས་འཇོག་པར་བྱེད་དོ། །དེ་ནས་རྐང་པ་བཏེག་པ་དང་པད་མ་གཞན་དག་འབྱུང་བར་འགྱུར་ཞིང་སྔ་མ་ཞུམ་པར་འགྱུར་རོ། །དེ་པད་
[137b.2]མའི་ཚལ་དེ་ནས་སྦྲང་རྩིའི་ཆུའི་ཚལ་ཞེས་བྱ་བ་སྦྲང་རྩིའི་ཆུའི་ཚལ་ག་ལ་བ་དེར་འདོང་བར་བྱེད་དེ། ཚལ་དེ་ན་ལྷའི་ཤིང་ལྗོན་པ་གསེར་ལས་བྱས་པ་དེ་དག་ཐམས་ཅད་ལས་ལྷའི་རྒུན་ཆང་འཛག་སྟེ། ལྷའི་རོ་དང་དྲི་དང་ལྡན་པའི་རྒུན་ཆང་དེ་དག་ལ་ལྷའི་མཆོག་དེ་འཐུང་བར་བྱེད་དེ། མྱོས་
[137b.3]པའི་སྐྱོན་དང་བྲལ་བའི་སྦྲང་རྩི་དེ་དག་ལ་ལྷ་དེ་རྣམས་འཐུང་བར་བྱེད་དོ། །དྲི་དང་རོ་སྔོན་མ་བྱུང་བ་དེ་དག་ལ་འཐུངས་ནས་ཀྱང་ཚལ་གསུམ་མཛེས་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེར་གསུམ་མཛེས་དཔེ་མེད་པ་འབྱུང་སྟེ། འདི་ལྟ་སྟེ། བྱ་དང་བུང་བའི་ཚོགས་སྒྲ་འབྱིན་པ་དང་། 
[137b.4]གཞན་དང་མི་འདྲ་བའི་སྒྲ་དང་ལྷ་མོ་རོལ་མོ་བྱེད་པ་འབྱུང་ངོ་། །ལྷའི་མཆོག་དེ་ཚལ་གསུམ་མཛེས་དེ་ན་སྐྱེད་མོས་ཚལ་ནས་སྐྱེད་མོས་ཚལ་དང་ཉེ་བའི་ཚལ་ནས་ཉེ་བའི་ཚལ་དང་། པད་མའི་རྫིང་ནས་པད་མའི་རྫིང་དང་། ལྟེང་ཀ་ནས་ལྟེང་ཀར་དགའ་བར་བྱེད། རྩེ་བར་བྱེད། དགའ་
[137b.5]དགུར་སྤྱོད་པར་བྱེད་དོ། །བྱ་སྒྲ་སྣ་ཚོགས་འབྱིན་པ་ལ་ཉན་ཅིང་དབང་པོ་ལྔ་ཡུལ་ལྔ་ལ་ཚིམ་པ་མེད་པའི་ཡིད་སྲེད་པའི་མེས་སྲེག་པ་ན། ཇི་སྲིད་དུ་དེའི་ལེགས་པར་བྱས་པའི་ལས་མ་ཟད་པ་དེ་སྲིད་དུ་དགའ་བར་བྱེད་དོ། །དེ་ལས་དེ་ཟད་ནས་དེ་ནས་ཡང་ལྷའི་རིས་དེ་ནས་འཆི་བར་འགྱུར་
[137b.6]ཏེ། ཤི་ནས་ཀྱང་ལས་ཀྱི་ཐག་པས་བཅིངས་པ་རང་གིས་བྱས་པའི་ལས་རྣམས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མིའི་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་
[137b.7]རྒྱུ་འཐུན་པར་དེ་གཟུགས་དང་རིགས་དང་ཡོན་ཏན་ཕུན་སུམ་ཚོགས་ཤིང་ཀུན་ནས་མཆོག་ཏུ་བདེ་བ་དང་ལྡན་པ་དང་རང་དང་འབྲེལ་བ་ལས་འཚོ་ཞིང་གཞན་ལ་རག་མ་ལུས་པ་དང་རང་འདོད་པ་བཞིན་སྤྱོད་ཅིང་ནད་མེད་པ་དང་གནོད་པ་མེད་པ་དང་ཚེར་མ་མེད་པ་དང་ཤིན་ཏུ་འབྱོར་པ་དང་དེ་
[138a]
[138a.1]བཞིན་དུ་གསུམ་ལྡན་གྱི་དུས་སུའམ་དེ་བཞིན་དུ་གཙོ་བོའི་ནང་དུའམ། དེ་བཞིན་དུ་རྒྱལ་སྲིད་ཕྱེད་ལ་དབང་བའམ། རྒྱལ་ཚབ་བམ། ཚོང་པ་འབྱོར་པའི་མཆོག་ནོར་དང་འབྲུ་དང་གསེར་དངུལ་ཐམས་ཅད་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་
[138a.2]འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཤིང་གསེབ་ན་གནས་པ་ཞེས་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་
[138a.3]འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་རྐུན་པོ་ཆད་པས་བཅད་པར་འོས་པ་བཟུང་བ། གང་འཇིག་རྟེན་ཕ་རོལ་ལ་འཇིགས་པའི་བསམ་པས། དེ་ལ་ཆད་པས་མི་གཅོད་ཅིང་གནོད་པར་མི་བྱེད་པ་དང་ཕ་རོལ་གཞན་གྱིས་རྐུན་པོ་བཟུང་བ་དེ་ཡང་
[138a.4]སེམས་ཅན་ལ་ཕན་པར་འདོད་པ། བྱམས་པར་གཞོལ་བའི་སེམས་དང་ལྡན་པའི་བསམ་པས་ཐར་བར་བྱེད་པ་དང་། མ་ལ་ཡང་མལ་ཆ་དང་ན་བའི་རྐྱེན་གྱི་གསོ་སྨན་དང་། ཡོ་བྱད་སྦྱིན་པར་བྱེད་ཅིང་གོང་མའི་རྫས་བསྒྲུབས་པ་དེ་དག་རྐུ་བའི་སེམས་ཀྱིས་མི་རྐུ་བ་དང་། ཚིག་འཇམ་ཞིང་ཚིག་
[138a.5]ཉུང་ལ་ཕན་པར་སྨྲ་བ་དང་། ཉིན་གཅིག་བཞིན་སངས་རྒྱས་ལ་གུས་པར་ཕྱག་འཚལ་ཞིང་། སངས་རྒྱས་ལ་སྤོས་སམ་མེ་ཏོག་གམ་བདུག་པ་དག་ཕུལ་ཏེ་ཕྱག་འཚལ་ལ། དེའི་ཡོན་ཏན་ཡང་རྗེས་སུ་དྲན་པ་དང་། བླ་མ་ལ་ལུས་ཀྱིས་ཀྱང་གུས་པར་བྱེད་ཅིང་མྱུར་དུ་ལྡང་བ་དང་། 
[138a.6]གུས་པར་ཕྱག་འཚལ་བ་དང་། རྟག་ཏུ་སྙན་པར་སྨྲ་བ་དང་། སྡིག་པའི་གྲོགས་པོ་མཐོང་ན་ཤིན་ཏུ་འདྲེ་བར་མི་བྱེད་ལ། དེ་དག་དང་ལྷན་ཅིག་དགའ་བ་དང་འགྲོ་བ་དང་ཕྲད་པ་དང་མངོན་པར་སྨྲ་བར་མི་བྱེད། མི་ཉོན་མོངས་པའི་སེམས་དང་ལྡན་པ། འཕགས་པ་མ་ཡིན་པ། འཇིག་
[138a.7]རྟེན་པས་སྤངས་པ་རྣམས་དང་ལྷན་ཅིག་དགའ་བར་མི་བྱེད་ལ། ཐད་ཀར་ལྟ་ཞིང་འདུག་པར་མི་བྱེད་པ་དང་། རྒན་པོ་ལ་ལེགས་པར་ལྟ་སྟེ་རྒན་པོ་ཤེས་པ་དང་ལྡན་པ། སེམས་ཅན་ལ་བྱམས་ཤིང་ཕ་རོལ་གདུང་བར་མི་བྱེད་པ། འཇིག་རྟེན་ཀུན་གྱིས་བཀུར་བ། སྙན་པར་སྨྲ་བ། འཇམ་
[138b]
[138b.1]པོར་སྨྲ་བ་དག་ལ་བསྙེན་བཀུར་བྱེད་ཅིང་། ཡང་དག་པར་རྣམ་པར་འབྱེད་པའི་ཚུལ་ཁྲིམས་ཀྱང་ཡོད་པ་དང་། བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་རྣམས་ལ་རྒྱུ་མེད་པར་འཚེ་བར་མི་བྱེད་པ་དང་། བཟའ་བ་མང་དུ་མི་ཟ་བ་དང་། འདོད་དགུར་འགྲོ་བའི་ཚུལ་དུ་མི་བྱེད་པ་དང་། 
[138b.2]གནོད་པའི་ཚུལ་མེད་པ་དང་། གློ་བུར་དུ་མི་འཁྲུག་པ་དང་། ཤན་པ་དང་། ཉོ་ཚོང་དང་། ཁྱི་ཡིས་འཚོ་བ་དང་། རྙིས་འཚོ་བ་དྲི་མ་དང་བཅས་པ་ལ་སོགས་པ་དང་། ཉོ་ཚོང་ལ་སོགས་པ་ཆོས་མ་ཡིན་པ་དང་ཡང་དག་པར་འབྲེལ་བར་མི་བྱེད་པ་དང་། ཆང་འཚོང་གི་ཁྱིམ་དུ་དགའ་བ་མེད་པ་དང་། 
[138b.3]བུད་མེད་ལ་རག་ལས་ཤིང་སྡིག་པ་བྱེད་པ་དང་། སྤྱོད་པ་ཉམས་པ་དང་། རྟབ་རྟབ་པོར་མི་འགྲོ་བ་དང་། སྨྲ་བ་ན་གཞན་གྱི་གསང་མི་ཤོར་བ་དང་། གྲོགས་པོ་རྣམས་ལ་གླགས་ལྟ་ཞིང་གསང་སྟེ་དགྲ་མི་བྱེད་པ་དང་། གནད་བཙལ་ཏེ་རྒྱལ་པོ་ལ་མི་སྨྲ་བ་དང་། གཞན་གྱི་ཞིང་རྣམས་ལ་སྐྱེ་
[138b.4]བའི་ལྡུམ་ར་མཐོང་ན་བདག་ཉིད་ཀྱིར་མི་བྱེད་པ་དང་། ཡུལ་མིའི་དཔྱ་ན་ར་མ་དྲུག་ཆ་གཅིག་འབུལ་བ་ལས་ལྷག་པར་མི་འབེབས་པ་དང་། གཞན་གྱི་ཞིང་དང་། ཆུ་དང་། སྐལ་བ་བྱིན་པ་མི་འཕྲོག་པ་དང་། མཚན་མོའམ་ཉིན་མོ་གཞན་གྱི་འབྲས་བུ་མི་འཕྲོག་པ་དང་། རྐུ་སེམས་ཐམས་ཅད་
[138b.5]དང་བྲལ་བའམ། རེ་རེ་དང་བྲལ་བའམ། ཉུང་ངུར་བྲལ་བ་ཡིན་ཏེ། ཇི་ལྟར་ན་ཉུང་ངུར་བྲལ་བ་ཡིན་ཞེ་ན། ལས་ཀྱི་ཉེར་བསྡོགས་མི་བྱེད་པ་དང་། ལས་བར་མ་དང་བྲལ་བ་ཡིན་ཏེ། གང་བྱས་པ་འཆགས་པར་བྱེད་ཅིང་སྐྱོན་དུ་རྩི་ལ་མི་བྱེད་པ་དང་ཆེན་པོ་དང་བྲལ་བ་ཡིན་ཏེ། ལས་ཀྱི་ཉེར་
[138b.6]བསྡོགས་མི་བྱེད་པ་དང་དེ་བཞིན་བྱེད་དུ་མི་འཇུག་ཅིང་། གཞན་གྱིས་བྱས་ནས་ཀྱང་འཆགས་སུ་འཇུག་པ་དང་། སོ་སོར་རྗེས་སུ་ཡི་རང་བར་མི་བྱེད་པ་དང་མི་ངན་པ་དེ་རྣམ་པར་སྤོང་བར་བྱེད་ལ། ཆུང་ངུ་དང་འབྲིང་དང་ཆེན་པོ་བྱེད་པ་དེ་ཆུང་ངུ་དང་འབྲིང་དང་ཆེན་པོའི་འབྲས་བུ་ལ་སྤྱོད་པ་
[138b.7]ཡིན་ཏེ། དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱོད་པ། ཉེས་པར་བྱེད་པ་རྣམ་པར་སྤངས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཤིང་གསེབ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་དེར་སྐྱེས་ནས་ཀྱང་ལྷའི་ལུས་ཤ་དང་རུས་པ་དང་རྣག་ཁྲག་
[139a]
[139a.1]དང་བྲལ་བ་ཡིན་ཏེ། གང་བདེ་བ་མྱོང་བར་འགྱུར་བ་དེའི་དཔེ་བྱ་བར་ཡང་སླ་བ་མ་ཡིན་མོད་ཀྱི། ཅུང་ཟད་ཅིག་དཔེར་བྱ་ན་འདི་ལྟ་སྟེ། སེམས་ཅན་གང་སེམས་ཅན་དམྱལ་བ་ཡང་སོས་སུ་སྐྱེ་བ་དང་གང་གསེར་གྱི་འཁོར་ལོས་སྒྱུར་བའི་རྒྱལ་པོའི་ཁྱད་པར་གང་ཡིན་པ་
[139a.2]དང་ལྷའི་བདེ་བ་མྱོང་བའི་མི་འཁོར་ལོས་སྒྱུར་བའི་རྒྱལ་པོ་གླིང་བཞི་པའི་རིན་པོ་ཆེ་སྣ་བདུན་དང་ལྡན་པའི་ཁྱད་པར་གང་ཡིན་པའི་ཁྱད་པར་དེ་ནི་ཤིང་གསེབ་ན་གནས་པའི་ལྷ་དེའི་དཔེར་ཅུང་ཟད་བྱ་བ་ཡིན་ནོ། །ཤིང་གསེབ་ན་གནས་པའི་ལྷ་དེ་རི་རབ་ཀྱི་སྟེང་དཔག་ཚད་སུམ་སྟོང་ཡོད་
[139a.3]པར་དཔལ་དང་ལྡན་པ་རིན་པོ་ཆེ་སྣ་བདུན་གྱི་ལྷའི་ཤིང་ལྗོན་པ་དང་ཆུ་བོས་མཛེས་པར་བྱས་པ་ལྟ་བུར། ཕྱོགས་དེ་ན་ཚལ་ཀུན་སྤྱོད་ཅེས་བྱ་བ་གསེར་གྱི་ཤིང་ལྗོན་པ་ཡོད་པ་དེར་འདི་ལྟར་ལྷ་རྣམས་ཀྱི་སེམས་ལ་གང་དུ་བདག་ཅག་འགྲོ་བར་བྱ་བ་དེར་ཤིང་ལྗོན་པ་དག་བདག་ཅག་གི་ཕྱི་བཞིན་
[139a.4]དུ་དེ་ལྟར་འོང་བར་ཤོག་ཤིག་སྙམ་མོ། །དེ་སེམས་བསྐྱེད་མ་ཐག་ཉིད་དུ་ཤིང་གསེབ་ན་གནས་པའི་ལྷ་རྣམས་གར་འགྲོ་བ་དེ་དག་གི་ཕྱི་བཞིན་དུ་དེ་ལྟར་འོང་སྟེ། དཔེར་ན། འཁོར་ལོས་སྒྱུར་བའི་རྒྱལ་པོ་སེམས་བསྐྱེད་མ་ཐག་ཉིད་དུ་འཁོར་ལོ་ནམ་མཁའ་ལ་འགྲོ་བ་དེ་ལྟར་ལྷ་
[139a.5]རྣམས་ཀྱི་སེམས་བསྐྱེད་མ་ཐག་ཉིད་དུ་ཤིང་ལྗོན་པ་དག་ནམ་མཁའ་ལས་འོང་ངོ་། །ལྷ་རྣམས་གར་འདོད་པ་དེར་ཡང་སའི་སྟེང་དུ་འབབ་པར་འགྱུར་ཏེ། དཔེར་ན་བྱ་དག་སའི་ཕྱོགས་གང་དང་གང་དུ་འགྲོ་ཞིང་གནས་པ་དེ་དང་དེ་ཉིད་དུ་གནས་པར་འགྱུར་བ་དེ་བཞིན་དུ་ཤིང་ལྗོན་པ་དེ་དག་
[139a.6]ཐམས་ཅད་དེ་ལྟར་འགྱུར་ཏེ། འདི་ནི་ཤིང་གསེབ་ན་གནས་པའི་ལྷ་རྣམས་ཀྱི་རང་གིས་བྱས་པའི་ལས་ཀྱི་མཐུ་གཅིག་ཡིན་ནོ། །དེ་ནས་ཡང་མཐུ་འབྱུང་སྟེ། དེ་ལྟར་ལེགས་པར་བྱས་པའི་ལས་དེ་དག་གི་མཐུ་ནི་ལྷ་རྣམས་གང་དུ་འདོང་བ་དེར་བྱ་དག་སིལ་སྙན་ཡན་ལག་ལྔ་དང་ལྡན་པ་ལྟ་
[139a.7]བུའི་སྒྲ་འབྱིན་བཞིན་དུ་ཕྱི་བཞིན་འབྲང་ཞིང་འདོང་ངོ་། །དེ་ནས་གཞན་ཡང་ལེགས་པར་བྱས་པའི་ལས་རྣམས་ཀྱི་མཐུ་ནི་ལྷ་རྣམས་ནམ་མཁའ་ལ་འདོད་པ་དང་བཅས་པར་འགྲོ་བའི་ལྷ་དག་པད་མའི་རྫིང་ན་བུང་བ་མྱོས་པའི་སྒྲ་འབྱིན་པ་དང་གསེར་གྱི་བྱ་ངང་པས་མཛེས་པར་བྱས་ཤིང་། བྱ་ཀཱ་
[139b]
[139b.1]རཎྜ་བ་དང་ངུར་པ་རྣམས་ཀྱིས་མཛེས་པར་བྱས་པ་ག་ལ་བ་དེར་འདོང་བར་བྱེད་དོ། །དེ་ནས་གཞན་ཡང་ཤིང་གསེབ་ན་གནས་པའི་ལྷ་རྣམས་ཀྱིས་ལེགས་པར་བྱས་པའི་མཐུ་ནི་ལྷ། ལྷའི་ཕྲེང་བ་དང་གོས་གྱོན་པ་དག་ནམ་མཁའ་གང་ལ་འགྲོ་བའི་ནམ་མཁའ་དེར། ལྷའི་པད་མ་སྡོང་བུ་
[139b.2]བཻ་ཌཱུརྱ་ལས་བྱས་པའི་གནས་དག་འབྱུང་བར་འགྱུར་ཏེ། འདབ་མ་སྟོང་ཡོད་པའི་འདབ་མ་དེ་རེ་རེ་ལ་ལྷ་མོ་འཁོད་ནས། ལྷ་ག་ལ་བ་དེར་འདོང་བར་བྱེད་དོ། །དེ་ནས་ཡང་ཤིང་གསེབ་ན་གནས་པའི་ལེགས་པར་བྱས་པ་རྣམས་ཀྱི་ལས་ཀྱི་མཐུ་ནི་ལྷ་དག་ལྷའི་པད་མ་ལ་འདུག་ནས་གང་དུ་
[139b.3]འགྲོ་བ་དེར་ནམ་མཁའ་དེ་ལས་ལྷའི་བཏུང་བས་གང་བའི་ལྷའི་སྣོད་དག་ལག་ཏུ་འོང་སྟེ། བཏུང་བ་དེ་དག་ལྷ་དང་ལྷ་མོ་དེ་དག་དང་ལྷན་ཅིག་འཐུང་ཞིང་དགའ་བར་བྱེད། གླུ་དབྱངས་ལེན། ཡོངས་སུ་སྤྱོད་པར་བྱེད་ལ། ཕྱོགས་གཞན་གང་དུ་འདོང་བར་ཡང་འགྲོའོ། །དེ་ནས་གཞན་
[139b.4]ཡང་ཤིང་གསེབ་ན་གནས་པ་རྣམས་ཀྱི་ལས་ཀྱི་མཐུ་ནི་ལྷ་རྣམས་གང་དང་གང་འདོད་པ་དེ་དང་དེ་ཐམས་ཅད་འབྱོར་བར་འགྱུར་ཞིང་། ལྷའི་འཇིག་རྟེན་གྱི་གནས་ནས་གནས་གཞན་དུ་རྣམ་པ་གང་གཞན་གྱིས་འགྲོ་འདོད་པའི་རི་དང་རིའི་རྩེ་མོ་དེ་དག་ཏུ་ཡང་ལྷའི་མེ་ཏོག་དང་། འབྲས་བུ་དང་། 
[139b.5]ཆུ་བོ་ཕུན་སུམ་ཚོགས་པ་དང་ཚལ་དང་ཉེ་བའི་ཚལ་ཕུན་སུམ་ཚོགས་པ་དག་ནམ་མཁའ་ལས་འབྱུང་བར་འགྱུར་རོ། །ལྷ་གནས་པ་དེ་རྣམས་ལྷ་མོ་དག་གིས་ཡོངས་སུ་བསྐོར་ལ་ལྷན་ཅིག་ཏུ་ལྷའི་སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ཉེ་བ་ན་ལེན་ཅིང་། དེ་དག་ཉིད་དང་ཡུལ་ནས་
[139b.6]ཡུལ་དུ་ནམ་མཁའ་ལ་འགྲོ་བ་ན། དེ་ནས་ཆོས་བཟང་ན་གནས་པ་དང་བལྟ་ན་སྡུག་པ་ན་གནས་པ་ཡིད་དགའ་བས་གནས་མཐོན་པོ་མཐོང་སྟེ། ཇི་ལྟར་འཛམ་བུའི་གླིང་ན་མི་རྒྱུ་བ་དག་ལྷ་གཞལ་མེད་ཁང་གསལ་བ་ན་གནས་པས་མཐོང་བ་བཞིན་ནོ། །དེ་ལྟར་ཆོས་བཟང་ན་གནས་པའི་
[139b.7]ལྷ་དེ་དག་དང་བལྟ་ན་སྡུག་ན་གནས་པའི་ལྷ་དེ་དག་ཕན་ཚུན་དུ་ཀྱེ་འདི་ལྟར་ཤིང་གསེབ་ན་གནས་པའི་ལྷ་དེ་དག་བདེ་བ་མཆོག་དང་ལྡན་ཏེ། བདག་ཅག་པས་ཁྱད་ཆེས་བདེ་ལ། ལྷའི་སིལ་སྙན་ཡན་ལག་ལྔ་དང་ལྡན་པ་དག་ཉེ་བར་ལེན་ཅིང་གར་དགའ་དགུར་རྒྱུ་བ། གར་འདོད་པར་འགྲོ་བ། 
[140a]
[140a.1]ཅི་བདེར་གནས། ཐོགས་པ་མེད་པར་འགྲོ་བ། ཡུལ་ནས་ཡུལ་དུ་འགྲོའོ་ཞེས་བརྗོད་དོ། །དེ་ནས་ལྷའི་རྒྱལ་པོ་བརྒྱ་བྱིན་ཡང་པད་མ་འདབ་མ་སྟོང་ལ་སྡོང་བུ་ལྷའི་གསེར་དང་བཻ་ཌཱུརྱ་ལས་བྱས་པའི་སྟེང་དུ་འདུག་ནས། ལྷ་མོ་བཟང་མོ་དག་དང་ལྷན་ཅིག་ནམ་མཁའ་ལས་
[140a.2]འགྲོའོ། །ལེགས་པར་བྱས་པའི་ལས་ཀྱིས་སྤྲུལ་པའི་པད་མ་དེ་ཡང་ཉམས་དགའ་བ་འདི་ལྟ་བུ་ཡིན་ཏེ། འདབ་མ་ཐམས་ཅད་ལ་ལྷ་མོ་ལྷའི་ཕྲེང་བ་དང་གོས་གྱོན་པ་གསེར་གྱི་རྒྱན་གྱིས་བརྒྱན་པ་ཐམས་ཅད་ཡིད་རབ་ཏུ་དགའ་བ། ཐམས་ཅད་སིལ་སྙན་ཡན་ལག་ལྔ་དང་ལྡན་པའི་དགའ་བས་མྱོས་པ་
[140a.3]ཐམས་ཅད་བརྒྱ་བྱིན་ལ་ཕྱོགས་པ། སོ་སོ་གཟུགས་དང་ལང་ཚོ་དར་ལ་བབ་པའི་དྲེགས་པས་མྱོས་པ་ལྔ་འཁོད་དེ། དེ་དག་ཐམས་ཅད་ལྷའི་རྒྱལ་པོ་བརྒྱ་བྱིན་དང་ལྷན་ཅིག་ཏུ་ཤིང་གསེབ་ན་གནས་པའི་ལྷ་རྣམས་ག་ལ་བ་དེར་ནམ་མཁའ་ལས་འདོང་བར་བྱེད་དོ། །ཤིང་གསེབ་ན་གནས་
[140a.4]པའི་ལྷ་དེ་དག་གིས་ཀྱང་བརྒྱ་བྱིན་དེ་མཐོང་ནས་ཕྱིར་ཞིང་ཡིད་རབ་ཏུ་དགའ་ལ། ཡང་ཇི་ལྟར་བཤད་པའི་གནས་དེ་དག་ལས་བབས་ནས། ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དོང་ནས་བརྒྱ་བྱིན་དེ་ལ་སྤྱི་བོས་ཕྱག་འཚལ་ཏེ་ཚིག་གིས་ཀྱང་བསྟོད་དོ། །བརྒྱ་བྱིན་གྱི་
[140a.5]སྔོན་དུ་འགྲོ་བ་དང་། ཤིང་གསེབ་ན་གནས་པའི་ལྷ་སྙིང་དགའ་བ་རྣམས་ཀྱིས་བརྒྱ་བྱིན་དེ་ཡོངས་སུ་བསྐོར་ནས། བརྒྱ་བྱིན་མངོན་པར་འདོད་པའི་གནས་སམ། སྐྱེད་མོས་ཚལ་ལམ། རི་བོའི་སྟེང་ངམ། ཚལ་ལམ། ཉེ་བའི་ཚལ་ལམ། པད་མའི་རྫིང་ངམ། གནས་གཞན་ག་ལ་
[140a.6]བ་དེར་ནམ་མཁའ་ལས་འདོང་བར་བྱེད་དོ། །བརྒྱ་བྱིན་གྱི་སྔོན་དུ་འགྲོ་བ་དེ་རྣམས་དེར་ཡུན་རིང་དུ་རྩེས་ནས། དེ་ནས་ཡང་རང་གི་གནས་ག་ལ་བ་དེར་འདོང་བར་བྱེད་དེ། བརྒྱ་བྱིན་གྱི་སྔོན་དུ་འགྲོ་བ་རྣམས་ཇི་ལྟར་སོང་བ་དེ་ལྟར་སླར་འོང་བར་བྱེད་དོ། །དེ་ནས་བརྒྱ་བྱིན་ཡང་ལྷའི་འདུན་ས་
[140a.7]ཆོས་བཟང་ག་ལ་བ་དེར་འགྲོ་བར་བྱེད་དོ། །གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་གུས་མྱོས་པའི་ལྷ་དེ་དག་ཀྱང་ཇི་སྲིད་དུ་སྡུག་པ་འདོད་པ། ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་
[140b]
[140b.1]འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་བདེ་བ་མཆོག་དང་ལྡན་ཞིང་རྟག་
[140b.2]ཏུ་ནད་མེད་པ་དང་། གནོད་པ་མེད་པ་དང་། ནོར་དང་ཤིན་ཏུ་ལྡན་ཞིང་མཆོག་ཏུ་བདེ་བ་དང་། དེ་བཞིན་དུ་སྡེ་གཞན་གྱིས་འཇིགས་པ་མེད་པའི་བར་གྱི་གླིང་དག་གི་རྒྱལ་པོར་འགྱུར་བའམ་རྒྱལ་ཚབ་ཏུ་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། 
[140b.3]སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཤིང་རྟ་སྣ་ཚོགས་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་
[140b.4]པ་ལས་བྱུང་བའི་ཤེས་པས་བརྟགས་ན། མཆོད་རྟེན་གྱི་གནས་རྣམས་སུ་སྔོན་ཡོ་བྱད་སྦྱར་བ་རྣམས་རྒྱལ་པོ་མི་རིགས་པའམ། བློན་པོ་མི་རིགས་པའམ། མི་རིགས་པར་ཆགས་པ་ལ་བརྐམ་པ། ལས་ལ་འཇིགས་པ་མེད་པ། གང་གིས་གཅོད་པར་བྱེད་པ་ལ་སྐྱེས་བུ་དམ་པ་ཡིད་དང་
[140b.5]སེམས་བསྒོམས་པ་སངས་རྒྱས་ཀྱི་ཡོན་ཏན་མངོན་པར་དྲན་པའམ་ཚིག་ཤིན་ཏུ་སྙན་ཅིང་གསལ་བས་སངས་རྒྱས་ལ་བསྟོད་ནས་དེ་ཕྱིར་ཟློག་པར་བྱེད་དམ་འཚོབ་པར་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་ཤིང་རྟ་སྣ་ཚོགས་
[140b.6]ན་གནས་པའི་སར་སྐྱེ་བར་འགྱུར་རོ། །དེར་སྐྱེས་ནས་ཀྱང་ཤིན་ཏུ་དགེ་བའི་ལས་བྱེད་པ་དེ་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད། གནས་པར་བྱེད་དོ། །ས་དེར་ལས་ཀྱི་འབྲས་བུ་གཞན་གྱིས་ཀྱང་སྐྱེ་བར་འགྱུར་བ་ནི། སྲོག་
[140b.7]གཅོད་པ་དང་། མ་བྱིན་པར་ལེན་པ་སྤངས་པས་འགྱུར་ཏེ། འདི་ལྟ་སྟེ། ཁྱིས་འཚོ་བ་ལས་རི་དགས་ཐར་བར་བྱེད་ལ། བདག་ཉིད་ཀྱང་མི་བྱེད། བྱེད་དུ་ཡང་མི་འཇུག །གཞན་གྱིས་བྱས་པ་ལ་རྗེས་སུ་ཡི་རང་བར་ཡང་མི་བྱེད་པ་དང་། ཇི་ལྟར་མ་བྱིན་པར་ལེན་པ་མི་བྱེད་དེ། མ་
[141a]
[141a.1]བྱིན་པར་ལེན་པ་ཇི་ལྟར་སྤངས་པ་ཡིན་ཞེ་ན། བདག་ཉིད་ཡུལ་གྱི་བདག་པོའམ། རྒྱལ་པོའམ། བློན་པོར་གྱུར་པས་ཕ་རོལ་ལ་ཆད་པས་གཅོད་པར་མི་བྱེད་ཅིང་། གཞན་བྱེད་པ་ཡང་ཟློག་པར་བྱེད་ལ། ཆོས་སམ་ཁྲིམས་ལ་འཇོག་པར་བྱེད་པ་དེ་དག་ནི་ཤིང་རྟ་སྣ་ཚོགས་
[141a.2]སུ་སྐྱེས་པར་འགྱུར་བའི་ལས་རྣམ་པ་གཉིས་པ་ཡིན་ནོ། །ཚལ་གྱི་རྒྱར་དཔག་ཚད་སུམ་སྟོང་ཡོད་པ་དེ་ན། ལྷ་དག་ཤིང་རྟ་སྣ་ཚོགས་རྣམས་ཀྱིས་དགའ་བར་བྱེད་དེ། དེས་ན་ཤིང་རྟ་སྣ་ཚོགས་ཞེས་བྱ་བའི་མིང་དུ་བཏགས་ལ། ཤིང་རྟ་སྣ་ཚོགས་དེར་གནས་པའི་ལྷ་རྣམས་རྩེ་བར་བྱེད་དོ། །
[141a.3]ཤིང་རྟ་དང་ཤིང་རྟའི་ནང་ན་གསེར་དང་དངུལ་གྱི་པད་མ་འདབ་མ་བཻ་ཌཱུརྱ་ཤིན་ཏུ་བལྟ་ན་སྡུག་པ། དྲི་མཆོག་ཏུ་ཡིད་དུ་འཐད་པའི་རྫིང་འབྱུང་ལ། བུང་བ་བཻ་ཌཱུརྱའི་མདོག་ལྟ་བུའི་ཚོགས་ལྡིང་བ་རྣམས་ཀྱིས་ཉེ་བར་མཛེས་པར་བྱས་པ་ཡིན་ནོ། །ཚལ་དེར་བཀྲ་བ་འདི་དག་ཀུན་འབྱུང་བར་
[141a.4]འགྱུར་ཏེ་དེ་བརྗོད་པ། པད་མའི་རྫིང་རྣམས་སུ་པད་མ་བཀྲ་བ་འབྱུང་བ་ནི་འདི་ལྟ་སྟེ། པད་མ་ལ་ལ་པད་མའི་ཕྱེད་མཐོན་ཀ་ལས་བྱས་པ། ཕྱེད་བཻ་ཌཱུརྱ་ལས་བྱས་པ་ཡིན་ཏེ་བཀྲ་བ་གཅིག་ཡིན་ནོ། །ཡང་བཀྲ་བ་གཞན་ནི་ཕྱེད་བཻ་ཌཱུརྱ་ལས་བྱས་ལ། ཕྱེད་གསེར་ལས་བྱས་པ་ཡིན་ཏེ་
[141a.5]བཀྲ་བ་གཞན་ཡིན་ནོ། །ཡང་བཀྲ་བ་གཞན་ནི་པད་མ་འདབ་མ་བརྒྱ་པ་ཐམས་ཅད་ཀྱི་པད་མ་ལ་པད་མ་ཕྱེད་ཀྱི་པད་མའི་འདབ་མ་ནི་གསེར་ལས་བྱས་ལ་གཞན་ནི་པད་མ་རཱ་གའི་མདོག་ལྟ་བུ་ཡིན་ནོ། །ཡང་བཀྲ་བ་གཞན་འབྱུང་བ་ནི། པད་མ་བཻ་ཌཱུརྱའི་འདབ་མ་དག་ལ་བུང་བ་གསེར་
[141a.6]གྱི་མདོག་ཅན་རྒྱུ་ལ། དངུལ་གྱི་འདབ་མ་དག་ལ་བུང་བ་པད་མ་རཱ་གའི་མདོག་ཅན་རྒྱུའོ། །ཡང་བཀྲ་བ་གཞན་འབྱུང་བ་ནི་བཻ་ཌཱུརྱའི་པད་མའི་སྡོང་བུ་ལ་ནི་གསེར་གྱིས་ཡོངས་སུ་དཀྲིས། གསེར་གྱི་པད་མའི་སྡོང་བུ་ལ་ནི་རིན་པོ་ཆེས་ཡོངས་སུ་དཀྲིས། དངུལ་གྱི་པད་མའི་སྡོང་
[141a.7]བུ་ལ་ནི་སྤུག་གིས་ཡོངས་སུ་དཀྲིས། རིན་པོ་ཆེ་མ་རྒད་ཀྱི་ཁ་དོག་ལྟ་བུའི་སྡོང་བུ་ལ་ནི་འཛམ་བུ་ཆུ་བོའི་གསེར་གྱིས་ཡོངས་སུ་དཀྲིས་སོ། །བུང་བ་སྒྲ་འབྱིན་པ་ཁ་དོག་རྣམ་པ་སྣ་ཚོགས་སུ་འདུག་པ་རྣམས་ཀྱིས་པད་མའི་རྫིང་བུ་དེ་དག་ཁེབས་པ་ཡིན་ཏེ། འདི་ལྟ་སྟེ། འཛམ་བུའི་
[141b]
[141b.1]གླིང་ན་མེ་ཏོག་ཙུ་ལ་སའི་དོག་པ་ལ་བུང་བ་རྣམས་ཀྱིས་རྟག་ཏུ་ཁེབས་པ་ལྟར་ཤིང་རྟ་སྣ་ཚོགས་ཀྱི་ཡང་དེ་དང་འདྲའོ། །དེ་ནས་ལེགས་པར་བྱས་པའི་ལས་རྣམས་ཀྱིས་གནས་སྣ་ཚོགས་འབྱུང་བར་འགྱུར་ཏེ། འདི་ལྟ་སྟེ། འཛམ་བུའི་གླིང་ན་ལག་བཟོ་མཁས་པའམ། ལག་
[141b.2]བཟོའི་སློབ་མ་མཁས་པ་ཞིག་གིས། རྩིག་ངོས་ལ་བཀྲ་བ་འདབ་མ་སྣ་ཚོགས་བཀོད་པ། ཚོན་རྩི་སྣ་ཚོགས་ཀྱིས་བྲིས་པ་ལྟར། ཚལ་གྱི་གནས་དེ་ན་ཡང་དེ་ལྟ་བུ་ཡིན་ནོ། །ཡང་ཤིང་རྟ་སྣ་ཚོགས་ཀྱི་ཚལ་གྱི་བཀྲ་བ་གཞན་ནི་བྱ་སྣ་ཚོགས་ཀྱི་སྒྲོ་དང་། རྐང་པ་དང་། མགོ་དང་། 
[141b.3]ལྟོ་དང་། མིག་བཀྲ་བ་དག་འབྱུང་སྟེ། འདི་ལྟ་སྟེ། བྱ་གང་གི་ལྟོ་གསེར་དུ་འདུག་པ་དེའི་སྒྲོ་དངུལ་ཡིན་ལ། རྒྱབ་པད་མ་རཱ་གའི་མདོག་དང་། མིག་རིན་པོ་ཆེ་ཀེ་ཀེ་རུའི་མདོག །དེ་བཞིན་དུ་གང་དངུལ་གྱི་ལྟོར་འདུག་པ་དེའི་སྒྲོ་གསེར་ལ། མིག་བཻ་ཌཱུརྱའི་མདོག་དང་མིག་
[141b.4]གི་འབྲས་བུ་པད་མ་རཱ་གའི་མདོག་ལ་རྒྱབ་བཀྲ་བར་འདུག་སྟེ། རིན་པོ་ཆེ་སྣ་བདུན་གྱི་མདོག་ལྟ་བུའི་བྱ་སྣ་ཚོགས་རྣམས་ཀྱིས་ཉེ་བར་མཛེས་པར་བྱས་སོ། །འདི་ནི་ཤིང་རྟ་སྣ་ཚོགས་ཀྱི་ཚལ་གྱི་བཀྲ་བ་གཞན་ཡིན་ཏེ། འདི་ལྟ་སྟེ། རིའི་རྩེ་མོ་འབྱུང་བ་དང་། འདི་ལྟ་སྟེ། མཐོན་
[141b.5]ཀ་དང་། བཻ་ཌཱུརྱ་དང་། སྤུག་དང་། རིན་པོ་ཆེ་ཀེ་ཀེ་རུ་དང་གསེར་ཏེ། དེ་རྣམས་ཀྱི་འོད་ཀྱིས་ཚལ་དེ་སྤྲས་ཤིང་བརྒྱན་པ་ཡིན་ནོ། །ཚལ་དེ་ཕན་ཚུན་གྱི་འོད་ཟེར་འཁྱིལ་པས་ཤིན་ཏུ་གང་ལ། ལྷའི་འོད་ཟེར་གྱི་མཐུས་ཤིན་ཏུ་མཛེས་པར་བྱས་པ་ཡིན་ནོ། །ཡང་ཚལ་སྣ་
[141b.6]ཚོགས་བཀྲ་བ་གཞན་ནི་ལྕུག་མ་འཕྱང་བ་དང་། ཤིང་གེལ་བ་སྣ་ཚོགས་དག་ཕན་ཚུན་འཛིངས་པར་འདུག་ལ། ཁ་དོག་གསུམ་འབྱུང་བ་ནི་འདི་ལྟ་སྟེ། བཻ་ཌཱུརྱའི་ལྕུག་མ་ལ་པད་མ་རཱ་གའི་མདོག་གི་འབྲས་བུ་དེ་འཕྱང་བར་འགྱུར་ཞིང་། ཨན་ད་རྙིལ་གྱི་མདོག་ལྟ་བུས་ལྷན་
[141b.7]ཅིག་དཀྲིས་པ་ཡིན། དངུལ་གྱི་ལྕུག་མ་ལ་པད་མ་རཱ་གའི་མདོག་གི་འོད་ཀྱིས་ལྷན་ཅིག་བསྐོར་བ་ཡིན། དེ་བཞིན་དུ་སྤུག་དང་། གསེར་གྱི་ལྕུག་མ་ལ་གསེར་གྱི་ལྕུག་མས་ལྷན་ཅིག་དཀྲིས་པ་ཡིན། འདི་ལྟ་སྟེ། རིན་པོ་ཆེ་ཀེ་ཀེ་རུའི་མདོག་ལྟ་བུའི་ལྕུག་མ་ལ་དངུལ་
[142a]
[142a.1]གྱིས་ཡོངས་སུ་དཀྲིས་པ་ཡིན་ཏེ། དེ་ལྟར་ལྕུག་མ་ཁ་དོག་གཉིས་པ་འཕྱང་བ་ཡོངས་སུ་དཀྲིས་པ་ཡིན་ནོ། །ལྕུག་མ་འཕྱང་བ་ཁ་དོག་གསུམ་པ་རྣམས་ལ་ཡོངས་སུ་དཀྲིས་པ་ནི་འདི་ལྟ་སྟེ། བཻ་ཌཱུརྱའི་ལྕུག་མ་ལ་གསེར་དང་། ཀེ་ཀེ་རུའི་མདོག་ལྟ་བུས་ཀུན་དུ་
[142a.2]དཀྲིས་པ་ཡིན། དེ་བཞིན་དུ་ལྕུག་མ་ཀེ་ཀེ་རུའི་མདོག་ལྟ་བུ་ལ། །གསེར་དང་དངུལ་ལྟ་བུས་ཡོངས་སུ་དཀྲིས་པ་ཡིན། དེ་བཞིན་དུ་དངུལ་གྱི་ལྕུག་མ་ལ་པད་མ་སྤུག་དང་། མཐོན་ཀ་ལྟ་བུས་ཡོངས་སུ་དཀྲིས་པ་ཡིན་ཏེ། དེ་ལྟར་ལྕུག་མ་རེ་རེ་ལ་གཉིས་གཉིས་ཀྱིས་ཀུན་དུ་དཀྲིས་
[142a.3]པ་ཡིན་ནོ། །ཡང་ཤིང་རྟ་སྣ་ཚོགས་ཀྱི་ཚལ་དུ་བཀྲ་བ་གཞན་འབྱུང་བ་ནི། གསེར་གྱི་ལྕུག་མ་དག་ལས་མེ་ཏོག་བཻ་ཌཱུརྱའི་མདོག་ལྟ་བུ་འབྱུང་། དེ་བཞིན་དུ་དངུལ་གྱི་ལྕུག་མ་དག་ལས་མེ་ཏོག་མཐོན་ཀའི་མདོག་ལྟ་བུ་འབྱུང་། དེ་བཞིན་དུ་གསེར་གྱི་ལྕུག་མ་དག་ལས་མེ་ཏོག་ཀེ་
[142a.4]ཀེ་རུའི་མདོག་ལྟ་བུ་འབྱུང་། དེ་བཞིན་དུ་སྤུག་གི་ལྕུག་མ་དག་ལས་མེ་ཏོག་བཻ་ཌཱུརྱའི་མདོག་ལྟ་བུ་འབྱུང་སྟེ། དེ་ལྟར་ལྕུག་མ་སྣ་ཚོགས་དག་ལས་མེ་ཏོག་སྣ་ཚོགས་དག་འབྱུང་ངོ་། །ལས་སྣ་ཚོགས་ཀྱིས་བསྐྱེད་པ། སེམས་སྣ་ཚོགས་ཀྱིས་བསླང་བ། རྒྱུ་སྣ་ཚོགས་དང་འཐུན་པ་ནི་ཡང་
[142a.5]དག་པར་སྐྱེས་པ་སྣ་ཚོགས་དག་ཡིན་ཏེ། དེ་ལྟར་ལས་རྣམས་ཀྱི་རྒྱུ་དང་གཞི་དེས། དེ་ལྟར་ཤིང་རྟ་སྣ་ཚོགས་ཀྱི་ཚལ་ཐམས་ཅད་བཀྲ་བ་ཡིན་ནོ། །ཇི་ལྟར་ས་བོན་ལས་འབྲས་བུ་འབྱུང་བ་དེ་བཞིན་དུ་རྒྱུ་དང་འཐུན་པར་འབྲས་བུ་འབྱུང་སྟེ། གང་འདིར་ལས་བྱེད་པ་རྣམ་པ་གང་ཇི་
[142a.6]ལྟར་འཕངས་པ་དང་། གང་གི་ཚེ་ཞིང་གི་རྣམ་པ་ཇི་ལྟ་བུ་དང་། སེམས་པའི་རྣམ་པ་ཇི་ལྟ་བུ་ནས། སྣ་ཚོགས་སུ་སློང་བར་བྱེད་པའི་བར་གྱི་ལས་རྣམ་པ་སྣ་ཚོགས་བྱས་པའི་འབྲས་བུ་ནི་དེ་ལྟར་རྒྱའི་འབུར་ལྟ་བུར་འབྱུང་བར་འགྱུར་རོ། །མཐོ་རིས་སམ་སེམས་ཅན་དམྱལ་བ་གང་རྒྱུ་
[142a.7]མེད་པར་འབྲས་བུ་འབྱུང་བ་དེ་མེད་དེ། གཞན་གྱིས་བྱས་ལ་རྣམ་པར་སྨིན་པ་གཞན་ལ་འབྱུང་བ་དེ་ནི་གནས་མེད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཤིང་རྟ་སྣ་ཚོགས་ཀྱི་ཚལ་བཀྲ་བ་དང་། འཇིག་རྟེན་བཀྲ་བ་ལ་ཡང་རྟོག་པར་བྱེད་དེ། 
[142b]
[142b.1]སུམ་ཅུ་རྩ་གསུམ་པའི་ཤིང་རྟ་སྣ་ཚོགས་ན་ལྷ་རྣམས་ལས་ཅི་ཞིག་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་དུས་གང་གི་ཚེ། མི་ཆོས་དང་མི་ལྡན་པ་ཆོས་མ་ཡིན་པའི་རྗེས་སུ་འཇུག་པ། མར་མི་འཛིན་པ། ཕར་མི་འཛིན་པ། དགེ་སྦྱོང་
[142b.2]དུ་མི་འཛིན་པ། བྲམ་ཟེར་མི་འཛིན་པ། རིགས་ཀྱི་རྒན་རབས་ལ་གུས་པར་མི་བྱེད་པ། དགེ་བའི་བཤེས་གཉེན་དུ་མི་འཛིན་པ། ལས་དང་འབྲས་བུ་ལ་ཡིད་མི་ཆེས་པ། ཡང་དག་པའི་ལྟ་བ་མེད་པ། ཡང་དག་པའི་ལྟ་བའི་སྔོན་དུ་འགྲོ་བ་མེད་པ་དེའི་ཚེ། བདུད་སྡིག་
[142b.3]ཅན་དག་དགའ་བར་འགྱུར་ལ། དེའི་ཆོས་དང་ཆོས་ཀྱི་རྗེས་སུ་འཇུག་པའི་འཁོར་བཞི་པོ་དེ་དག་འཇིག་རྟེན་དུ་འབྱུང་བར་འགྱུར་ཏེ། འདི་ལྟ་སྟེ། བདུད་ཀྱི་རིས་འཇིག་རྟེན་སྐྱོང་བ་འཐབ་པ་ཞེས་བྱ་བ་དང་། བདུད་ཀྱི་རིས་འཇིག་རྟེན་སྐྱོང་བ་གཡེང་བྱེད་ཅེས་བྱ་བ་གང་ཆོས་སྤྱོད་པའི་
[142b.4]སེམས་ཅན་རྣམས་ཀྱི་སེམས་གཡེང་བར་བྱེད་པའམ། དམ་པའི་ཆོས་ཉན་པ་གཉིད་ལོག་པར་བྱེད་པ་དང་། གསུམ་པ་ལྷག་པར་ཆགས་པར་རྨོངས་པ་ཞེས་བྱ་བ་སྦྱིན་པ་དག་གཏོང་བ་ན། སྦྱིན་པ་པོ་དང་སྦྱིན་བདག་རྣམས་ཀྱི་སེམས་ཆགས་པ་སྐྱེད་པར་བྱེད་དེ། འདི་ལྟར་བདག་
[142b.5]གིས་གང་དགེ་སྦྱོང་དང་། བྲམ་ཟེ་ཞིང་དུ་གྱུར་པ་རྣམས་ལ་སྦྱིན་དུ་བདག་གི་བུ་དང་ཆུང་མ་ཅི་བཟའ་ཅི་བགོ་སྙམ་དུ་སེམས་པར་བྱེད་དེ། བདུད་ཀྱི་རིས་འཇིག་རྟེན་སྐྱོང་བ་གསུམ་པ་དག་སེམས་ཅན་རྣམས་རྣམ་པར་རྨོངས་པར་བྱེད་ཅིང་། འཇིག་རྟེན་ན་རྒྱུ་བར་བྱེད་དོ། །བདུད་
[142b.6]ཀྱི་རིས་འཇིག་རྟེན་སྐྱོང་བ་བཞི་པ་འདུ་ཤེས་ལོག་པ་ཞེས་བྱ་བ་དེ་འཇིག་རྟེན་ན་རྒྱུ་ཞིང་། དེ་རབ་ཏུ་འབྱུང་བ་རྣམས་ཀྱི་སེམས་རབ་ཏུ་མི་འབྱུང་བར་འགྱུར་རོ། །དང་པོ་ནི་ཆགས་པ་དང་། སྦྱོར་བ་དང་། གྲོང་དུ་འཇུག་པ་དང་། ཚོང་ཟོང་ཉོ་ཚོང་བྱེད་པ་དང་། བུད་མེད་ལ་ལྟ་འདོད་
[142b.7]པ་དང་། ཆང་འཚོང་གི་ཁྱིམ་དུ་འཇུག་པ་དང་། འཐབ་རྩོད་དང་། དགེ་འདུན་འབྱེད་པ་དང་། རྨི་ལམ་གྱི་གནོད་པའི་སེམས་སྐྱེད་པར་བྱེད་དོ། །བདུད་ཀྱི་རིས་འཇིག་རྟེན་སྐྱོང་བ་བཞི་པོ་དེ་དག་གང་གི་ཚེ། ཆོས་དང་མི་ལྡན་པའི་སྐྱེ་དགུ་འཛམ་བུའི་གླིང་དུ་བྱེད་པར་ནུས་པ་
[143a]
[143a.1]དང་ལྡན་པ་འབྱུང་བ་དེའི་ཚེ། །བདུད་སྡིག་ཅན་དག་ལ་ལྷ་དག་དམ་པའི་ཆོས་ཀྱི་ཕྱོགས་ནི་འགྲིབ་བོ། །བདུད་ཀྱི་ཕྱོགས་ནི་འཕེལ་ཏེ་དགྱེས་པར་མཛོད་ཅིག་ཅེས་བསྙད་དོ། །དེ་དག་ལས་ཐོས་ནས་བདུད་སྡིག་ཅན་དག་གི་རྗེས་སུ་འབྲང་བ་དེ་དག་ལ། བདག་
[143a.2]ཅག་གི་ཕྱོགས་ཇི་ལྟར་འཕེལ། དམ་པའི་ཆོས་ཀྱི་ཕྱོགས་ཇི་ལྟར་འགྲིབས་ཞེས་དྲིས་སོ། །དེ་དག་གིས་ལྷ་འཛམ་བུའི་གླིང་ན་མི་ཆོས་མ་ཡིན་པ་དང་ལྡན་པ། ཆོས་མ་ཡིན་པའི་རྗེས་སུ་འཇུག་པ། མར་མི་འཛིན་པ། ཕར་མི་འཛིན་པ། དགེ་སྦྱོང་དུ་མི་འཛིན་པ། བྲམ་
[143a.3]ཟེར་མི་འཛིན་པ། རིགས་ཀྱི་རྒན་རབས་ཀྱི་རྗེས་སུ་མི་འཇུག་པ། བདག་ཅག་གི་འདོད་ཆགས་ཀྱི་ཆགས་པས་ཟིལ་གྱིས་མནན་ཅིང་། དམ་པའི་ཆོས་མཉན་པ་ལ་ཡང་གནོད་པ་བགྱིད་དོ། །དེ་ནས་རབ་ཏུ་འབྱུང་བའི་བློས་ཕལ་ཆེར་རབ་ཏུ་བྱུང་བ་རྣམས་དང་། ཁྱིམ་ན་
[143a.4]གནས་པ་སྡོམ་པ་བླངས་ཤིང་། ཚངས་པར་སྤྱོད་པ་རྣམས་ཀྱི་རྨི་ལམ་དུ་ཡང་བུད་མེད་ཀྱི་གཟུགས་སུ་སྤྲུལ་ནས། རྨི་ལམ་གྱི་གནོད་པ་བགྱིད་དུ་སྩལ། སྦྱིན་པ་པོ་དང་སྦྱིན་བདག་རྣམས་ཀྱི་སྦྱིན་པ་གཏོང་བ་ན། བུ་དང་ཆུང་མ་ལ་རག་ལས་པའི་སེམས་ཀྱིས་ཡིད་ཆགས་པར་
[143a.5]གྱུར་པ་བགྱིས། ཡིད་མཛའ་བ་དང་འཁྲུགས་པར་བགྱིས། རབ་ཏུ་བྱུང་བ་ཡང་ཉོ་ཚོང་གི་ཟོང་ལ་སེམས་བརྩོན་པར་བགྱིས། འཐབ་པ་དང་། རྩོད་པ་དང་། མཚང་འདྲུད་པ་ལ་དགའ་བར་བགྱིས་ཏེ། དེ་ལྟར་བདག་ཅག་གི་ཐབས་འདི་རྣམས་ཀྱིས་བདུད་ཀྱི་ཕྱོགས་ནི་
[143a.6]སྤེལ། དམ་པའི་ཆོས་ཀྱི་ཕྱོགས་ནི་བཤིག་གོ་ཞེས་སྨྲས་སོ། །བདུད་སྡིག་ཅན་གྱིས་དེ་ཐོས་ནས། ལྷ་མ་ཡིན་སྒྲ་གཅན་དང་། བརྟན་པ་དང་། རབ་དགོད་དང་། གཞན་དག་དང་། ཀླུ་རབ་འཇོམས་ལ་སོགས་པ་དག་ལ་འདི་ལྟར་སངས་རྒྱས་ཀྱི་བསྟན་པ་ནི་ཡོངས་
[143a.7]སུ་དམས་སོ། །བདག་ཅག་གི་ཕྱོགས་ནི་འཕེལ་ཏེ། ཁྱེད་དགའ་བར་གྱིས་ཤིག་ཅེས་བསྒོའོ། །དེ་ལྟར་ཡང་འཇིག་རྟེན་སྐྱོང་བ་དེ་དག་ཉིད་ཡང་སའི་འོག་ཏུ་གཏོང་བར་བྱེད་དེ། སའི་འོག་ཏུ་སོང་ནས། རབ་དགོད་དང་ཐགས་བཟངས་རིས་ལ་སྔ་མ་བཞིན་དུ་བསྙད་དོ། །དེ་ཐོས་
[143b]
[143b.1]ནས་ལྷ་མ་ཡིན་རྣམས་རབ་ཏུ་དགའ་སྟེ། ཀླུ་རབ་འཇོམས་ལ་སོགས་པ་ཆོས་དང་མི་ལྡན་ཞིང་། ཆོས་ཀྱི་རྗེས་སུ་མི་འཇུག་པ་རྣམས་ལ་བསྙད་དོ། །ལོངས་སྤྱོད་ལྡན་ན་གནས་པའི་ཀླུ་དེ་རྣམས་ཀྱིས་ཐོས་ནས་ཀྱང་ཤིན་ཏུ་དགའ་སྟེ། དེ་དག་མི་རྣམས་ལ་སྔ་མ་བཞིན་དུ་བགེགས་
[143b.2]བྱེད་དོ། །དེ་དག་ཀྱང་འཕགས་སྐྱེས་པོ་ལ་སོགས་པ་འཇིག་རྟེན་སྐྱོང་བ་གཞན་དག་ལས། དེ་དག་ཐམས་ཅད་སྔ་མ་བཞིན་དུ་ཐོས་ནས། ལྷའི་རྒྱལ་པོ་བརྒྱ་བྱིན་སུམ་ཅུ་རྩ་གསུམ་པའི་ལྷ་རྣམས་དང་ལྷན་ཅིག་ཤིང་རྟ་སྣ་ཚོགས་ཀྱི་ཚལ་དུ་འཇུག་པར་བྱེད་དོ། །དེ་ཞུགས་ནས་
[143b.3]ལྷ་རྣམས་བོས་ཏེ། འདི་ལྟར་འཇིག་རྟེན་སྐྱོང་བ་འདི་དག་ན་རེ། འདི་ལྟར་བདུད་ཀྱི་རིས་ཀྱི་ལྷ་རྣམས་རབ་ཏུ་མཐུ་དང་ལྡན་ཏེ། ལྷ་མ་ཡིན་ཐགས་བཟངས་རིས་དང་རབ་དགོད་ལ་སོགས་པ་དང་། ཀླུ་རབ་འཇོམས་ལ་སོགས་པ་མཐུ་རབ་ཏུ་ཆེའོ་ཞེས་ཟེར་གྱིས། དེ་ལ་ལྷ་ཁྱེད་ཅག་
[143b.4]གིས་ལྷའི་ཚོགས་ཐམས་ཅད་འདིར་བསྡུ་བའི་རིགས་སོ། །འདུས་ནས་ཀྱང་བདག་ཅག་ལྷའི་ཚོགས་ཐམས་ཅད་ལྷ་མ་ཡིན་དང་གཡུལ་སྤྲད་པའི་ཕྱིར། རིན་པོ་ཆེས་བརྒྱན་པའི་ཁང་པ་བརྩེགས་པ་སྣ་ཚོགས་སུ་འདོང་ངོ་། །དེ་ཐོས་ནས་ལྷ་ཐམས་ཅད་ཀྱིས་དེ་ལྟར་འཚལ་ལོ་ཞེས་
[143b.5]སྨྲས་ནས། རང་གི་གནས་ག་ལ་བ་དེར་འདོང་ངོ་། །དོང་ནས་ལྷ་གཞན་ཐམས་ཅད་བསྡུས་ནས། མདོར་བསྡུས་ཏེ། ཤིང་རྟ་སྣ་ཚོགས་ཀྱི་ཚལ་ག་ལ་བ་དེར་འདོང་ངོ་། །དོང་ནས་སྐྱེད་མོས་ཚལ་ཤིང་རྟ་སྣ་ཚོགས་ཀྱི་གནས་ཉིད་དུ་འཁོད་ཅིང་། སིལ་སྙན་སྒྲ་དབྱངས་སྣ་ཚོགས་
[143b.6]དང་གླུ་དག་ལེན་པ་ན། ཤིང་རྟ་སྣ་ཚོགས་ཀྱིས་བཀྲ་བ་རྣམས་སུ་དགའ་བར་བྱེད་དོ། །གང་ཤིང་རྟ་སྣ་ཚོགས་ཀྱི་ཚལ་ན་རྟག་པ་རྟག་པ་ཉིད་དུ་འཁོད་པའི་ལྷ་དེ་དག་ནི་སྐྱེད་མོས་ཚལ་གར་ཡང་མི་འགྲོའོ། །དེ་ནས་ལྷའི་དབང་པོ་དེས་ལྷ་དེ་དག་བསྡུས་ནས། ཤིང་རྟ་སྣ་ཚོགས་
[143b.7]ཀྱི་ཚལ་དེ་ནས་དོང་ངོ་། །ཤིང་རྟ་སྣ་ཚོགས་ཀྱི་ཚལ་ན་གནས་པའི་ལྷ་དེ་དག་ཀྱང་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་། བསགས་པའི་ལས་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཟད་ནས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ཉེ་
[144a]
[144a.1]བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་བདེ་བར་འགྱུར་ཞིང་། ན་ཚོད་ཐོག་མ་ནས་འཆི་བའི་བར་དུ་མེ་
[144a.2]ཏོག་གི་ཕྲེང་བ་སྡུག་གུ་ཐོགས་ཤིང་། ཆ་བྱད་སྣ་ཚོགས་དང་ཤིང་རྟ་སྣ་ཚོགས་ལ་དགའ་བ་དང་སྐྱེ་བོ་ཀུན་དགའ་བར་འགྱུར། གལ་ཏེ་དེ་རབ་ཏུ་བྱུང་ན་དེ་སེང་གེའི་ཁྲི་ལ་འདུག་ནས་ཆོས་དང་གཏམ་སྣ་ཚོགས་སྨྲ་བ་དང་། གཏམ་སྣ་ཚོགས་ཀྱིས་འཁོར་ཀྱང་ཀུན་ནས་ཤིན་ཏུ་དགའ་བར་
[144a.3]བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་དགའ་བ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་
[144a.4]སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དམ་པ་བསམ་པ་དགེ་བར་གྱུར་པ་གང་གིས་སྲོག་གཅོད་པར་མི་བྱེད་ཅིང་མ་བྱིན་པར་ལེན་པ་ཡང་མི་བྱེད་ལ། བྱེད་དུ་མ་བཅུག །ཕ་རོལ་བྱེད་པ་ཡང་བཟློག །
[144a.5]བདག་ཉིད་མི་བྱེད། བྱེད་དུ་མི་འཇུག །བྱས་ན་ཡང་འཆགས་པར་བྱེད་ཅིང་སྐྱོན་དུ་འགྲང་བར་བྱེད་ལ་སྡིག་པའི་གྲོགས་པོ་དེ་ཡོངས་སུ་སྤོང་བར་བྱེད་དོ། །དེ་ལ་སྲོག་གཅོད་པ་དང་བྲལ་བ་ནི་གང་ཡིན། རྣམ་པ་ནི་དུ་ཡོད་ཅིག་གུ་སྙམ་ནས། འདི་ནི་བྱ་ནེའུ་བཟུང་བ་ཐར་བར་བྱེད་ཅིང་
[144a.6]སྡོམ་པ་ལེན་དུ་བཅུག་ནས་བདག་ཉིད་མི་བྱེད་ལ་སོ་སོར་འཆགས་པར་བྱེད་པའམ། བྱ་པས་བྱ་བཟུང་བ་ནོར་རྫས་ཀྱིས་བསླུས་ཏེ་ཐར་བར་བྱེད་ལ། གཞན་ཡང་དེ་ཉིད་ལ་རབ་ཏུ་འཇོག་པར་བྱེད། རབ་ཏུ་དགའ་བར་བྱེད། རབ་ཏུ་སྤྲོ་བར་བྱེད་པ་དང་། མ་བྱིན་པར་ལེན་པ་སྤངས་
[144a.7]པ་ཇི་ལྟ་བུ་ཡིན། མ་བྱིན་པར་ལེན་པ་སྤངས་པ་གང་ཡིན་ཞིག་གུ་སྙམ་ན། འདིར་སྡུད་པ་པོར་གྱུར་ནས་གྲོང་རྣམས་འཛིན་ཏམ། ཚོང་རྡལ་ལམ། གྲོང་རྡལ་ལམ། ཕྱུགས་ཀྱི་ལྷས་འཛིན་པའམ། རྒྱལ་པོས་འདི་ལྟར་ལུག་དང་བ་ལང་དང་བོང་བུ་ལ་སོགས་པ་སྡུས་ཤིག་ཅེས་
[144b]
[144b.1]བསྒོ་བ་ལས། དེ་ཡང་སྡོམ་པའི་འཇིགས་པས་སྐྲག་ནས་མ་བྱིན་པར་ལེན་པ་མི་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དགའ་བའི་ཚལ་དུ་སྐྱེ་བར་འགྱུར་རོ། །ལས་གཞན་གྱིས་ཀྱང་འགྱུར་ཏེ། ཆོས་འཆད་པ་ཡང་
[144b.2]ཆོས་ཉན་པ་པོ་རྣམས་དགའ་བར་བྱ་བའི་ཕྱིར་ཚེས་གྲངས་དང་། ཡུལ་དང་། དུས་དང་ལྡན་པར་བྱས་ལ་དེ་དག་ཀྱང་དགའ་བར་བྱས་ཏེ། དེ་དག་ཡིད་རབ་ཏུ་དགའ་བ་སེམས་རྩེ་གཅིག་གིས་ཆོས་ཉན་ན། དམ་པའི་ཆོས་འཆད་པའི་སློབ་དཔོན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་
[144b.3]འཇིག་རྟེན་དགའ་བའི་ཚལ་དུ་སྐྱེ་བར་འགྱུར་རོ། །སྦྱིན་པ་ཐམས་ཅད་ཀྱི་ནང་ན་སྦྱིན་པའི་མཆོག་འདི་ཡིན་ཏེ། འདི་ལྟ་སྟེ། ཆོས་ཀྱི་སྦྱིན་པ་ཞེས་བྱའོ། །རྒྱུ་འདིས་ཀྱང་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ན་དགའ་བའི་ཚལ་དུ་སྐྱེ་བར་
[144b.4]འགྱུར་རོ། །དེར་སྐྱེས་ནས་ཀྱང་དེ་ལྷའི་བདེ་བ་ཕུན་སུམ་ཚོགས་པ་དཔེ་མེད་པ་བརྒྱ་ཕྲག་སྟོང་དུ་མ་མྱོང་བ་ན། འདི་ལྟར་གང་དུ་ཚལ་དེའི་ཕྱོགས་ཀྱི་ཆ་ནི་འདི་ཡིན་ཏེ། དཔག་ཚད་སུམ་སྟོང་ཡོད་ལ་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་ཉེ་བར་མཛེས་པར་བྱས་པ་ཡིན་ཏེ། དེར་ལྷ་
[144b.5]རྣམས་རྟག་ཏུ་དགའ་བར་བྱེད་ཅིང་། གཞན་གར་ཡང་མི་འགྲོ་སྟེ། དེ་བས་ན་ལྷན་ཅིག་སྐྱེས་པའི་ཡོན་ཏན་གྱིས་དེ་དགའ་བའི་ཚལ་ཞེས་བྱའོ། །དེ་ན་ཤིང་ལྗོན་པ་ཐམས་ཅད་འདོད་པ་དག་གང་ལྷ་རྣམས་ཀྱི་ཡིད་ཀྱིས་ཡང་དག་པར་སེམས་པར་བྱེད་པ་དེ་དག་ཉིད་ལྷ་དེ་རྣམས་ཀྱིས་ཤིང་
[144b.6]ལྗོན་པ་ལས་འཐོན་པར་འགྱུར་ཏེ། འདི་ལྟར་ལྷ་རྣམས་ཀྱི་ཡིད་ལ་བདག་ཁྱིམ་ཞིག་འདོད་དོ་སྙམ་ན། དེ་ནས་དེ་ལྟར་ལྷ་དེས་ཡིད་ལ་བྱས་མ་ཐག་ཏུ། ཤིང་ལྗོན་པ་དེའི་ཡལ་གའི་རྩེ་མོ་ལས་འབྱུང་བར་འགྱུར་ཏེ། ཤིང་ལྗོན་པ་དེའི་ཁང་བཟངས་རིན་པོ་ཆེ་སྣ་བདུན་དང་ལྡན་ཞིང་
[144b.7]ཉེ་བར་མཛེས་པར་བྱས་པ། ཀ་བ་སྟོང་ཡོད་པའི་ཁང་བཟངས་མཐོང་བར་འགྱུར་རོ། །ཁང་པ་དེའི་ཀ་བ་སོ་སོར་དེའི་ཕྱོགས་ཕྱོགས་བཻ་ཌཱུརྱ་ལས་བྱས་ཤིང་། ལ་ལ་གསེར་ལས་བྱས། ལ་ལ་ཤེལ་ལས་བྱས། ལ་ལ་ཀེ་ཀེ་རུ་ལས་བྱས། ལ་ལ་སྤུག་ལས་བྱས་པ་ཡིན་ནོ། །
[145a]
[145a.1]དེ་ནས་ཁྱིམ་གྱི་མཆོག་དེ་ཤིང་ལྗོན་པའི་རྩེ་མོ་དེ་ལ་ཡོད་པ་མཐོང་ནས། དེ་འདི་སྙམ་དུ་སེམས་ཏེ། ད་ནི་བདག་ལམ་འཇམ་ཞིང་མཐོན་དམན་དུ་གྱུར་པ་ནས། ཁྱིམ་འདིར་འཇུག་པར་བྱའོ་སྙམ་བསམས་མ་ཐག་ཉིད་དུ་ཤིང་ལྗོན་པ་དེ་ཉིད་ལ་ལམ་མཐོང་སྟེ་དེར་
[145a.2]འཇུག་པར་བྱེད་དོ། །དེ་ལྟར་ལམ་དེ་ཉིད་ནས་ཞུགས་པ་དང་། དེ་འདི་སྙམ་དུ་སེམས་ཏེ། ད་ནི་བདག་གི་ཁྱིམ་འདིར་ཁྱིམ་ནང་དུ་པད་མའི་རྫིང་ཞིག་ཡོད་ན་རུང་ངོ་སྙམ་མོ། །དེ་སེམས་བསྐྱེད་མ་ཐག་ཉིད་དུ་པད་མའི་རྫིང་རིན་པོ་ཆེ་སྣ་བདུན་ལས་བྱས་པ། བྱ་ངང་པ་དང་། 
[145a.3]ཀཱ་རཎྜ་བ་དང་། ངུར་པ་སྣ་ཚོགས་ཀྱིས་ཉེ་བར་མཛེས་པར་བྱས་པ་འབྱུང་ངོ་། །དེ་ནས་ཡང་ལྷ་དེ་འདི་སྙམ་དུ་སེམས་ཏེ། བདག་གི་སིལ་སྙན་དང་། གླུ་དབྱངས་ཡན་ལག་ལྔ་དང་ལྡན་པ་འབྱུང་བར་གྱུར་ཅིག་སྙམ་མོ། །དེ་སེམས་བསྐྱེད་མ་ཐག་ཉིད་དུ་གང་རླུང་ངད་འཇམ་
[145a.4]པ་རབ་ཏུ་ལྡང་བར་འགྱུར་ཏེ། རྣམ་པ་ཇི་སྲིད་དུ་ཕན་ཚུན་རེག་པ་ན་སྒྲ་འབྱུང་བའི་རྣམ་པ་དེ་སྲིད་དུ་སིལ་སྙན་ཡན་ལག་ལྔ་དང་ལྡན་པ་འབྱུང་ངོ་། །ལྷ་དེ་འདི་སྙམ་དུ་སེམས་ཏེ། ཤིང་ལྗོན་པའི་ནང་གི་ཁང་པར་ད་ནི་བཟའ་བ་དང་། བཏུང་བ་ཆུ་བོ་ལྟར་འབབ་པར་གྱུར་ཅིག་སྙམ་
[145a.5]མོ། །དེ་སེམས་བསྐྱེད་མ་ཐག་ཉིད་དུ་ཤིང་ལྗོན་པའི་ཡལ་ག་དེ་དག་རྡོལ་ནས། བཟའ་བ་ཆུ་བོ་སྙེད་དང་བཏུང་བ་ཆུ་བོ་སྙེད་ཁ་དོག་དང་། རོ་དང་། རེག་པ་ཕུན་སུམ་ཚོགས་པ་བྱུང་ངོ་། །དེ་འདི་སྙམ་དུ་སེམས་ཏེ། ད་ནི་བདག་བདུད་རྩི་བཟའ་བར་བྱའོ་སྙམ་མོ། །དེ་སེམས་
[145a.6]བསྐྱེད་མ་ཐག་ཉིད་དུ་བདུད་རྩི་ལྷའི་རོ་དང་། དྲི་དང་། མདོག་ཕུན་སུམ་ཚོགས་པ་འབྱུང་སྟེ། དེ་དེ་ལ་ཟ་བར་བྱེད་དོ། །དེ་དེས་ཤིན་ཏུ་ཚིམ་པ་དང་། དེ་ནས་ཡང་ལྷ་མོ་དེ་རྣམས་དང་ལྷན་ཅིག་རྩེ་བར་བྱེད། ཡོངས་སུ་སྤྱོད་པར་བྱེད་དེ། དེ་ལྟར་དགའ་བའི་ཚལ་དུ་ལྷ་དག་
[145a.7]ཤིང་གི་དྲུང་དུ་སོང་སྟེ་བདེ་བ་ཉེ་བར་སྤྱོད་པར་བྱེད་དོ། །དེ་གལ་ཏེ་ཡང་ཤིང་ལྗོན་པའི་མཆོག་དེ་ལས་འབེབས་པར་བྱེད་དེ། དེ་སའི་སྟེང་དུ་སོང་ནས་ས་དེ་ལ་འཆག་པར་བྱེད་དོ། །དེ་འཆག་པ་ན་བཻ་ཌཱུརྱའི་སྡོང་བུ་དང་ལྡན་པའི་པད་མ་གསེར་གྱི་འདབ་མ་མཐོ་རིས་སུ་འོས་པ། འཇམ་
[145b]
[145b.1]ཞིང་འཕར་བ་ཀུན་ནས་མཆོག་ཏུ་ཉམས་དགའ་ཞིང་། ཤིན་ཏུ་དྲི་ཞིམ་པ་དག་འབྱུང་བར་འགྱུར་ཏེ། དེ་དག་ལ་རྐང་པས་འགྲོ་ཞིང་ལྷ་དེ་འཆག་པར་བྱེད་ལ། ལྷའི་སིལ་སྙན་ཡན་ལག་ལྔ་དང་ལྡན་པའི་དབྱངས་ལེན་པ་ན། དེ་ལྟར་ལྷ་དེ་རྐང་པས་འཆག་པའི་བདེ་བ་ཉེ་བར་
[145b.2]མྱོང་ངོ་། །དེ་རྣམ་པར་རྟོག་པ་འབུམ་སྙེད་དུ་མ་དག་འགྲུབ་ཅིང་བདེ་བ་མྱོང་སྟེ། དབང་པོ་ལྔ་རྣམས་ཀྱི་ཡུལ་ལྔ་རྣམས་ལ་མྱོང་བར་བྱེད་དོ། །དབང་པོ་ཀུན་རང་གི་ཡུལ་གྱིས་ཚིམ་པ་མེད་པར་འགྱུར་ཏེ། འདི་ལྟ་སྟེ། མིག་གིས་གཟུགས་གང་མཐོང་བ་དེ་དག་ཟློས་པ་
[145b.3]མེད་པར་མཐོང་ལ། གང་མཐོང་བ་དེ་དག་སྣ་ཚོགས་པ། ཉམས་དགའ་བ་མིག་ཏུ་འོང་བ་ཡིན་ནོ། །མིག་དང་བས་འདོད་པ། སྡུག་པ། ཡིད་དུ་འོང་བ་འཛིན་ཅིང་མཐོང་སྟེ། དེ་ལྟར་མིག་གཟུགས་རྣམས་ཀྱིས་ཚིམ་པ་མེད་དོ། །གང་རྣ་བས་མཉན་པ་ཡང་ཉམས་
[145b.4]དགའ་བ་གཞན་དང་མི་འདྲ་བ་ཡིན་ཏེ། རྣ་བ་ཡང་སྒྲ་རྣམས་ཀྱིས་ཚིམ་པ་མེད་དོ། །དེ་ལྟར་སྣས་ཀྱང་དྲི་སྣོམ་པར་བྱེད་དེ། གང་སྣོམ་པ་དེ་དག་ཀྱང་འདོད་པ། སྡུག་པ། ཡིད་དུ་འོང་བ་རྣམས་ལ་སྣོམ་སྟེ་སྣ་ཡང་དྲི་རྣམས་ཀྱིས་ཚིམ་པ་མེད་དོ། །དེ་ལྟར་ལྕེས་ཀྱང་རོ་རྣམས་
[145b.5]མྱོང་བར་བྱེད་དེ། གང་མྱང་བར་བྱ་བ་དེ་དག་ཀྱང་ཤིན་ཏུ་འདོད་པ་དག་ལ་མྱོང་བར་བྱེད་ཅིང་ཡིད་དུ་འོང་བ་དག་ལ་མྱོང་བར་བྱེད་དོ། །དེ་ལྟར་ལུས་ཀྱིས་ཀྱང་རེག་བྱ་ལ་རེག་པར་བྱེད་དེ་གང་རེག་པར་བྱ་བ་དེ་དག་ཀྱང་འདོད་པ། སྡུག་པ། ཡིད་དུ་འོང་བ་དག་ལ་མྱོང་བར་བྱེད་དོ། །དེ་
[145b.6]ལྟར་ཡིད་ཀྱིས་གང་བསམ་པར་བྱ་བ་དེ་ཡང་འདོད་པ། སྡུག་པ། ཡིད་དུ་འོང་བ་དག་ལ་སེམས་པར་བྱེད་དེ། དེ་ལྟར་སྲེད་པའི་ཚོགས་དྲུག་ལ་ལུས་རྣམ་པར་ཆགས་པ་དག་ཚལ་དེ་ན་དགོད་པར་བྱེད། དགའ་བར་བྱེད། དགའ་དགུར་སྤྱོད་པར་བྱེད། རྩེ་བར་བྱེད་ཀྱང་འདོད་པ་རྣམས་ཀྱིས་
[145b.7]ཚིམ་པ་མེད་དོ། །དེ་ཡུལ་འོག་མ་དགོན་པ་ལྟ་བུ་ལ་དབང་པོ་མཐོན་པོར་བྱུང་བའི་རྣམ་པར་རྟོག་པ་རླུང་ལྟ་བུས་བསྐྱོད་པའི་དགེ་བ་མེད་པ་ཤིན་ཏུ་བྱུང་བའི་མེས་ཉིན་གཅིག་བཞིན་སྲེག་ཀྱང་། དེ་སྲེད་པའི་འདོད་པ་རྣམས་ཀྱིས་ཚིམ་པ་སྐྱེད་པར་མི་བྱེད་དོ། །དེ་ལྟར་དེ་དག་དགའ་བའི་ཚལ་ན་
[146a]
[146a.1]རྩེ་ཞིང་ཡུལ་དུ་མ་ལ་དགའ་བ་མྱོང་བ་ཀུན་དུ་རྩེ་སྟེ། དགའ་བ་མྱོང་བ་ན་ལྷ་མ་ཡིན་ལས་རྣམ་པར་རྒྱལ་བ། ལྷའི་རྒྱལ་པོ་བརྒྱ་བྱིན་ཡང་སྔ་མ་བཞིན་དུ་རི་བརྩེགས་པ་སྣ་ཚོགས་ག་ལ་བ་དེར་འགྲོ་བར་བྱེད་དོ། །དེར་སོང་ནས་ཀྱང་ལྷ་རྣམས་བོས་ཏེ་ལྷ་དག་དགའ་བའི་ཚལ་དུ་དགའ་
[146a.2]བར་གྱིས་ཤིག །ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེས་ཤིག །འདི་ལྟར་བདག་ནི་བདུད་ཀྱི་སྡེ་ཐགས་བཟངས་རིས་ལ་སོགས་པ་ལས་རྣམ་པར་རྒྱལ་ཏེ། བདག་དགའ་བའི་ཚལ་དུ་འགྲོ་ཡིས། དེ་ལྟར་ལྷ་ཐམས་ཅད་ལྷ་མོའི་ཚོགས་དང་བདག་ཅག་རྣམས་ཀྱི་དབྱར་ཟླ་
[146a.3]བ་བཞིར་གནས་པའི་སྐྱེད་མོས་ཚལ་དུ་དགའ་སྤྱོད་བྱ་བ་ག་ལ་བ་དེར་དོང་ལ། ལྷའི་འདོད་པའི་ཡོན་ཏན་ལྔ་རྣམས་ཀྱིས་ངེས་པར་དགའ་བར་བྱའོ་ཞེས་བསྒོའོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་སུམ་ཅུ་རྩ་གསུམ་པ་རྣམས་ལ་བསྒོ་ནས། ཤིན་ཏུ་དགའ་བ་ཆེན་པོ་དང་ཡང་དག་པར་ལྡན་པ་གླང་པོ་ཆེ་
[146a.4]ས་སྲུང་གི་བུ་བོས་ཏེ། འདི་ལྟར་གླང་པོ་ཆེའི་མཆོག་ཆོས་ཤིག །ང་སྐྱེད་མོས་ཚལ་དུ་དགའ་སྤྱོད་བྱ་བའི་ཕྱིར་དགའ་བའི་ཚལ་ན་སྐྱེད་མོས་ཚལ་གྱི་དགའ་སྤྱོད་ག་ལ་བ་དེར་འགྲོ་སྟེ། ལྷ་དང་ལྷ་མོའི་ཚོགས་དང་བཅས་པས་ཡོངས་སུ་བསྐོར་ལ་དགའ་བའི་ཚལ་ག་ལ་བ་དེར་འདོང་གིས་ཁྱོད་ཀྱིས་ཇི་ལྟར་
[146a.5]སྔོན་ཡང་ཡོངས་སུ་སྤྲུལ་པ་བྱས་པ་དེ། དེ་ལྟར་ཁྱོད་ཀྱི་རྒྱབ་ཏུ་ཞོན་པ་དང་། མགོ་ལ་ཞོན་པ་དང་། སོ་ལ་ཞོན་པ་དང་། རྩིབ་ལོགས་ལ་ཞོན་པ་དང་། གདེག་པ་དང་། ཚལ་དང་། མཚོ་དང་། རི་དང་། རི་རྩེ་དང་། ཚལ་དང་། ཉེ་བའི་ཚལ་དག་སྤྲུལ་པ་གྱིས་ཤིག་ཅེས་བསྒོའོ། །དེ་ནས་བརྒྱ་བྱིན་
[146a.6]གྱི་ཚིག་ཐོས་ནས། གླང་པོ་ཆེའི་མཆོག་ས་སྲུང་གི་བུ་བདག་ཉིད་ཆེན་པོར་སྤྲུལ་ཏེ་ལུས་ཆེན་པོར་བྱས་སོ། །དེ་མགོ་བརྒྱར་སྤྲུལ་ཏེ་མགོ་རེ་རེ་ལ་སོ་བཅུ་བཅུའོ། །སོ་རེ་རེ་ལ་པད་མའི་རྫིང་བཅུ་བཅུའོ། །པད་མའི་རྫིང་རེ་རེ་ལ་པད་མ་སྟོང་སྟོང་ངོ་། །པད་མ་སྟོང་སྟོང་ལ་ནི་རིན་པོ་ཆེ་སྣ་བདུན་གྱི་
[146a.7]འདབ་མ་ཡོད་དོ། །འདབ་མ་སྟོང་སྟོང་ལ་རིན་པོ་ཆེ་སྣ་བདུན་གྱི་བུང་བ་ཡོད་ཅིང་། འདབ་མ་སྟོང་སྟོང་ལ་ལྷ་རྣམས་འཁོད་ཀྱང་ལྷ་མོའི་ཚོགས་དང་ཕན་ཚུན་ཉམ་ང་བ་མེད་དོ། །དེ་དག་གླང་པོ་ཆེ་མཆོག་གི་མགོ་ལ་ཞོན་པ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་
[146b]
[146b.1]དགའ་བའི་ཚལ་ག་ལ་བ་དེར་ནམ་མཁའ་ལས་འདོང་ངོ་། །གླང་པོ་ཆེའི་མཆོག་གི་རྩིབ་ལོགས་ལ་ཡང་ཚལ་གཉིས་སྤྲུལ་ཏེ། ཚལ་རབ་ཏུ་དགའ་བ་ཞེས་བྱ་བ་དང་། ཚལ་གཉིས་པ་འདོད་བདེ་ཞེས་བྱ་བའོ། །ཚལ་གཉིས་པོ་དེ་ན་ཤིང་ལྗོན་པ་དང་། འབབ་ཆུ་དང་། ལྟེང་ཀ་ཕུན་སུམ་
[146b.2]ཚོགས་པ་དང་། རིན་པོ་ཆེ་སྣ་བདུན་གྱི་ཤིང་ལྗོན་པ་ཕུན་སུམ་ཚོགས་པ་དང་། དཔག་བསམ་གྱི་ཤིང་ལྗོན་པ་ཕུན་སུམ་ཚོགས་པ་ཡོད་དོ། །ཚལ་དེ་ན་གནས་པའི་ལྷ་རྣམས་དགའ་ཞིང་དགའ་དགུར་སྤྱོད་ལ། ལྷའི་འདོད་པའི་ཡོན་ཏན་ལྔ་རྣམས་ཀྱིས་དགའ་བ་ན་ལྷ་དང་ལྷ་མོའི་ཚོགས་
[146b.3]ཀྱིས་གང་བ། གླང་པོ་ཆེའི་རྒྱལ་པོ་ས་སྲུང་གི་བུ་རི་རབ་གཉིས་པ་ལྟ་བུ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །གླང་པོ་ཆེ་མཆོག་གི་རྒྱབ་ཏུ་ཡང་གྲོང་ཁྱེར་མཉམ་ཞིང་འཇམ་པའི་ངོས་ཞེས་བྱ་བ་བལྟ་ན་སྡུག་གཉིས་པ་ལྟ་བུ་སྤྲུལ་ཏེ། སྲང་དང་། བཞི་མདོ་དང་། སུམ་མདོ་དང་། 
[146b.4]ཉེ་བའི་ཚལ་དང་། ཤིང་ལྗོན་པ་དང་། རིན་པོ་ཆེ་སྣ་བདུན་ལས་བྱས་པའི་ཁང་པ་རྣམས་ཀྱིས་ཉེ་བར་མཛེས་པར་བྱས་སོ། །དེའི་དབུས་སུ་ཁང་པ་སྤྲུལ་ཏེ་རིན་པོ་ཆེ་སྣ་བདུན་ལས་བྱས་པའི་ཀ་བ་བརྒྱ་ཡོད་པའི་ཀ་བ་རྣམས་ཀྱིས་ཉེ་བར་མཛེས་པར་བྱས་སོ། །དེའི་དབུས་སུ་མཚོ་འབྱུང་སྟེ་དེར་
[146b.5]ལྷའི་རྒྱལ་པོ་ལྷ་མོའི་ཚོགས་རྣམས་དང་ལྷན་ཅིག་རྩེ་བར་བྱེད་ཅིང་། སིལ་སྙན་ཡན་ལག་ལྔ་དང་ལྡན་པས་ལྷའི་རྒྱལ་པོ་བརྒྱ་བྱིན་དགའ་བར་བྱེད་ལ། དགའ་དགུར་སྤྱོད་བཞིན་དུ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །དེ་འགྲོ་བ་ན་ཡང་འགྱུར་བ་མེད་དེ། ཇི་ལྟར་རི་
[146b.6]རབ་ལ་གནས་པ་འགྱུར་བར་མི་མངོན་པ་དེ་ལྟར་གླང་པོ་ཆེའི་མཆོག་འགྲོ་ཡང་མི་མངོན་ནོ། །དེ་ནས་ཡང་གླང་པོ་ཆེའི་རྣ་བ་ལ་པད་མའི་རྫིང་གཉིས་སྤྲུལ་ཏེ། རྒྱར་དཔག་ཚད་བཅུ་གཅིག་གོ། །གཉིས་པ་ཡང་དཔག་ཚད་བཅུ་ཡོད་དོ། །གཅིག་ནི་ཟབ་པ་ཞེས་བྱའོ། །གཉིས་
[146b.7]པ་ནི་དང་བ་ཞེས་བྱ་སྟེ། ཆུ་ཡོན་ཏན་ཡན་ལག་བརྒྱད་དང་ལྡན་པས་ཤིན་ཏུ་གང་བ་ཡིན་ནོ། །དེ་ན་ཨུད་པ་ལ་བཻ་ཌཱུརྱའི་འདབ་མ་དང་། རིན་པོ་ཆེའི་སྡོང་བུ་དག་སྐྱེས་ལ། ཁ་ཅིག་ནི་པད་མ་རཱ་གའི་མདོག་ལྟ་བུ་ལ་བུང་བས་ཉེ་བར་མཛེས་པར་བྱས་ཤིང་། མེ་ཏོག་རྒྱས་
[147a]
[147a.1]ལ་ལྷའི་དྲི་ཕུན་སུམ་ཚོགས་པ་ཡིན་ཏེ། ཨུད་པ་ལ་དེ་དག་གི་ནང་གི་ཟེ་བའི་སྟན་ལ་ལྷ་དང་ལྷ་མོ་གང་དག་ལྷན་ཅིག་འཁོད་དེ་དགའ་བར་བྱེད་ལ། ལྷ་ཁ་ཅིག་ནི་ཆུས་རྩེ་ཞིང་པད་མས་རྩེ་བར་བྱེད་ཀྱང་། ལྷ་རྣམས་ཀྱིས་ཅི་གླང་པོ་ཆེའི་མཆོག་འདི་འགྲོའམ་མི་
[147a.2]འགྲོ་མི་རིག་གོ། །གླང་པོ་ཆེ་མཆོག་གི་ལག་པའི་སྟེང་དུ་རྫིང་རིང་པོ་སྤྲུལ་ཏེ་སྲིད་དུ་དཔག་ཚད་ལྔ་ཡོད་པ། ཁང་བཟངས་ཡང་ཏོག་ཅན་གྱིས་ཡོངས་སུ་བསྐོར་ལ་ལྷའི་ཤིང་ལྗོན་པ་དང་ལྡན་པ། མེ་ཏོག་སྣ་ཚོགས་ཀྱིས་ཁེབས་པ། མེ་ཏོག་མན་དཱ་ར་བས་ཁེབས་པ། བུང་བ་སྒྲ་དི་རི་
[147a.3]རི་འབྱིན་པ་དང་ལྡན་པ། ལྷའི་ཙན་དན་གོར་ཤིར་ཥའི་འདབ་མས་ཉེ་བར་མཛེས་པར་བྱས་པ། གསེར་གྱི་ཤིང་ལྗོན་པ་དང་མེ་ཏོག་རྣམ་པ་སྣ་ཚོགས་གཞན་རྣམས་ཀྱིས་ཤིན་ཏུ་ཁེབས་པ་ཡིན་ཏེ། མེ་ཏོག་དེ་རྣམས་ཀྱི་ནང་ན་འཁོད་པའི་ལྷ་མོ་མེ་ཏོག་གི་ཟེ་བའི་སྟེང་ན་འདུག་པ་དག་
[147a.4]རོལ་མོ་བྱེད་ཅིང་དེ་དག་གླུ་དབྱངས་ལེན་ལ། ལྷའི་རྒྱལ་པོ་དེ་ལ་ཡང་ཚིག་དགེ་བ་རྣམས་ཀྱིས་སྟོད་པར་བྱེད་དེ། དེ་ལྟར་གླང་པོ་ཆེ་མཆོག་གི་ལག་པའི་སྟེང་དུ་ཡང་རྫིང་རིང་པོ་སྤྲུལ་ཏོ། །དེ་ནས་ཡང་གླང་པོ་ཆེའི་རྒྱལ་པོའི་སྣའི་ཐོར་ཏོ་ལ་རྫིང་ཆེན་པོ་རྒྱར་དཔག་ཚད་ཙམ་ཡོད་པ་སྤྲུལ་ཏེ། 
[147a.5]པད་མ་རྒྱ་ཆེ་བ་འབུམ་ཕྲག་དུ་མ་དྲི་ཤིན་ཏུ་ཞིམ་པ་ཡིན་ལ་གང་ལྷའི་དྲི་དེ་དཔག་ཚད་བཅུར་ལྡང་ངོ་། །པད་མ་ཆེན་པོ་འདབ་མས་ཉེ་བར་མཛེས་པར་བྱས་པའི་འདབ་མ་རེ་རེ་ལ་ལྷ་དང་ལྷ་མོའི་ཚོགས་རྣམས་ཉེ་བར་གླུ་དབྱངས་ལེན་ཅིང་རྩེ་བར་བྱེད། དགའ་དགུར་སྤྱོད་པར་བྱེད་ཀྱང་ལྷ་རྣམས་རྩེ་ཞིང་
[147a.6]ཡོངས་སུ་སྤྱོད་པ་ཕན་ཚུན་མི་མཐོང་ལ་དེ་བཞིན་དུ་གནོད་པ་དང་བྲལ་བ་ཡིན་ནོ། །དེ་ལྟར་ཡང་སྣའི་ཐོར་ཏོ་ལ་གནས་པ། སུམ་ཅུ་རྩ་གསུམ་པའི་ལྷ་དེ་རྣམས་དགའ་བའི་ཚལ་ག་ལ་བ་དེར་འདོང་བར་བྱེད་དེ། དེ་ལྟར་རི་རབ་ཀྱི་སྟེང་དུ་འགྲོ་ཡང་གླང་པོ་ཆེའི་མཆོག་འགྱུར་བར་ལྷ་རྣམས་
[147a.7]ཀྱིས་མི་རིག་གོ། །དེ་ནས་ཡང་གླང་པོ་ཆེའི་མཆོག་གི་སྣ་ལ་རི་ཆེན་པོ་འབྱུང་ཁུངས་ཀྱིས་བརྒྱན་པ་ཞེས་བྱ་བ་སྤྲུལ་ཏེ། རི་དེ་ཉིད་ལ་འབྱུང་ཁུངས་སྣ་ཚོགས་ཀྱིས་བརྒྱན་ཅིང་། ལྷའི་ཤིང་ལྗོན་པས་ཉེ་བར་མཛེས་པར་བྱས་པ། འབབ་ཆུ་དང་། ལྟེང་ཀ་དང་། ཉེ་བའི་ཚལ་དང་། 
[147b]
[147b.1]མཚོ་དང་། པད་མའི་རྫིང་གིས་བརྒྱན་པར་ལྷ་གཞན་དག་ཀྱང་རྩེ་བར་བྱེད། དགའ་བར་བྱེད། དགོད་པར་བྱེད་དེ། གླང་པོ་ཆེའི་མཆོག་མེ་ཏོག་གིས་བཀྲ་བ་དེའི་མགོ་ལ་ཡང་རི་སྤྲུལ་ཏོ། །དེ་ནས་ཡང་གླང་པོ་ཆེ་མཆོག་གི་སོའི་ཐོར་ཏོ་ཟླ་བ་ཚེས་པ་ལྟ་བུ་ལ་ཉེ་བའི་ཚལ་དག་སྤྲུལ་
[147b.2]ཏེ། མེ་ཏོག་དང་མཚོས་ས་གཞི་རྟག་ཏུ་གང་བའི་ཐང་ལྟ་བུར་བཀྲ་བར་བྱས་ཤིང་འདབ་མས་ཀྱང་ཉེ་བར་མཛེས་པར་བྱས། བུང་བ་ལང་ལོང་འཁྲིགས་པ་དང་། ཁུ་བྱུག་གི་སྒྲ་དི་རི་རི་འབྱིན་པ་དང་། སྐམ་ལ་རྒྱུ་བ་རིན་པོ་ཆེ་སྣ་བདུན་གྱི་རྨ་བྱ་དང་ཤང་ཤང་ཏེའུ་ཤིན་ཏུ་ཡིད་དུ་འོང་བ་དུ་མ་
[147b.3]དང་། གཞན་ཡང་ལྷའི་བྱ་རྣམས་ཀྱིས་སོ་ལ་སྤྲུལ་པ་ཉེ་བར་མཛེས་པར་བྱས་སོ། །གླང་པོ་ཆེའི་མཆོག་ལུས་ཆེན་པོར་གྱུར་ནས་དགའ་བའི་ཚལ་ག་ལ་བ་དེར་འགྲོ་བར་བྱེད་དེ། ལྷའི་ཚོགས་ཀྱིས་ཡོངས་སུ་བསྐོར་ཅིང་ངལ་བ་མེད་ལ་སྟོབས་དང་ལྡན་པ་འགྲོས་མཛེས་པས་རབ་ཏུ་འགྲོའོ། །
[147b.4]དེ་ནས་ཡང་གླང་པོ་ཆེའི་མཆོག་དེའི་སྣ་གཉིས་ཀྱི་ནང་ནས་སྣ་ཆུའི་རྒྱུན་འཛག་སྟེ། འདི་ལྟ་སྟེ། འཛམ་བུའི་གླིང་ན་མཚོ་གང་གཱ་དང་ཡ་མུ་ནའི་ཆུ་འབབ་པ། ཤིན་ཏུ་དང་ཞིང་རྙོག་པ་མེད་པ་བསིལ་བ་རབ་ཏུ་འབབ་པ་བཞིན་ནོ། །དེ་བཞིན་དུ་ཅུང་ཟད་དཔེར་བྱ་ན་ཇི་ལྟར་མིའི་གནས་བཞི་
[147b.5]དག་ན་སྨན་དང་། རྩྭ་དང་། ནགས་ཁྲོད་དང་། ནས་དང་། གྲོ་ཚ་བས་གདུངས་ཤིང་སྐམས་པ་རྣམས་དེ་ནས་ཡང་སོས་པར་བྱ་བའི་ཕྱིར། འབྲུ་དང་ལོ་མ་རྣམས་ཀྱི་སྟེང་ན་ཆུ་འབབ་པ་མངོན་པ་དེ་ལྟར་གླང་པོ་ཆེའི་རྒྱལ་པོ་དེའི་རབ་ཏུ་དབྱེ་བ་ཡང་རྟག་ཏུ་དེ་ལྟ་བུ་ཡིན་ནོ། །གལ་ཏེ་ཆུ་འབབ་
[147b.6]པ་དེ་རླུང་གིས་ནམ་མཁའ་ལ་འཐོར་བར་བྱེད་ཅིང་། རླུང་གིས་རྒྱང་རིང་དུ་སྐམས་པར་བྱེད་པ་དེ་ནི་ཟིལ་པ་འདི་ཡིན་ཏེ་མིའི་གནས་གསུམ་ན་སྣང་ངོ་། །དེ་ནས་ཡང་གླང་པོ་ཆེའི་རྒྱལ་པོའི་མཆོག་དེའི་སྣ་སྒྲ་འབུད་པས་འབྱུང་བ་དེ་ནི་ནམ་མཁའི་དབུས་ན་ལྷ་རྒྱུ་བ་རྣམས་ཀྱི་ནང་དུ་འབབ་པ། འོད་
[147b.7]དཀར་པོར་རྒྱུ་བ་མངོན་པ་འདི་ཡིན་ཏེ། གང་མུ་སྟེགས་པ་གཞན་དག་ན་རེ་འདི་ལྟར་འདི་ནི་དབང་པོའི་ལམ་མོ་ཞེས་རྗོད་དོ། །ཡང་གཞན་དག་ན་རེ་འདི་ལྟར་འདི་ནི་གླང་པོ་ཆེ་ས་སྲུང་གི་བུའི་ལམ་ཡིན་ནོ་ཞེས་བརྗོད་ཀྱང་དེ་ལྟར་ཆུ་དཀར་པོའི་ངོ་བོ་ཉིད་དེ་མི་ཤེས་སོ།། །། 
[148a]
[148a.1]འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་གསུམ་པ། དེ་དག་རླུང་གིས་གཏོར་བ་དང་འཕྲལ་ལ་འབབ་ཅིང་དེ་ཉིད་རི་དགས་སྐོམ་པ་ལྟ་བུར་མཐོང་ལ། ངོ་བོ་གཞན་དུ་འགྱུར་ཏེ་ངོ་བོ་དག་ནི་མི་གསལ་བའི་ངོ་བོར་སྣང་ངོ་། །
[148a.2]དེ་ནས་ཡང་གླང་པོ་ཆེའི་རྒྱལ་པོའི་མཆོག་དེའི་སྤྱི་བོ་ལ་རི་ཡོད་པ་གང་ཡིན་པ་དེའི་སྤྱི་བོ་ཐམས་ཅད་ལ་རྒྱལ་མཚན་གྱི་མཆོག་བཻ་ཌཱུརྱའི་གདུབ་ཀོར་དང་། གསེར་གྱི་གདུགས་སྤྲུལ་ཏེ། ཇི་ལྟར་ཉི་མ་གཉིས་པ་ལྟ་བུར་དེ་དེ་ལྟར་རྣམ་པར་མཛེས་སོ། །གླང་པོ་ཆེའི་མཆོག་དེའི་སྟེང་ན་
[148a.3]བ་དན་ཡང་སྤྲུལ་ཏེ་རིང་ཁྱད་དཔག་ཚད་ཙམ་མོ། །བ་དན་དེ་ཀུན་ནས་འོད་དཀར་པོ་འབྱུང་སྟེ། གང་མཐོང་ནས་ལྷ་མ་ཡིན་རྒྱ་མཚོ་ན་གནས་པ་རྣམས་ཕན་ཚུན་དུ་འདི་ལྟར་འདི་ནི་ལྷ་རྣམས་འོངས་པ་ཡིན་ཏེ། ལྷའི་རྒྱལ་པོ་བརྒྱ་བྱིན་གྱི་བ་དན་རྒྱལ་བྱེད་ཅེས་བྱ་བ་སྣང་ངོ་ཞེས་ཟེར་
[148a.4]རོ། །དེ་ནས་གླང་པོ་ཆེའི་རྒྱལ་པོའི་མཆོག་དེ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །ཚལ་དེ་རྒྱང་རིང་པོ་ཉིད་ནས་མཐོང་ནས་ལྷ་རྣམས་ལ་སྨྲས་པ། ཁྱེད་ཅག་ཐམས་ཅད་དུ་ཉམས་དགའ་བ་ཆེན་པོ་དེ་ཉིད་ལ་ལྟོས། ཚལ་ཆེན་པོ་ཀུན་ནས་མཐོང་ན་དགའ་བ་གང་
[148a.5]དུ་ལྷ་འདི་དག་ལྷ་མ་ཡིན་ལས་རྒྱལ་བ་ཐོབ་པ། སུམ་ཅུ་རྩ་གསུམ་པའི་ལྷ་རྣམས་དང་ལྷན་ཅིག་ཏུ་ཟླ་བ་བཞིར་དགའ་བར་གྱིས་ཤིག །དེ་ནས་ལྷ་དག་གིས་ཚིག་དེ་ཐོས་ནས་ལྷ་དེ་དག་གིས་སྨྲས་པ། ཇི་ལྟར་བདག་ཅག་ལ་བརྒྱ་བྱིན་གྱིས་བཀའ་སྩལ་པ་དེ་ལྟར་བདག་ཅག་རྣམས་ཀྱིས་
[148a.6]བསྒྲུབ་པར་བགྱིའོ། །དེ་སྐད་ཅེས་སྨྲས་ནས་བརྒྱ་བྱིན་གྱི་གླང་པོ་ཆེ་ས་སྲུང་གི་བུ་དགའ་བའི་ཚལ་དུ་ཉེ་བར་ཕྱིན་ནོ། །དེ་ནས་གང་ལྷ་གཞན་དགའ་བའི་ཚལ་དེ་ན་རྩེད་མོ་བྱེད་པ་དེ་དག་དགའ་བར་བྱེད་ཅིང་ཡོངས་སུ་སྤྱོད་པར་བྱེད་ལ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་
[148a.7]དེ་དག་ཐམས་ཅད་རྒྱལ་མཚན་གྱི་མཆོག་དང་གླང་པོ་ཆེའི་རྒྱལ་པོ་ས་སྲུང་གི་བུ་ཉེ་བར་མཐོང་ནས། དགའ་བའི་ཚལ་གྱི་རི་ལ་རྩེ་ཞིང་གནས་པའི་ལྷ་རྣམས་ཡིད་རབ་ཏུ་དགའ་ཞིང་། ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ་ཕྱིན་ནས་ལྷའི་རྒྱལ་པོ་ལ་མགོར་ཐལ་མོ་སྦྱར་ཏེ་མཆོད་ནས། 
[148b]
[148b.1]བརྒྱ་བྱིན་གྱི་མདུན་དུ་སིལ་སྙན་དང་སྒྲ་དབྱངས་དང་རོལ་མོ་སྣ་ཚོགས་ཀྱི་དགའ་བ་དང་བརྒྱ་བྱིན་གྱི་མདུན་ན་བྲོ་གར་དག་བྱེད་བཞིན་དུ་དགའ་བའི་ཚལ་ཆེན་པོ་དེ་ག་ལ་བ་དེར་འདོང་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་གླང་པོ་ཆེ་ས་སྲུང་གི་བུ་ལས་བབས་ནས། ལྷའི་ཚོགས་དང་ལྷན་
[148b.2]ཅིག་ཏུ་དགའ་བའི་ཚལ་ག་ལ་བ་དེར་འཇུག་གོ། །སྟེང་དུ་ཞོན་པའི་ལྷ་ཀུན་དང་དེ་བཞིན་དུ་མགོ་ལ་ཞོན་པ་དང་དེ་བཞིན་དུ་སོ་ལ་ཞོན་པ་དང་དེ་བཞིན་དུ་རྩིབ་ལོགས་ལ་ཞོན་པ་དེ་དག་ཐམས་ཅད་གླང་པོ་ཆེ་ས་སྲུང་གི་བུ་ལས་བབས་ནས། དགའ་བའི་ཚལ་ག་ལ་བ་དེར་རྩེ་བ་དང་དགའ་བ་དང་
[148b.3]བདེ་བར་གནས་པར་བྱ་བའི་ཕྱིར་དོང་ངོ་། །དེ་ནས་གང་དགའ་བའི་ཚལ་ཆེན་པོ་ན་སྔ་ན་འཁོད་པའི་ལྷ་དེ་དག་དང་གང་བརྒྱ་བྱིན་དང་ལྷན་ཅིག་ལྷ་མ་ཡིན་གྱི་གཡུལ་ལས་རྣམ་པར་རྒྱལ་བ་ཐོབ་པ་དེ་དག་ཐམས་ཅད་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས། དབྱར་ཟླ་བ་བཞིར་
[148b.4]བདེ་བ་དཔེ་མེད་པ་དེ་རྗེས་སུ་མྱོང་ངོ་། །ལྷའི་རྒྱལ་པོ་བརྒྱ་བྱིན་ཡང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར། དེ་དག་ཀྱང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས། དགའ་བར་བྱེད་དགའ་དགུར་སྤྱོད་པར་བྱེད་དོ། །བདེ་བ་དཔེ་མེད་པ་དེ་རྗེས་སུ་མྱོང་བ་ན། སྐབས་དེར་
[148b.5]ཇི་སྲིད་དུ་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །ལས་དང་ཚེ་ཟད་པའི་ལྷ་གང་ཡིན་པ་དེ་དག་ཕྱིས་ལྷའི་འཇིག་རྟེན་དགའ་བའི་ཚལ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་
[148b.6]དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་རྟག་ཏུ་བདེ་བར་འགྱུར་ཞིང་། སྒྱུ་རྩལ་གྱི་བློ་དྲི་མ་མེད་པ་དང་གཟུགས་མཆོག་ཏུ་མཛེས་པ་དང་སྐྱེ་བོ་ཐམས་ཅད་ཀྱི་ཡིད་དུ་ཤིན་ཏུ་འཐད་པ་དང་ཚལ་
[148b.7]དང་འབབ་ཆུ་དང་རི་དང་ལྟེང་ཀ་དང་ཉེ་བའི་ཚལ་ཡོད་པ་དགའ་བ་རྣམས་ཀྱི་ནང་དུ་སྐྱེ་བར་འགྱུར་ལ། དེར་ཡང་སྐྱེ་བོ་མང་པོ་དགའ་བ་དང་དབང་ཆེ་བ་དང་ཤིན་ཏུ་འབྱོར་བ་དང་བདེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གླང་པོ་
[149a]
[149a.1]ཆེའི་རྒྱལ་པོ་ཆེན་པོ་ས་སྲུང་གི་བུའི་ལས་དང་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། འདི་ལྟར་དེ་ལས་ཀྱི་རྣམ་པ་གང་གིས་རྫུ་འཕྲུལ་ཆེ་བ་དང་མཐུ་ཆེ་བར་གྱུར་ནས། ལྷ་ཆེན་པོ་ལྷ་མ་ཡིན་གྱི་གཡུལ་ལས་རྣམ་པར་རྒྱལ་བ་ཐོབ་ཅིང་ལས་གང་དང་རྣམ་པ་ཇི་ལྟ་
[149a.2]བུ་ཞིག་གིས་དུད་འགྲོར་སྐྱེས་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་འདི་ནི་སྔོན་སེམས་ཅན་ཚེ་ལོ་བདུན་ཁྲི་ཐུབ་པ་ན་བྲམ་ཟེ་ཆེན་པོ་རིག་བྱེད་དང་རིག་བྱེད་ཀྱི་ཡན་ལག་དང་སྔོན་བྱུང་བ་དང་སྔོན་གྱི་རབས་ཤེས་པ་ཞིག་བྱུང་སྟེ། དེས་སྦྱིན་པ་བྱིན་བསོད་ནམས་བྱས་
[149a.3]དམན་པ་དང་མགོན་མེད་པ་དང་ལོང་བ་དང་སྡུག་བསྔལ་བ་རྣམས་ལ་རྟག་རེས་འཁོར་ཡང་བྱས། སེམས་ཤིན་ཏུ་དགེ་ཞིང་འཇིག་རྟེན་ཀུན་ལ་ཕན་པར་བྱེད་པ་ཡིན་ནོ། །དེའི་ཚེ་རྒྱལ་པོ་ལེགས་མཐོང་ཞེས་བྱ་བ་དེའི་དགའ་སྤྱོད་ཆེན་པོ་ཤིན་ཏུ་ཉམས་དགའ་བ་ཇི་ལྟར་ལྷ་རྣམས་དང་ཇི་ལྟར་དེ་བཞིན་
[149a.4]གཤེགས་པའི་ལྟ་བུ་བྱེད་དེ། གླང་པོ་ཆེ་བརྒྱད་ཁྲི་བཞི་སྟོང་གསེར་གྱི་དྲ་བས་གཡོགས་ཤིང་དྲིལ་བུ་གཡེར་ཀའི་དྲ་བ་བཏགས་པ། ཀུན་ནས་གསེར་གྱི་དྲ་བས་བརྒྱན་པ་དང་རྟ་བརྒྱད་ཁྲི་བཞི་སྟོང་ཀུན་ནས་གསེར་གྱི་དྲིལ་བུ་གཡེར་ཀའི་སྒྲ་འབྱུང་བས་བརྒྱན་པ་དང་། དེ་བཞིན་དུ་བུད་མེད་བརྒྱད་
[149a.5]ཁྲི་བཞི་སྟོང་གིས་ཡོངས་སུ་བསྐོར་ཅིང་རྗེས་སུ་འབྲང་བ་དང་། དེ་བཞིན་དུ་སིལ་སྙན་བརྒྱད་ཁྲི་བཞི་སྟོང་དག་གིས་ཡོངས་སུ་བསྐོར་ཏེ། ཉེ་བའི་ཚལ་གྱི་ཕྲེང་བ་ཞེས་བྱ་བ་གཞལ་མེད་ཁང་ག་ལ་བ་དེར་དོང་བར་བྱེད་དོ། །རྒྱལ་པོ་ལེགས་མཐོང་གི་མཆོག་ཏུ་བདེ་བ་ཤིན་ཏུ་རྒྱ་ཆེ་བའི་འབྱོར་
[149a.6]པ་དེ་དག་ལ་བྲམ་ཟེ་དེས་ཀུན་ནས་མངོན་པར་བརྟགས་ནས། བྲམ་ཟེའི་འབྱོར་པ་ཤིན་ཏུ་ཕུན་སུམ་ཚོགས་པས་ཀྱང་རྒྱལ་པོ་ཆེན་པོ་དེའི་དགའ་སྤྱོད་བྱེད་པ་ག་ལ་བ་དེར་སོང་ངོ་། །བྲམ་ཟེ་དེའི་མིང་ནི་སྐྱེ་བོ་ཀུན་སྙོམས་ཞེས་བྱའོ། །དེ་ནས་བྲམ་ཟེ་སྐྱེ་བོ་ཀུན་སྙོམས་རྒྱལ་པོ་དེ་དང་དེའི་འབྱོར་པ་
[149a.7]དང་ལྡན་པ་དང་། རྒྱལ་པོ་དེའི་རྟག་ཏུ་བཞོན་པ་གླང་པོ་ཆེ་སྤྲིན་བརྩེགས་ཞེས་བྱ་བ་ཡོད་དེ། དེའི་ལུས་དེ་ཀུན་ནས་དྲིལ་བུ་གཡེར་ཀའི་དྲ་བས་བརྒྱན་པ་མུ་ཏིག་གི་ཕྲེང་བ་རྣམས་བཏགས་པ། ཀུན་ནས་བཟོ་མཁས་པས་རྒྱན་བྱས་པ། རྣམ་པ་སྣ་ཚོགས་ཀྱིས་ཉེ་བར་མཛེས་པར་བྱས་
[149b]
[149b.1]པ། སིལ་སྙན་གྱི་སྒྲ་རྣམ་པ་སྣ་ཚོགས་ཉེ་བར་འབྱིན་པ་ན། སྐྱེད་མོས་ཚལ་དུ་འགྲོ་བའི་གླང་པོ་ཆེ་ཤིན་ཏུ་རྒྱ་ཆེ་བ་མཆོག་ཏུ་བལྟ་ན་སྡུག་པ། རབ་ཏུ་བདེ་བ་མཐོང་བ་དང་བྲམ་ཟེ་སྐྱེ་བོ་ཀུན་སྙོམས་དེ། ཀྱེ་ཨེ་མ་གླང་པོ་ཆེ་འདི་ནི་མཆོག་ཏུ་བདེ་བ་དང་ལྡན་པ་ཡིན་ཏེ། ལྷ་དེ་བཞིན་
[149b.2]དུ་བདག་ཀྱང་ད་ནི་ལྷའི་རྒྱལ་པོ་བརྒྱ་བྱིན་གྱི་རྟག་ཏུ་བཞོན་པའི་གླང་པོ་ཆེའི་རྒྱལ་པོར་གྱུར་ཅིག་སྙམ་དུ་སེམས་སྐྱེས་སོ། །དེ་སྦྱིན་པ་དེའི་མཐུ་དང་དེའི་ལས་ཀྱི་མཐུས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷའི་རིས་སུ་ལྷའི་རྒྱལ་པོ་བརྒྱ་བྱིན་གྱི་རྟག་ཏུ་
[149b.3]བཞོན་པ་གླང་པོ་ཆེའི་རྒྱལ་པོར་སྐྱེས་སོ། །དེ་ནས་དེའི་ཚེ་དགེ་སློང་དེས་འདི་ལྟར་ཚིགས་སུ་བཅད་དེ་སྨྲས་པ། ལས་འདི་རི་མོ་མཁན་ལྟ་བུ། །གང་དང་གང་དུ་འདྲི་བྱེད་པ། །སེམས་ཀྱི་དབང་ཕྱུག་ཆེན་པོ་ཡིས། །དེ་དང་དེར་ནི་འདི་འདྲི་བྱེད། །ཡོངས་སུ་འགྱུར་བའི་བྱེ་བྲག་གིས། 
[149b.4]གང་དང་གང་དུ་སྦྱོར་བྱེད་པ། །ཁམས་གསུམ་འཁོར་བར་རྒྱུ་བ་རྣམས། །དེ་དང་དེར་ནི་སེམས་ཀྱིས་གཏོང་། །ལུས་ཅན་རྣམས་ཀྱི་ལས་ཀུན་ནི། །སེམས་ལ་རག་ལས་འཇུག་པར་འགྱུར། །དེ་ལྟར་རྟག་ཏུ་སེམས་དུལ་བ། །འཆི་མེད་གནས་སུ་ཁྲིད་པར་འགྱུར། །བསྙེན་
[149b.5]པར་དཀའ་ཞིང་ཡང་བ་དང་། །གང་ཡང་རུང་བར་ལྟུང་བ་ཡི། །སེམས་ནི་དུལ་ན་ལེགས་པ་ཡིན། །སེམས་དུལ་བདེ་བ་ཐོབ་པར་འགྱུར། །གང་གིས་རྟག་ཏུ་སེམས་དུལ་བ། །དེ་ཡིས་རྟག་ཏུ་ཉེས་པ་བཅོམ། །ཉེས་པ་བཅོམ་པའི་བརྟན་པོ་ལ། །སྡུག་བསྔལ་ཉིད་ཀྱིས་གནོད་མི་
[149b.6]འགྱུར། །གང་ཞིག་འདིར་ནི་སྡུག་བསྔལ་ཞིང་། །གང་ཞིག་གཞན་དུ་སྡུག་བསྔལ་བ། །དེ་དག་ཐམས་ཅད་མི་བཟད་པའི། །སེམས་འདི་ཡང་ཞིང་གཡོས་པ་ཡིས། །ལྷ་དང་ལྷ་མིན་ཤ་ཟ་ཀླུ། །ལྟོ་འཕྱེ་སྲིན་པོར་བཅས་པ་ཡི། །གཙོ་བོ་མཆོག་གཅིག་སེམས་ཡིན་ཏེ། །
[149b.7]དེ་ནི་སྲིད་གསུམ་རྒྱལ་པོ་བཞིན། །སེམས་ནི་ལྷ་ཡི་ཡུལ་རྣམས་དང་། །སེམས་ནི་མི་ཡུལ་རྣམས་སུ་ཁྲིད། །སེམས་ནི་ངན་འགྲོ་རྣམས་སུ་ཁྲིད། །སེམས་ཀྱིས་སྐྱེ་དགུ་འཁྱམ་པར་བྱེད། །ཕན་པ་མེད་པའི་ཡུལ་རྣམས་ཀྱིས། །འཁྲུལ་ཞིང་ཉམས་པར་གྱུར་པའི་སེམས། །
[150a]
[150a.1]སྲེད་པ་ཡིས་ནི་བདེས་པ་ན། །སྡུག་བསྔལ་མཐའ་མེད་པ་ལ་གནས། །སྤྱོད་པ་གཅིག་ལ་རྟག་ཏུ་སྦས། །བསྙེན་པར་དཀའ་ལ་སྟོབས་པོ་ཆེ། །ཉམས་པར་བྱེད་ལ་མི་མངོན་པ། །དེ་ནི་མི་བརྟན་མྱུར་དུ་འགྲོ། །དེ་འདྲའི་སེམས་ནི་གང་ཡིན་པ། །མཁས་པ་
[150a.2]རྣམས་ནི་འདུལ་བར་བྱེད། །དེ་དག་བདུད་ཀྱིས་བཅིངས་ལས་འདས། །ཕ་རོལ་བདེ་བ་འབྱུང་བ་ཐོབ། །རྣམ་རྟོག་མི་བཟད་གཡོན་ཅན་ཏེ། །དེ་ནི་གཏིང་དཔག་དཀའ་ཞིང་གཡོ། །དེ་ལྟ་བུ་ལ་རྟེན་པའི་སེམས། །དམྱལ་བའི་གཡང་སར་ཉེ་བར་ལྟུང་། །ཉེས་པ་དེ་དག་ལས་གྲོལ་ཞིང་། །
[150a.3]དབང་པོ་དོན་གྱི་དབང་མི་འགྲོ། །སྡིག་པའི་ཆོས་ཀྱིས་མ་གོས་པ། །འཆི་མེད་གནས་སུ་ཁྲིད་པར་འགྱུར། །སེམས་ནི་རྒྱུ་དང་རྐྱེན་ལས་སྐྱེས། །དེ་ནི་རྣལ་འབྱོར་མཆོག་ལ་འཇུག །མྱུར་དུ་གྱུར་པའི་དབང་གིས་སུ། །དེ་བཞིན་དེ་ནི་ཤིན་ཏུ་འཇུག །དེ་ལྟར་ལས་ནི་བྱེད་པ་ཡིས། །འབྲས་བུ་
[150a.4]དེ་ནི་སྣ་ཚོགས་འབྱུང་། །གཅིག་ཏུ་ཕྲ་མོ་གཅིག་སྤྱད་པ། །སྐད་ཅིག་གཉིས་པར་མི་འདུག་སྟེ། །དེ་ཡི་ལུས་དང་འགྲོ་བ་ནི། །འཇིག་རྟེན་མཐའ་ནི་གང་དུ་ཁྲིད། །ལམ་ནི་གང་ནས་འགྲོ་འགྱུར་བ། །ཐམས་ཅད་དུ་ནི་ཤེས་པར་དཀའ། །གང་དུ་ལུས་ནི་འགྲོ་བ་དང་། །འདུག་པ་དང་ནི་ལས་
[150a.5]བྱེད་པ། །དེ་ཡི་ལས་ནི་མཐོང་འགྱུར་ན། །རྣལ་འབྱོར་དེ་ནི་མི་མཐོང་ངོ་། །དེ་ནི་གདུལ་བར་དཀའ་བ་སྟེ། །དེ་ཡི་ལུས་ཀྱང་མི་རིག་གོ། །སེམས་ཅན་ཀུན་གྱི་རྟོག་མི་བཟད། །ཡང་བར་སྤྱོད་ལ་མིག་ཀྱང་མེད། །སྡིག་དང་སྡིག་མི་བྱེད་པ་མཐོང་། །དེ་ནི་སྒྱུ་མ་ལྟ་བུ་ཡིན། །དེ་ཡི་རྟོག་པ་མི་
[150a.6]རིག་ཅིང་། །འགྲོ་བ་མེད་པ་མི་མཐོང་ངོ་། །ཚེ་རབས་དག་ནི་བརྒྱ་སྙེད་དུ། །སྐྱེ་བོ་ཐམས་ཅད་ཁྲིད་བྱེད་པ། །འདི་ནི་མཚོན་གྱིས་མི་ཆོད་ཅིང་། །མེ་ཡིས་སྲེག་པར་མི་བྱེད་དོ། །སྐྱེ་བོ་མིག་མེད་ཐམས་ཅད་ནི། །གཅོད་པར་བྱེད་ཅིང་སྲེག་པར་བྱེད། །ལས་ཀྱི་ཐག་པ་དམ་པོ་ཡིས། །སྐྱེ་
[150a.7]བོ་བཅིངས་པ་སྡུག་བསྔལ་ཆེ། །ཚེ་རབས་དག་ནི་སྟོང་སྙེད་དུ། །ཁྲིད་པར་བྱེད་ཀྱང་མི་མཐོང་ངོ་། །སྐད་ཅིག་ཏུ་ནི་དགེ་བྱེད་ཅིང་། །སྐད་ཅིག་ཏུ་ནི་མི་དགེ་བྱེད། །དགེ་དང་མི་དགེ་བྱེད་པ་ཡི། །སེམས་དུལ་བ་ནི་བདེ་བར་འགྱུར། །སྒོ་དྲུག་ནས་ནི་བྱུང་བ་ཡིས། །ཡུལ་རྣམས་ལ་ནི་རབ་ཏུ་
[150b]
[150b.1]བརྐམ། །འཇིག་རྟེན་མཐར་ནི་སེམས་ཁྲིད་པ། །ཉོན་མོངས་པ་ཡང་མི་རིག་གོ། །དེ་ལྟར་དགེ་སློང་དེས་ལེགས་པར་བྱས་པ་ཆེན་པོ་དེ་ཆུང་ངུར་བསྒྱུར་བ་མཐོང་ནས། ཡིད་ལ་ལེགས་པར་བྱས་ཞེས་བྱ་བའི་ལས་གང་གིས་ཕལ་ལམ་ལྷ་གཞན་དུ་འགྱུར་བ་ཞིག་ན། འདི་ལྟར་དེ་སེམས་གཙོ་
[150b.2]བོའི་དབང་དང་། སེམས་ཡོངས་སུ་འགྱུར་བའི་དབང་གིས་དུད་འགྲོར་གྲུབ་པ་ལྟ་ཞེས་བརྗོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ས་རྣམ་མཛེས་ན་ཞེས་
[150b.3]བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་བདག་ཉིད་ཚུལ་ཁྲིམས་བསྲུངས་ཤིང་། གཞན་ཡང་བསྲུང་དུ་བཅུག །བདག་ཉིད་སྡིག་པ་མི་བྱེད་ཅིང་། གཞན་ཡང་ཟློག་པར་བྱེད། 
[150b.4]སྐྱོན་དུ་འགྲང་བར་བྱེད་ལ། ཚུལ་ཁྲིམས་ལ་ཡང་རབ་ཏུ་བཀོད། དེ་བདག་ཉིད་ཀྱང་ཚུལ་ཁྲིམས་དྲི་མ་མེད་པ་བརྟན་པ་དང་། ཉེར་བསྡོགས་ཡོངས་སུ་དག་པ་སྲུང་བར་བྱེད་པ་དང་། སྲོག་གཅོད་པ་དང་། མ་བྱིན་པར་ལེན་པ་སྤངས་པ་ཡིན་ཏེ། སྲོག་གཅོད་པ་རྣམ་པ་དུ་སྤངས་ཞེ་ན། འདིར་སྡོམ་
[150b.5]པས་བསྡམས་པས་སེམས་ཅན་མང་པོ་དང་། གྲོག་སྦུར་མང་པོ་དང་། སྡིག་པ་མང་པོ་དང་། སྦལ་པ་མང་པོ་དང་། སྲོག་ཆགས་གནས་ན་གནས་པ་མང་པོ་དང་། ནེའུ་ལེ་མང་པོ་གནས་པའི་ས་བརྐོས་པ་གང་གིས། སེམས་ཅན་གནོད་པར་འགྱུར་བ་རྐོ་བར་མི་བྱེད་ལ། གཞན་སྡོམ་པ་བླངས་
[150b.6]པའམ། སྡོམ་པ་མ་བླངས་པ་ཡང་ཕྱིར་ཟློག་པར་བྱེད་སྐྱོན་དུ་འགྲང་བར་བྱེད་འགོག་པར་བྱེད། འཆགས་སུ་འཇུག་པར་བྱེད་པའོ། །མ་བྱིན་པར་ལེན་པ་སྤངས་པའི་ཚུལ་ཁྲིམས་ཇི་ལྟར་འཛིན་ཅེ་ན། འདི་ལ་རྫ་མཁན་ནམ་གཞན་གྱིས་ཡོངས་སུ་བཟུང་བ་ལ་རྐུ་སེམས་ཀྱིས་ཅུང་ཟད་ཙམ་ཡང་མི་
[150b.7]ལེན་ལ། གཞན་ལེན་ན་ཡང་ཕྱིར་ཟློག་པར་བྱེད་ཅིང་། ཚུལ་ཁྲིམས་ལ་རབ་ཏུ་འཇོག་པར་བྱེད་ལ་རྗེས་སུ་ཡི་རང་བར་མི་བྱེད་པ་ཡིན་ཏེ། དེ་ལྟར་སྲོག་གཅོད་པ་དང་། མ་བྱིན་པར་ལེན་པ་རྣམ་པར་སྤངས་པའི་སྐྱེས་བུ་དམ་པ་ཚུལ་ཁྲིམས་སྤྱོད་པ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་
[151a]
[151a.1]འཇིག་རྟེན་རྣམ་པར་མཛེས་ན་གནས་པའི་གནས་སུ་སྐྱེ་བར་འགྱུར་རོ། །རྟག་ཏུ་དགའ་ཞིང་གླུ་དབྱངས་དང་། བགད་པ་དང་། རྩེས་པ་དང་། རབ་ཏུ་རྩེས་པ་དང་། དགའ་དགུར་སྤྱོད་པ་སྐྱེ་བོ་རང་གི་འོད་དང་ལྡན་པས་རྟག་ཏུ་གང་བའི་ཚལ་དང་ཉེ་བའི་ཚལ་དང་སྐྱེད་མོས་
[151a.2]ཚལ་གྱི་གནས་རྣམས་སུ་སྐྱེ་བར་འགྱུར་ཏེ། ཚུལ་ཁྲིམས་བཟང་པོ་བསྲུང་བ་མཐོ་རིས་ཀྱི་གནས་སུ་སྐྱེ་བར་འགྱུར་རོ། །ལས་བྱ་བ་ལེགས་པར་བྱས་པ་དེའི་ཡུལ་ཤིན་ཏུ་ཉམས་དགའ་ཞིང་ལོངས་སྤྱོད་དང་ལྡན་པའི་འབྱོར་པའི་འདི་ཡིན་ཏེ་འདི་ལྟ་སྟེ། ཚལ་དེ་ཀུན་ནས་གསེར་གྱི་དྲ་བའི་སྐུད་པས་
[151a.3]ཉེ་བར་སྦྲེལ་ཞིང་དྲིལ་བུ་གཡེར་ཀའི་སྒྲ་སི་ལི་ལི་འབྱུང་ངོ་། །དེ་ལ་དྲིལ་བུ་གཡེར་ཀའི་རྣམ་པ་ནི་འདི་དག་ཡིན་ཏེ་འདི་ལྟ་སྟེ། གང་ལས་ཀྱིས་བྱས་པའི་བཻ་ཌཱུརྱའི་དྲིལ་བུ་གཡེར་ཀ་རྒྱང་རིང་པོ་ཉིད་ནས་མཐོང་ནས། འདི་ལྟར་ལས་བྱ་བ་ལེགས་པར་བྱས་པ་ཞི་བ་ཁྱོད་བྱོན་པ་ལྟ་ཞེས་སྨྲ་ཞིང་། འདི་ལྟར་ཚིགས་
[151a.4]སུ་བཅད་དེ་སྨྲས་པ། ཡིད་ནི་ཤིན་ཏུ་དང་བ་ཡིས། །ཚུལ་ཁྲིམས་དག་ནི་གང་བསྲུངས་པ། །དེ་ནི་ཚུལ་ཁྲིམས་བསྲུངས་པ་ཡི། །བདེ་བ་འདིར་ནི་ཉེ་བར་གནས། །ཚུལ་ཁྲིམས་ལེགས་པར་བསྲུངས་པ་དང་། །གོམས་པ་དུ་མ་བྱས་པ་ཡི། །ཡོངས་སུ་འགྱུར་བ་བདེ་བ་དང་། །མྱ་ངན་འདས་
[151a.5]པའང་རྟོགས་པར་འགྱུར། །ཚུལ་ཁྲིམས་ངན་འགྲོ་རྣམས་ལས་སྐྱོབ། །ཚུལ་ཁྲིམས་བཟང་འགྲོར་ཁྲིད་པར་བྱེད། །དེ་ལྟར་ཚུལ་ཁྲིམས་རྟག་ཏུ་སྲུངས། །ཡོངས་སུ་འགྱུར་བའི་བསིལ་བ་ཡིན། །འཆི་དུས་ཡང་དག་འབྱུང་བའི་ཚེ། །ཚུལ་ལྡན་ག་ལས་འཇིགས་པ་མེད། །ངན་འགྲོ་
[151a.6]ལས་སྐྱོབ་བདག་ལས་མེད། །ཚུལ་ཁྲིམས་སྐྱོབ་པ་མཆོག་ཡིན་ནོ། །དེ་ནི་ཁྱོད་དེ་ཚུལ་ཆེན་གྱིས། །ཐམས་ཅད་དུ་ནི་བསྲུངས་པ་ཡིན། །ལྷ་ཡི་གནས་སུ་འོངས་པ་དག །ཤིན་ཏུ་བག་མེད་མ་བྱེད་ཅིག །དེ་ལྟར་ལྷ་དེ་ལེགས་པར་བྱས་པའི་ལས་ཀྱིས་དྲིལ་བུ་གཡེར་ཀའི་སྒྲ་དེས་བག་
[151a.7]མེད་པའི་ཉེས་པ་རྣམས་ཁོང་དུ་ཆུད་པར་བྱེད་དོ། །དེ་ནས་གང་ལྷ་ཡུན་རིང་བར་ཚུལ་ཁྲིམས་བསྲུངས་པ་དེ། ལེགས་པར་ཁོང་དུ་ཆུད་ནས། སྐད་ཅིག་ཙམ་དུ་ཡང་ཤིན་ཏུ་བག་མེད་པ་མི་བྱེད་དོ། །གང་གིས་ཚེ་རབས་མང་པོ་ཤིན་ཏུ་གོམས་པ་མེད་པ་དེ་ནི་དེའི་ཚེ། སྒྲ་རྣམ་པར་འབྱིན་
[151b]
[151b.1]པ་ཡི་ཁོང་དུ་མི་ཆུད་པར་འགྱུར་ལ། དེ་ལྟར་དེ་ཕྱིར་ཞིང་ཤིན་ཏུ་བག་མེད་པར་འགྱུར་བ་ཞིག་ན། དེ་ལྟར་དེ་ཡང་དག་པར་ཁོང་དུ་ཆུད་ནས། དེ་ནས་ཡང་གཞན་དུ་འགྲོ་བར་བྱེད་དེ། ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་ཉེ་བར་མཛེས་པར་བྱས་པའི་གནས་རྣམས་ག་ལ་བ་དེར་འགྲོ་བར་
[151b.2]བྱེད་དོ། །རྣམ་མཛེས་ཀྱི་ཚལ་དེ་ཡང་ཀུན་ནས་དཔག་ཚད་སུམ་སྟོང་ཡོད་པ་ས་བཞི་པོ་འདི་དག་སྟེ་ཚལ་ཆེན་པོའི་ས་གཞི་དང་གྲོང་ཁྱེར་ཆེན་པོ་བལྟ་ན་སྡུག་པ་ཞེས་བྱ་བ་ཐམས་ཅད་ཆེ་བ་ཡིན་ལ། ས་ལྷག་མ་གཞན་དག་ནི་ཆུང་བ་ཡིན་ནོ། །ཚལ་དེ་ཡང་ཀུན་ནས་གྲུ་བཞི་པ་ཡིན་ཏེ། 
[151b.3]ཚལ་དེའི་ངོས་བཞི་ལ་བཻ་ཌཱུརྱ་ཤིན་ཏུ་དྲི་མ་མེད་པའི་དཔག་བསམ་གྱི་ཤིང་ཆེན་པོ་བཞི་ཡོད་དེ་ཤིང་དེ་དག་གི་འོད་རྒྱར་ཀུན་ནས་དཔག་ཚད་ཙམ་ལ། རིང་དུ་ཡང་དཔག་ཚད་ལྔ་སྟོང་དུ་འབྱུང་སྟེ། ཤིང་དེ་དག་གི་འོད་ཉི་མ་བཞིན་དུ་སྣང་ངོ་། །ཤིང་དེ་དག་གི་ཡལ་ག་དང་ལོ་མ་རྣམས་ལ་ལྷ་
[151b.4]དང་ལྷ་མོའི་ཚོགས་ལྷན་ཅིག་རྩེ་བར་བྱེད་ཅིང་ཡིད་ལ་གང་དང་གང་འདོད་པ་དེ་དེ་དག་ལས་འཐོབ་བོ། །ཤིང་དེ་དག་གི་དབུས་ན། རྣམ་མཛེས་ཀྱི་ཚལ་དེ་ཀུན་ནས་གསེར་དང་དངུལ་དང་བཻ་ཌཱུརྱའི་པད་མའི་རྫིང་རྣམས་ཀྱིས་ཉེ་བར་མཛེས་པར་བྱས། གསེར་བཙོ་མ་དྲི་མ་མེད་པའི་ཤིང་ལྗོན་པ་
[151b.5]རྣམས་ཀྱིས་ཉེ་བར་མཛེས་པར་བྱས། ཀུན་ནས་ཞིང་མ་རྨོས་པ་ཆེན་པོ་ཤིན་ཏུ་དྲི་མ་མེད་ཅིང་ཤིན་ཏུ་གཙང་བ་དང་ཤིན་ཏུ་རོ་ཞིམ་པ་དང་བརྩོན་འགྲུས་ཆེན་པོས་ཉེ་བར་མཛེས་པར་བྱས། བྱ་དཀར་པོ་དྲི་མ་མེད་པ་ལྟ་བུ་མཐོང་ན་ཡིད་དུ་འཐད་པ་ཐོས་ན་ཉམས་དགའ་བ་སྒྲ་འབྱིན་པ་
[151b.6]རྣམས་ཀྱིས་ཉེ་བར་མཛེས་པར་བྱས་སོ། །ཚལ་དེ་ན་གང་བྱ་དངུལ་གྱི་སྒྲོ་ཡོད་པ་དེ་དག་གི་མགོ་གསེར་ལ། ལྟོ་བ་བཻ་ཌཱུརྱ། མཆུ་ཀེ་ཀེ་རུ། མིག་པད་མ་རཱ་གའི་མདོག་ལྟ་བུ་ཡིན་ཏེ། དེ་ལྟར་བྱ་ཐམས་ཅད་ཀྱི་ཁ་དོག་རྣམ་པར་དབྱེའོ། །གང་ཤིང་རྣམས་ཀྱི་ཁ་དོག་དངུལ་ལྟ་བུ་དེ་དག་
[151b.7]གི་སྟེང་ན་གསེར་གྱི་བྱ་རྣམས་གནས། གང་གསེར་གྱི་ཤིང་ལྗོན་པ་དེ་དག་ལ་དངུལ་གྱི་བྱ་རྣམས་གནས། གང་བཻ་ཌཱུརྱའི་ཤིང་ལྗོན་པ་དེ་དག་གི་ཡལ་གའི་གསབ་གསེབ་ན་བྱ་པད་མ་རཱ་གའི་མདོག་ལྟ་བུ་གནས། གང་ཤིང་ལྗོན་པ་པད་མ་རཱ་གའི་མདོག་ལྟ་བུ་དེ་དག་ལ་བྱ་མཐོན་ཀའི་ཁ་
[152a]
[152a.1]དོག་ལྟ་བུ་རྒྱུ་སྟེ། འབྲས་བུ་ཐམས་ཅད་ལ་ཟ་ཞིང་སྦྲང་རྩི་དག་ལ་ཡང་འཐུང་ངོ་། །གང་ཀུན་ནས་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ལ་རིན་པོ་ཆེ་སྣ་བདུན་གྱི་སྒྲོ་བཀྲ་བའི་བྱ་དེ་དག་ཀྱང་རྩེ་བར་བྱེད། སྐད་འབྱིན་པར་བྱེད་དོ། །དེ་ལྟར་བུང་བའི་ཚོགས་ཀྱང་
[152a.2]པད་མ་མང་པོ་རྣམས་ཀྱི་ནང་ན། ལས་སྣ་ཚོགས་བྱས་པ། ལུས་བཀྲ་བ། དུས་ཀྱི་བསམ་པ་སྣ་ཚོགས་ཡོད་པ། པད་མའི་གསེབ་ཏུ་ཞུགས་ཤིང་ཟེ་བའི་གསབ་གསེབ་ན་གནས་པ་རྣམས་དགའ་བར་བྱེད་ཕན་ཚུན་རྩེ་བར་བྱེད། ཡོངས་སུ་སྤྱོད་པར་བྱེད་དོ། །དེ་ལྟར་ཤིང་
[152a.3]ལྗོན་པའི་རྣམ་པ་དེ་ལྟ་བུའི་གྲིབ་མ་ཡོན་ཏན་ཀུན་འབྱོར་པའི་སྟེང་ན། ལྷ་རྣམས་ལྷ་མོའི་ཚོགས་དང་ལྷན་ཅིག་ཏུ་དགའ་བར་བྱེད། ཡོངས་སུ་སྤྱོད་པར་བྱེད་དོ། །ཚལ་དེ་ཡང་ལྷ་ཐམས་ཅད་ཀྱི་ཡོན་ཏན་ཀུན་ཤིན་ཏུ་ཕུན་སུམ་ཚོགས་པ་ཡིན་ཏེ། གང་གི་ཚེ་ལྷ་རྣམས་ལྷ་མ་ཡིན་རྣམས་
[152a.4]དང་གཡུལ་འགྱེད་པར་འགྱུར་བ་དེའི་ཚེ། ལྷའི་རྒྱལ་པོ་བརྒྱ་བྱིན་ལྷ་རྣམས་ལ་འདི་ལྟར་ལྷ་རྣམས་སྟ་གོན་གྱིས་ཤིག །རི་བོ་ཟླ་བ་ལ་གནས་པའི་ལྷ་མ་ཡིན་འདི་དག་ལྷ་རྣམས་ལ་མངོན་པར་གནོད་པ་བྱེད་ཀྱིས་ཆོས་ཤིག་ཅེས་བསྒོའོ། །དེ་ཐོས་ནས་སུམ་ཅུ་རྩ་གསུམ་པའི་ལྷ་རྣམས་རྣམ་
[152a.5]མཛེས་ཀྱི་ཚལ་ག་ལ་བ་དེར་དོང་སྟེ་ཕྱིན་ནས། ལྷའི་ཚོགས་ཐམས་ཅད་དང་བརྒྱ་བྱིན་གྱི་མདུན་དུ་འགྲོ་བ་དག་རྣམ་མཛེས་ཀྱི་ཚུལ་དུ་འཇུག་གོ་དེ་རྣམས་ཞུགས་ནས་ཀྱང་ཕྱོགས་བཞི་དག་གི་ཕྱོགས་བཞི་ག་ལ་བ་དེ་རྣམས་ན། ལྷའི་བཻ་ཌཱུརྱའི་ཤིང་ལྗོན་པ་ཆེན་པོ་ཤིན་ཏུ་དྲི་མ་མེད་པ་བཞི་ཡོད་པ་དེ་དག་གི་
[152a.6]སྡོང་པོ་གང་ཡིན་པ་དེ་དག་ལ་མེ་ལོང་བཞིན་དུ་ལྷ་རྣམས་ཀྱི་ལུས་མངོན་ནོ། །དེ་དག་རྣམ་པར་རྒྱལ་བའི་མཚན་མ་མཐོང་བ་དང་ཡང་ལྷ་གང་དག་ལྷ་དང་ལྷ་མ་ཡིན་གྱི་གཡུལ་འགྱེད་པ་ན་ཡན་ལག་དང་འབྲལ་བའམ་ཆད་པར་འགྱུར་བ་རང་གིས་སྤྱོད་པ། གཟུགས་བརྙན་གང་འབྱུང་བ་ཤིང་དེ་
[152a.7]རྣམས་ཀྱི་ནང་ན་སྣང་སྟེ། གང་ལྷ་ཡན་ལག་ཆད་པར་འགྱུར་བ་དེ་དག་དེ་ཉིད་དུ་ཡང་ཕྱིར་སྐྱེ་བར་འགྱུར་ལ་གང་དེའི་མགོ་གཅོད་པའམ་རྐེད་པ་གཅོད་པ་ནི་མ་གཏོགས་ཏེ། དེ་ལྟར་ལྷ་དེ་དག་ཕྱིར་སྐྱེ་བར་མི་འགྱུར་རོ། །ཇི་ལྟར་ལྷ་མགོ་གཅོད་པའམ་རྐེད་པ་གཅོད་པར་འགྱུར་བ་དེ་བཞིན་བདག་
[152b]
[152b.1]ཉིད་ཀྱིས་མཐོང་བར་འགྱུར་ཏེ། དེ་ལ་བདག་ཉིད་དེ་མཐོང་ནས་ལྷ་དེ་དག་ལ་བསྙད་དོ། །ལྷ་དེ་རྣམས་དེ་འཆི་བའི་དུས་ཡོངས་སུ་སྤང་བའི་དོན་དུ་བརྒྱ་བྱིན་ལ་འདི་ལྟར་ལྷ་འདི་དག་ནི་ལྷ་མ་ཡིན་རྣམས་དང་། གཡུལ་འགྱེད་པའི་ཚེ་འགུམ་པར་འགྱུར་རོ་ཞེས་བསྙད་དོ། །དེ་ཐོས་ནས་
[152b.2]བརྒྱ་བྱིན་གྱིས། གྲོགས་པོ་ཁྱོད་གཡུལ་འགྱེད་པར་མ་འགྲོ་ཤིག །ཁྱོད་ཀྱི་ཚེའི་བར་ཆད་དུ་མ་གྱུར་ཅིག་ཅེས་ཟློག་པར་བྱེད་དོ། །འབྲས་བུ་དེ་གང་གི་ཡིན་ཞིག་གུ་སྙམ་དུ་དགེ་སློང་དེ་སེམས་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་དང་ཡིད་སྙིང་
[152b.3]རྗེ་དང་ལྡན་པར་འགྱུར་བ་གང་གིས་ཤེན་པས་གསད་པར་བཤམས་པ་ལས་ཐར་བར་བྱས་པའི་ལས་ཀྱི་རྣམ་པར་སྨིན་པ་དེས་རྣམ་མཛེས་སུ་ཤིང་ལྗོན་པའི་རྣམ་པ་དེ་ལྟ་བུ་སྐྱེ་སྟེ། མེ་ལོང་ལྟ་བུར་གྱུར་པ་དེ་ལ་གཟུགས་བརྙན་སྣང་ངོ་། །དེ་ནས་ཡང་ལྷ་རྣམས་རྣམ་མཛེས་ཀྱི་ཚལ་ག་ལ་བ་དེར་
[152b.4]འདོང་ངོ་། །དོང་ནས་ཀྱང་རྣམ་མཛེས་ཀྱི་ཚལ་དེའི་དབུས་ན་ཚལ་ཡོད་དེ། དེ་ཡང་འདོད་པ་ཐམས་ཅད་ཀྱི་ཤིང་ལྗོན་པ་རྣམས་ཀྱིས་ཉེ་བར་མཛེས་པར་བྱས་པ་ཡིན་ལ་དེར་ཞུགས་ནས་ལྷ་རྣམས་གྲོས་བྱེད་དོ། །འདི་ལྟར་ལྷ་དང་ལྷ་མ་ཡིན་རྣམས་ཀྱི་དཔུང་ཆེ་ཆུང་ལ་སེམས་པར་བྱེད་དེ། 
[152b.5]ལྷ་མ་ཡིན་རྣམས་དཔུང་གང་དང་ལྡན་ཞིང་། ལྷ་རྣམས་དཔུང་གང་དང་ལྡན་ཞིག་ཅེས་ལྷ་དེ་རྣམས་ཕན་ཚུན་དཔྱོད་པར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ལྷ་རྣམས་ལ་སྨྲས་པ། ཆོས་ལ་རྟེན་པ་དག་ནི་ཆོས་ཀྱིས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། གང་གི་ཚེ་འཛམ་
[152b.6]བུའི་གླིང་ན་གནས་པའི་མི་རྣམས་རྩོད་པའི་དུས་སུ་དགེ་བ་བཅུའི་ལས་ཀྱི་ལམ་གཙོར་འཛིན་ཅིང་། དགེ་བ་བཅུའི་ལས་ཀྱི་ལམ་ཡང་དག་པར་བླངས་ཏེ་སྤྱོད་པ་དང་ཕ་རོལ་ཡང་སྤྱོད་དུ་འཇུག་པ་དང་ལུས་དང་ངག་གི་ཚུལ་ཁྲིམས་རྣམ་པ་བདུན་ཡང་མ་རལ་བ་དང་མ་ཞིག་པ་དང་མ་ཉམས་
[152b.7]པ་དང་བརྟན་ཞིང་ཚུལ་འཆོས་པ་མེད་པར་བསྲུངས་པ་དེའི་ཚེ། འཛམ་བུའི་གླིང་གི་མི་རྣམས་འཆི་བའི་དུས་བྱས་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། ཇི་ལྟར་སྒྲོ་བ་བྱེ་མས་བཀང་བ་ཁ་ཐུར་དུ་བསྟན་པའི་བྱེ་མའི་ཤུགས་འབབ་པ་བཞིན་དུ་དེ་ལྟར་མི་དག་ལྷ་རྣམས་ཀྱི་ནང་དུ་སྐྱེ་
[153a]
[153a.1]བར་འགྱུར་རོ། །དེ་ལྟར་ལྷའི་དཔུང་མངོན་པར་འཕེལ་ལ། ལྷ་མ་ཡིན་གྱི་དཔུང་ཡོངས་སུ་འགྲིབ་སྟེ། ལྷ་མ་ཡིན་གྱི་བརྩོན་འགྲུས་ཞན་པར་འགྱུར་བ་དེའི་ཚེ། རི་བོ་ཟླ་བ་ལ་གནས་པའི་ལྷ་མ་ཡིན་གྱི་དཔུང་། ལྷ་རྣམས་ཀྱིས་ཟློག་པ་ཉིད་དུ་བྱེད་དོ། །དེ་ནས་
[153a.2]དུས་གཞན་དུ་ལས་ཀྱི་ལམ་དྲི་མ་ཅན་སྤྱོད་པའི་མི་རྣམས་དགེ་བའི་ལས་ཀྱི་ལམ་རལ་བ་དང་ཞིག་པ་དང་ཉམས་པ་དང་བརྟན་པོར་མི་སྤྱོད་པ་དེའི་ཚེ། འཛམ་བུའི་གླིང་གི་མི་རྣམས་འཆི་བའི་དུས་བྱས་ནས། ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ་འདི་ལྟ་སྟེ། ཤིང་ལྗོན་པ་ཨ་མྲ་རབ་ཏུ་སྨིན་པ་
[153a.3]དག་ལ་སྐྱེས་བུ་སྟོབས་དང་ལྡན་པས་ཤིན་ཏུ་སྒུལ་བར་བྱེད་དོ། །དེ་ཤིན་ཏུ་བསྒུལ་བ་ན་ཇི་ལྟར་ཨ་མྲ་ལྷུང་བ་དེ་ལྟར་མི་དག་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ནས་ཡང་དུས་དམས་པ་ན། དགེ་བ་ཤིན་ཏུ་དྲི་མ་ཅན་སྤྱོད་པའི་མི་འབྱུང་བ་རྣམས་ལུས་དང་ངག་གི་ཚུལ་ཁྲིམས་མི་སྲུང་ཞིང་ཤིན་
[153a.4]ཏུ་བརྟན་པོར་མི་སྤྱོད། །ཤིན་ཏུ་དཀར་བ་མ་ཡིན། རྟག་པར་མ་ཡིན་པ་དེ་དག་འཆི་བའི་དུས་བྱས་ནས་ལྷ་ཤིན་ཏུ་དམན་པ་རྣམས་ཀྱི་ནང་དུ་སྐྱེ་བར་འགྱུར་ཏེ་འདི་ལྟ་སྟེ། ཤིང་ལྗོན་པ་བིལ་བ་སྦོམ་པོ་བརྟན་པ་འབྲས་བུ་མ་སྨིན་པར་གྱུར་པ་ལ་མི་སྟོབས་ཆུང་ངུའི་འདོམ་གྱིས་འཁྱུད་ནས་ཤིན་ཏུ་
[153a.5]སྒུལ་བར་བྱེད་པ་དེ་ཚེགས་ཆེན་པོས་ཤིན་ཏུ་སྒུལ་བར་བྱེད་དོ། །གང་སྒུལ་བར་བྱེད་པ་དེ་དག་ཀྱང་ཤིན་ཏུ་ཞན་པ་ཡིན་ཏེ། དེ་བསྒུལ་བ་ན་བིལ་བའི་འབྲས་བུ་གང་ཞིག་འབབ་པ་ན་སྨིན་པ་ཉུང་ཟད་ཅིག་འབབ་པར་འགྱུར་བ་དེ་བཞིན་དུ། ད་ལྟར་གྱི་མི་ཚུལ་ཁྲིམས་དྲི་མ་ཅན་དེ་ལྷ་རྣམས་ཀྱི་ནང་དུ་
[153a.6]སྐྱེ་བར་འགྱུར་རོ། །ལྷ་ཁྱེད་ཅག་ཀྱང་ཤིན་ཏུ་བག་མེད་པ་ལ་གནས་ལ། ཤིན་ཏུ་བག་མེད་པ་ལ་གནས་པ་དེ་ནི་བག་མེད་པས་ཆོག་སྟེ། ལྷ་མ་ཡིན་གྱི་དཔུང་ནི་འཕེལ་ལོ། །ལྷའི་དཔུང་ནི་འགྲིབ་བོ། །དེ་ལྟར་ཆོས་མ་ཡིན་པ་སྤྱོད་པའི་མི་རྣམས་ཆོས་མ་ཡིན་པའི་ཚུལ་དང་། ལུས་དང་ངག་གི་
[153a.7]ཚུལ་ཁྲིམས་རྣམ་པ་བདུན་མི་སྤྱོད་ཅིང་མ་རུངས་པ། ཕ་རོལ་གདུང་བར་བྱེད་པ། མར་མི་འཛིན་པ། ཕར་མི་འཛིན་པ། ཆོས་མ་ཡིན་པ་དང་ལྡན་པ། ཆོས་མ་ཡིན་པའི་རྗེས་སུ་འཇུག་པ་དེ་དག་འཆི་བའི་དུས་བྱས་ནས་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་
[153b]
[153b.1]དུ་སྐྱེ་བར་འགྱུར་ཏེ་འདི་ལྟ་སྟེ། སྒྲོ་བ་བྱེ་མས་བཀང་བའི་ཁ་ཐུར་དུ་བསྟན་ནས། སྐྱེས་བུ་སྟོབས་དང་ལྡན་པས་ཇི་ལྟར་ཁ་ནས་བླུགས་ཏེ་གཏོང་བ་དེ་བཞིན་དུ་ད་ལྟར་གྱི་མི་རྣམས་སེམས་ཅན་དམྱལ་བ་དང་དུད་འགྲོ་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་དགེ་
[153b.2]བ་དང་མི་དགེ་བ་སྤྱོད་པའི་མི་འབྱུང་བ་དེ་དག་དེ་ལྟར་ཚུལ་ཁྲིམས་ཕྱོགས་གཅིག་པ་ཅུང་ཟད་དང་ལུས་ཀྱི་ཅུང་ཟད་དང་ངག་གི་ཅུང་ཟད་སྲུང་བ་དེའི་ཚེ། འཆི་བའི་དུས་བྱས་ནས། ཁ་ཅིག་ནི་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་ལ། ཁ་ཅིག་ནི་ལྷ་
[153b.3]རྣམས་ཀྱི་ནང་དུ་སྐྱེ་སྟེ་འདི་ལྟ་སྟེ་ཤིང་ལྗོན་པ་ཨ་མྲ་སྨིན་པ་དག་ལ་སྐྱེས་བུ་སྟོབས་དང་ལྡན་པའི་འདོམ་གྱིས་འཁྱུད་པ་དག་གང་ཨ་མྲ་རབ་ཏུ་སྨིན་པའི་འབྲས་བུ་དེ་དང་དེ་དག་ཏུ་ལྟུང་བར་འགྱུར་ལ། གང་མ་སྨིན་པ་དེ་དག་ནི་ལྟུང་བར་མི་འགྱུར་རོ། །དེ་བཞིན་དུ་དགེ་བ་འདྲེས་པར་སྤྱོད་
[153b.4]པའི་མི་རྣམས་ཁ་ཅིག་ནི་ལྷ་རྣམས་ཀྱི་ནང་དུ་སྐྱེ་ལ། ཁ་ཅིག་ནི་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །གང་གི་ཚེ་ཐམས་ཅད་དུ་ཆོས་མ་ཡིན་པའི་སྐྱེ་དགུ་ཕལ་ཆེར་འབྱུང་བ། མར་མི་འཛིན་ཕར་མི་འཛིན་དགེ་སྦྱོང་དུ་མི་འཛིན་བྲམ་
[153b.5]ཟེར་མི་འཛིན་རིགས་ཀྱི་རྒན་རབས་ཀྱི་རྗེས་སུ་མི་འཇུག་པ། ལུས་དང་ངག་གི་ཚུལ་ཁྲིམས་ཅུང་ཟད་ཀྱང་མི་སྲུང་བ་དེའི་ཚེ། འཛམ་བུའི་གླིང་གི་མི་དེ་རྣམས་འཆི་བའི་དུས་བྱས་ནས་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་ཏེ། དེའི་ཚེ་ལྷ་
[153b.6]མ་ཡིན་གྱི་སྟོབས་ནི་འཕེལ་ལོ། །ལྷའི་སྟོབས་ནི་ཡོངས་སུ་འགྲིབ་བོ། །དེ་ལ་ང་ཡང་ལྷ་དང་ལྷ་མ་ཡིན་གྱི་གཡུལ་འགྱེད་པར་འགྲོ་སྟེ། ང་ཉིད་ཀྱིས་རྒྱལ་བར་ནུས་ཀྱི། ལྷ་གཞན་དག་གིས་ནི་མ་ཡིན་ནོ། །དེ་ལྟར་འདི་ཡིད་ལ་བྱོས་ལ་ལྷ་རྣམས་ཆོས་ལ་འབད་པར་གྱིས་ཤིག །ཆོས་
[153b.7]ལ་ཡང་དག་པར་དགའ་བས་ནི་འཇིག་རྟེན་འདི་དང་ཕ་རོལ་ཀུན་ཏུ་བསྲུངས་པར་འགྱུར་རོ། །མཐུ་རྣམས་ཀྱི་ནང་ན་ནི་ཆོས་མཐུ་ཆེ་སྟེ་གཞན་མཐུར་མི་སྣང་ངོ་། །དེ་ལྟར་ཡིད་ལ་བྱ་བ་འདི་ཡིད་ལ་བྱོས་ཏེ། ལྷ་མ་ཡིན་ཕམ་པར་བྱ་བ་ལ་རབ་ཏུ་འབོད་ཅིག །དེ་སྐད་ཅེས་བསྒོ་བ་དང་བརྒྱ་
[154a]
[154a.1]བྱིན་ལ་འདི་སྐད་ཅེས་སྨྲས་སོ། །ཇི་ལྟར་ཁྱོད་ཀྱིས་བཀའ་སྩལ་པ་དེ་བཞིན་དུ་སྒྲུབ་ཅིང་མཆིས་ཏེ། ཇི་ལྟར་བརྒྱ་བྱིན་གྱིས་བདག་ཅག་ལ་བཀའ་སྩལ་པ་དེ་བཞིན་ནོ་ཞེས་སྨྲས་ནས། གོ་ཆའི་ཚལ་ག་ལ་བ་དེར་གོ་ཆ་བགོ་བའི་དོན་དུ་འདོང་བར་བྱེད་དོ། །དེ་ནས་ཤིང་དེ་དག་
[154a.2]ལས་ལྷ་རྣམས་ཀྱི་གོ་ཆ་མི་ཕྱེད་པ་དག་རབ་ཏུ་འབྱུང་སྟེ། གང་གྱོན་ནས་ལུས་མི་ཕྱེད་པ་རྣམས་དེ་ལྟར་ཐམས་ཅད་རྣམ་པར་སྤང་ངོ་། །ཇི་ལྟར་རི་བོའི་རྩེ་ལ་གནས་པའི་ཉི་མ་འོད་དམར་པོ་འཆར་བ་དེ་ལྟར་བརྗིད་པ་ན། རི་བོ་ཟླ་བ་ཞེས་བྱ་བ་ག་ལ་བ་དེར་གཡུལ་འགྱེད་པའི་དོན་དུ་འདོང་བར་བྱེད་
[154a.3]དེ། དེ་ནས་ཡང་ལྷ་དང་ལྷ་མ་ཡིན་གཡུལ་འགྱེད་པ་སྔ་མ་བཞིན་དུ་དེ་རྣམས་གཡུལ་འགྱེད་དོ། །དེ་ནས་གང་ལྷ་དེ་རྣམས་རྣམ་མཛེས་སུ་སོ་སོར་གནས་ཏེ། འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དེ་དག་ཕན་ཚུན་གྲོགས་སུ་གྱུར་པ། ཡིད་འདོད་ཆགས་ཀྱིས་རབ་
[154a.4]ཏུ་མྱོས་པ་ཀུན་འདི་ལྟ་སྟེ། བཻ་ཌཱུརྱའི་ཚལ་དང་གསེར་གྱི་ཤིང་ལྗོན་པའི་ཚལ་དང་རིན་པོ་ཆེ་ཀེ་ཀེ་རུའི་ཚལ་དང་ལྷའི་མེ་ཏོག་དང་འབྲས་བུ་འབྱོར་པ་དང་བྱ་སྒྲ་སྣ་ཚོགས་འབྱིན་པ། དགའ་བ་རྣམས་ཀྱི་ནང་ན་དགའ་བར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་
[154a.5]པ་དེ། སུམ་ཅུ་རྩ་གསུམ་པའི་ལྷའི་བྱ་རྣམས་ཀྱི་ལས་ཀྱི་རྣམ་པར་སྨིན་པ་ལ་རྗེས་སུ་སེམས་པར་བྱེད་དེ། བྱ་འདི་དག་ལས་གང་གིས་ཁ་དོག་དང་ཆ་བྱད་སྣ་ཚོགས་སུ་འདུག་པ་དང་སྒྲ་སྣ་ཚོགས་འབྱིན་པ་དང་རིན་པོ་ཆེའི་ཤིང་ལྗོན་པ་སྣ་ཚོགས་ཀྱི་ནང་ན་བདེ་བར་འཁོད་ཅིང་། ཚལ་དང་ཉེ་བའི་
[154a.6]ཚལ་རྣམས་ཀྱི་ནང་ན་དགའ་བར་བྱེད་རྩེ་བར་བྱེད་ཡོངས་སུ་སྤྱོད་པར་བྱེད་སྙམ་མོ། །ལས་ཀྱི་དེ་ཁོ་ན་ཞིབ་མོར་ཤེས་པ་དེ་ལས་ཀྱི་འབྲས་བུ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། རི་མོ་མཁན་གླ་ཟ་བ་སེམས་ལ་གཡོ་མེད་པ་གང་གིས་གཟུགས་སམ་ཀུན་དགའ་
[154a.7]ར་བའམ། སྐྱེད་མོས་ཚལ་ཚོན་རྩི་ཁ་དོག་བཟང་པོ་སྣ་ཚོགས་ཀྱིས་རྣམ་པར་འདྲི་བ་འདི་ལྟ་སྟེ། ཁ་དོག་སྔོན་པོ་དང་སེར་པོ་དང་དམར་པོ་དང་འདྲེས་པ་རྣམས་ཀྱིས་རྩིག་ངོས་སམ་གཙུག་ལག་ཁང་ངམ་མཆོད་རྟེན་ཀྱི་ཁང་པའི་ནང་དུ་སངས་རྒྱས་ཀྱི་བྱིན་གྱི་རླབས་ཀྱིས་གླ་ཟ་བས་ཤིང་ལྗོན་པ་
[154b]
[154b.1]དང་། བྱ་དང་། མི་དང་། སྟག་དང་། རྟ་དང་། གྲོང་ཁྱེར་དང་། ཚལ་དང་། ཉེ་བའི་ཚལ་དང་། ལྟེང་ཀ་དང་། སྐྱེད་མོས་ཚལ་དང་། པད་མའི་ཚལ་དང་། མཚོ་དང་། དགེ་སྦྱོང་དང་། བྲམ་ཟེ་དང་། གྲོང་དང་། ཚོང་རྡལ་དང་། གཞལ་མེད་ཁང་ལ་སོགས་པ་བྲིས་པ་དང་སངས་རྒྱས་དང་
[154b.2]ཆོས་ཀྱི་བྱིན་གྱི་རླབས་ཀྱིས་ཡོན་བདག་རྣམས་ཀྱི་ལུང་བཞིན་དུ་བཟོ་བོ་གླ་བ་ལས་བྱེད་པ་རྣམས་ཀྱིས་གཞི་བསྙམས་པ་དང་། བྱུགས་པ་དང་། གསེར་དང་། དངུལ་ལས་བྱས་པའམ་ཟངས་ལས་བྱས་པའམ་དེ་དག་ལ་སོགས་པ་གཟུགས་གཞན་དག་ཚོན་རྩི་བཟང་པོ་དག་གིས་སྣ་ཚོགས་སུ་
[154b.3]བྲིས་ན། དེ་དག་ལུས་དང་བྲལ་ནས་བདེ་འགྲོ་ལྷ་རྣམས་ཀྱི་ནང་དུ་འདྲི་འདྲི་བ་དེ་བཞིན་དུ་བྱར་སྐྱེའོ། །ཚུལ་ཁྲིམས་སྤངས་པ་ལས་སྣ་ཚོགས་བྱས་པ་དེས་རི་དགས་དང་བུང་བར་གྱུར་ནས་དགའ་བར་བྱེད་དོ། །དེ་ལྟར་ལྷ་རྣམས་ཀྱི་ལས་དང་འབྲས་བུ་དང་འཐུན་པར་འགྱུར་ཏེ། ཇི་ལྟར་བླུན་པོ་
[154b.4]དེ་རྣམས་ཀྱིས་ལས་དེ་དག་སེམས་པ་བཞིན་བྱས་པ་དེ་བཞིན་དུ་དེ་དག་བླུན་པོར་གྱུར་ནས། ལྷ་རྣམས་ཀྱི་ཚལ་དང་ཉེ་བའི་ཚལ་བདེ་བ་དང་ཤིང་ལྗོན་པ་དང་རིའི་རྩེ་མོ་རྣམས་སུ་བདེ་བ་དེ་དག་མྱོང་བར་འགྱུར་རོ། །གང་གིས་ཇི་ལྟར་གཞི་སྦྱངས་པ་དང་བྱུགས་པ་དང་བལ་གླང་གི་སོའམ་དངུལ་ལམ་
[154b.5]གསེར་ལ་སོགས་པ་ལ་གཟུགས་ཇི་ལྟ་བ་བཞིན་བྱས་པ་ནི། ལས་རྣམ་པ་སྣ་ཚོགས་དུ་མའི་གཟུགས་རྒྱའི་འབུར་ལྟ་བུར་སྐྱེ་བར་འགྱུར་རོ། །ལྷ་དེ་དག་ཀྱང་རྣམ་མཛེས་ཀྱི་ཚལ་དེ་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོར་ཡང་དག་པར་མྱོང་བར་འགྱུར་བའི་ལས་ཟད་
[154b.6]པར་མ་གྱུར་པ་དེ་སྲིད་དུ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ། དགའ་བར་བྱེད་དགའ་དགུར་སྤྱོད་པར་བྱེད། རྩེ་བར་བྱེད་དེ་ལྷའི་བདེ་བ་སྣ་ཚོགས་མྱོང་བར་འགྱུར་རོ། །དེ་ཟད་ནས་དེ་ནས་ཡང་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་
[154b.7]དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བ་ལེགས་པར་བྱས་པའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས། མི་རྣམས་ཀྱི་ནང་དུ་སྐྱེས་ན། ལེགས་པར་བྱས་པའི་ལས་དེ་དང་རྒྱུ་འཐུན་པར་དེ་རྟག་ཏུ་སོ་སོ་
[155a]
[155a.1]ཡང་དག་པར་མྱོང་བར་འགྱུར་བ། བདེ་བར་གནས་པའི་བདེ་བས་རྒྱལ་པོའམ་རྒྱལ་ཚབ་ཏུ་ཡང་དག་པར་འགྲུབ་ལ། སྐྱེ་བོ་དུ་མས་མཆོད་པར་འགྱུར་བ་དང་རྟག་ཏུ་སྐྱེད་མོས་ཚལ་ལ་དགའ་བ་དང་རྟག་ཏུ་དགའ་སྟོན་ལ་དགའ་བ་དང་རྟག་ཏུ་ཡིད་རབ་ཏུ་དགའ་ཞིང་གཟུགས་
[155a.2]དང་རྒྱན་དང་ཆ་བྱད་བཟང་བ་དང་རྟག་ཏུ་བཟའ་བ་དང་བཏུང་བ་དང་ཁ་ཟས་གཞན་བཅའ་བ་བདེ་བ་དང་ཡང་དག་པར་ལྡན་པ་དང་རྟག་ཏུ་མལ་ཆ་དང་སྐྱེད་མོས་ཚལ་དུ་གནས་པ། བདེ་བ་དང་ལྡན་པ་དང་བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་དང་འཁོལ་བ་དག་དང་ལྡན་པར་འགྱུར་
[155a.3]བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་ས་ཡོངས་འདུ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་
[155a.4]ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དམ་པ་ཤེས་པ་དང་ལྡན་པར་འགྱུར་བ་གང་གིས་ཕ་མ་ལ་གོས་དང་ཟས་དང་མལ་ཆ་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་ཡོངས་སུ་བྱིན་ལ། གཞན་དག་ཀྱང་དགེ་བའི་ལས་དེ་ཉིད་ལ་
[155a.5]འཇོག་པར་བྱེད་ཅིང་། ཡང་དག་པར་འཇོག་པར་བྱེད་ལ་སོ་སོར་འཇོག་པར་བྱེད་དེ། རྣམ་པ་དེ་ལྟ་བུའི་སྦྱིན་པ་སྦྱིན་པར་བྱེད་པ་དང་སྲོག་གཅོད་ཕྲ་མོ་ཡང་སྲུང་བ་ཡིན་ཏེ། འབྲས་བུ་སྨིན་པ་རུལ་བར་གྱུར་པའི་ནང་ན་སྲིན་བུ་ཡོད་པར་བག་ཚ་ནས་ཟ་བར་མི་བྱེད་ལ། གཞན་དག་ཟ་
[155a.6]ན་ཡང་ཟློག་པར་བྱེད་ཅིང་སྨོད་པར་བྱེད་ལ། དེ་བདག་ཉིད་ཀྱང་ཚུལ་ཁྲིམས་སྲུང་གཞན་དག་ཀྱང་ཚུལ་ཁྲིམས་ལ་རབ་ཏུ་འཇོག་པར་བྱེད་དོ། །ཇི་ལྟར་ན་མ་བྱིན་པར་ལེན་པ་སྤངས་ཞེ་ན། འདི་ལ་མ་བྱིན་པ་ལེན་པ་འདི་ལྟ་སྟེ། མཚམས་སུ་བྱས་པར་བྱ་བ་དང་འབྲས་བུ་སར་པ་ཤུགས་
[155a.7]ཀྱིས་ཁྱེར་ཏེ་བོར་བའམ་ཀུན་དགའ་ར་བར་ལྷུང་སྟེ་བོར་བ་ཡང་སྤོང་བར་བྱེད་ལ། གཞན་ཡང་ཟློག་ཅིང་ལེན་པ་ལ་སྨོད་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ། བདག་དང་གཞན་ལ་ཕན་པར་ཞུགས་པའི་སྐྱེས་བུ་དམ་པ་དེ་ལུས་དང་བྲལ་ནས་ཤི་བའི་འོག་ཏུ་སུམ་ཅུ་
[155b]
[155b.1]རྩ་གསུམ་པའི་ལྷ་རྣམས་ཀྱི་སར་སྐྱེ་བར་འགྱུར་ཏེ། ཡོངས་འདུ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཤིང་ལྗོན་པ་གཅིག་པུ་དེ་ལྷག་པར་མཛེས་པ་ཡིན་ཏེ། གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་ན། འདི་ལྟར་ཡང་ལྷའི་རྒྱལ་
[155b.2]པོ་ལྷ་ཐམས་ཅད་ཀྱི་བྱ་བ་ལེགས་པར་བྱས་པ་དང་ཉེས་པར་བྱས་པ་དང་འཛམ་བུ་གླིང་གི་མི་རྣམས་ཀྱི་སྤྱད་པ་ལེགས་པར་བྱས་པ་དང་ཉེས་པར་བྱས་པའི་ནང་ན་དེའི་དྲི་དང་མདོག་དང་མེ་ཏོག་དང་ལོ་མ་དང་འབྲས་བུ་ཕུན་སུམ་ཚོགས་པ་ཡིན་ནོ་ཞེས་དེ་རྗོད་པར་བྱེད་དོ། །གང་
[155b.3]གི་ཚེ་འཛམ་བུའི་གླིང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ། ཤིང་ཡོངས་འདུ་ས་བརྟོལ་མེ་ཏོག་རྒྱས་པར་འགྱུར་ཞིང་། དཔག་ཚད་བརྒྱར་དྲི་འབྱུང་ལ། འོད་ཀྱིས་རྣམ་པར་མཛེས་ཏེ། གཟི་བརྗིད་ཀྱིས་ཀྱང་འབར་བ་དེའི་ཚེ། སུམ་ཅུ་རྩ་
[155b.4]གསུམ་པའི་ལྷ་རྣམས་ཡིད་དགའ་ནས། ཤིང་ཡོངས་འདུ་ས་བརྟོལ་ཡོངས་སུ་བསྐོར་ཏེ་འཁོད་ལ། ཨེ་མ་འདི་ལྟར་ཡོངས་འདུ་ས་བརྟོལ་རྣམ་པ་ཐམས་ཅད་དུ་མེ་ཏོག་རྒྱས་པ་འདི། གོར་མ་ཆག་པར་འཛམ་བུའི་གླིང་གི་མི་རྣམས་དགེ་སྦྱོང་དུ་འཛིན། བྲམ་ཟེར་འཛིན་རིགས་
[155b.5]ཀྱི་རྒན་རབས་ལ་མཆོད་པ་བྱེད། རིགས་ཀྱི་རྒན་རབས་ཀྱི་རྗེས་སུ་ཞུགས་པ་ལྟ་ཞིག་སྟེ། འདི་ལྟར་བདག་ཅག་གི་ཤིང་ལྗོན་པ་འདི་རྣམ་པ་ཐམས་ཅད་དུ་མེ་ཏོག་རབ་ཏུ་རྒྱས་སོ་སྙམ་སེམས་སོ། །ལྷ་དེ་དག་དེ་དང་ཉེ་བར་དབྱར་ཟླ་བ་བཞིར་ལྷའི་འདོད་པའི་ཡོན་ཏན་ལྔ་
[155b.6]འབྱོར་ཅིང་ལྡན་པར་གྱུར་པ་རྣམས་ཀྱིས་གནས་པར་བྱེད་དོ། །གང་གི་ཚེ་ཤིང་ཡོངས་འདུ་ས་བརྟོལ་གྱི་མེ་ཏོག་གི་རྣམ་པ་ཕྱེད་རྒྱས་པ་དེའི་ཚེ། སུམ་ཅུ་རྩ་གསུམ་པའི་ལྷ་རྣམས་ཤིན་ཏུ་དགའ་བར་འགྱུར་ཏེ། ཨེ་མ་འཛམ་བུ་གླིང་གི་མི་རྣམས་གོར་མ་ཆག་པར་ཚུལ་ཁྲིམས་འདྲེས་པར་
[155b.7]སྤྱོད་པ་ལ་ཞུགས་པ་དེའི་ཚེ། ཤིང་ཡོངས་འདུ་ས་བརྟོལ་གྱི་མེ་ཏོག་གི་རྣམ་པ་འདྲེས་པར་འབྱུང་བར་འགྱུར་རོ། །གང་གི་ཚེ་ཐམས་ཅད་དུ་ཆོས་མ་ཡིན་པའི་སྐྱེ་དགུ་ཕལ་ཆེར་འབྱུང་བ་དེའི་ཚེ། ཤིང་ཡོངས་འདུ་ས་བརྟོལ་ཐམས་ཅད་དུ་ལོ་མ་དང་འདབ་མ་རྙིས་པར་འགྱུར་ཞིང་། དེ་བཞིན་
[156a]
[156a.1]དུ་མདོག་ཀྱང་མི་སྡུག །དེ་བཞིན་དུ་དྲི་ཡང་མི་ཞིམ། དེ་བཞིན་དུ་འོད་ཀྱང་མི་གསལ་ཏེ། དཔེར་ན་དགུན་ཁུག་རྣ་དང་སྤྲིན་གྱིས་འཁྲིགས་ན། ཉི་མའི་འོད་རབ་ཏུ་དྲོ་བ་དང་ལྡན་པ་མེད་ལ། འོད་ཀྱི་མཐུ་ཉམས་པ་སེམས་ཅན་རྣམས་ཀྱིས་མཐོང་བར་འགྱུར་བ་དེ་
[156a.2]བཞིན་དུ། ཤིང་ཡོངས་འདུ་ས་བརྟོལ་གྱི་འོད་ཆུང་ལ་དྲིའི་རྣམ་པ་དེ་ལྟ་བུ་དང་ལྡན་པར་མི་འགྱུར་ཞིང་། འོད་ཀྱིས་གནས་པར་མི་འགྱུར་བ་དེའི་ཚེ། ཤིང་ཡོངས་འདུ་ས་བརྟོལ་ན་གནས་པའི་ལྷ་རྣམས་བརྒྱ་བྱིན་ལ། ལྷ་ཀྱེ་མ་ཤིང་ཡོངས་འདུ་ས་བརྟོལ་འོད་ཆུང་ཞིང་དྲི་མི་བདའ་ལ། ཇི་
[156a.3]ལྟར་སྔོན་མཛེས་པ་དང་ལྡན་པ་དེ་ད་ལྟར་མཛེས་པ་མ་ལགས་ཏེ། གོར་མ་བཀུམ་པར་འཛམ་བུའི་གླིང་ན་སྐྱེ་དགུ་ཆོས་མ་ལགས་པ་བགྱིད་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ། རིགས་ཀྱི་རྒན་རབས་ཀྱི་རྗེས་སུ་མི་འཇུག་པ་དག་མཆིས་སོ་ཞེས་བསྙད་དོ། །
[156a.4]ལྷའི་རྒྱལ་པོ་བརྒྱ་བྱིན་གྱིས་དེ་ཐོས་ནས། སངས་རྒྱས་ཀྱི་སྐུ་གཟུགས་བླངས་ཏེ། ཤིང་ཡོངས་འདུ་ས་བརྟོལ་ག་ལ་བ་དེར་ལྷའི་ཚོགས་དང་ལྷན་ཅིག་ཡོངས་སུ་བསྐོར་ནས་འདོང་བར་བྱེད་དེ། སངས་རྒྱས་ལ་ཤིན་ཏུ་གུས་པ་སྐྱེས་ཤིང་། སངས་རྒྱས་ཀྱི་ཡོན་ཏན་མངོན་པར་དྲན་པ་
[156a.5]ན། ལྷ་རྣམས་ལ་འདི་ལྟར་ཤིང་ཡོངས་འདུ་ས་བརྟོལ་འདི་ཐམས་ཅད་དུ་ལོ་མ་རྙིས་པར་གྱུར་པའི་ཤིང་ཡོངས་འདུ་ས་བརྟོལ་ག་ལ་བ་དེར་ཁོ་བོ་འགྲོ་ཡིས་ལྷ་གཞན་དེ་དག་ཆོས་ཤིག །འདི་ལྟར་བདག་ནི་ཤིན་ཏུ་གསལ་བར་གནས་པའི་མཆོད་རྟེན་ཁྱེར། བཅོམ་ལྡན་འདས་ཀྱི་སྐུ་
[156a.6]གཟུགས་ཐོགས་ཏེ་ཤིང་གི་རྒྱལ་པོ་དེ་དག་ག་ལ་བ་དེར་སོང་ལ་ཤིང་དེའི་དྲུང་དུ་བདག་བཅོམ་ལྡན་འདས་ལ་ལྷའི་དྲི་དང་ཕྲེང་བ་དང་བྱུག་པས་མཆོད་པ་བྱའོ་དེ་སྐད་ཅེས་སྨྲས་སོ། །དེ་ནས་བརྒྱ་བྱིན་གྱི་ཚིག་ལྷ་རྣམས་ཀྱིས་ཐོས་ནས་ལྷ་བརྒྱ་ཕྲག་སྟོང་དུ་མ་དག་ལྷའི་རྒྱལ་པོ་བརྒྱ་བྱིན་ག་ལ་
[156a.7]བ་དེར་འདོང་ངོ་། །བརྒྱ་བྱིན་ཡང་སངས་རྒྱས་ཀྱི་སྐུ་གཟུགས་སྤྱི་བོ་ལ་ཁྱེར་ནས། ཤིང་ཡོངས་འདུ་ས་བརྟོལ་ག་ལ་བ་དེར་དོང་བ་དང་ཤིང་ཡོངས་འདུ་ས་བརྟོལ་གྱི་དྲུང་ན་གནས་པའི་ལྷ་གཞན་དག་གིས་རྒྱང་རིང་པོ་ཉིད་ནས་མཐོང་སྟེ། ཤིང་ཡོངས་འདུ་ས་བརྟོལ་གྱི་ལོ་མ་རྙིས་
[156b]
[156b.1]པར་འགྱུར་ཅིང་འོད་མི་གསལ་ལ་དཔལ་དང་ལྡན་པ་མེད་ནས་ཡིད་ཤིན་ཏུ་ལྷག་པར་མི་དགའོ། །དེ་ནས་བརྒྱ་བྱིན་གྱིས་བཅོམ་ལྡན་འདས་དེ་ཤིང་གི་དྲུང་དུ་གསེར་བཙོ་མ་ལྟ་བུའི་ས་གཞི་ལ་བཻ་ཌཱུརྱའི་གདན་གྱི་སྟེང་དུ་བཞག་ནས། ལྷའི་ཚོགས་དང་བཅས་པ་དད་པ་
[156b.2]སྐྱེས་པ་དང་བཅས་པའི་རིམ་གྲོ་ཐམས་ཅད་ཀྱིས་བཅོམ་ལྡན་འདས་ལ་དྲི་དང་ཚལ་གྱི་མེ་ཏོག་མ་ལི་ཀ་དང་མན་དཱ་ར་བ་དང་པད་མ་དག་སྟེ། རྣམ་པ་དེ་ལྟ་བུའི་སྤོས་དང་མེ་ཏོག་རྣམས་ཀྱིས་བཀྲུས་ཤིང་མཆོད་པ་བྱས་ནས། བརྒྱ་བྱིན་གྱིས་ལྷ་རྣམས་ལ་ཇི་ལྟར་ལྷ་དག་
[156b.3]དད་པ་ཡང་དག་པར་སྐྱེས་པ་ནི་སེར་སྣ་དང་བྲལ་ཞིང་བག་མེད་པ་དང་བྲལ་བ་ལ་གནས་པར་དགའ་བ་ཡིན་ཏེ། དེ་ལྟར་སངས་རྒྱས་དང་ཆོས་དང་འཕགས་པའི་ཚོགས་ནི་ཁམས་གསུམ་པའི་བླ་མ་ཡིན་ལ། བདག་ཅག་གི་བླ་མ་ཡང་ཡིན་ནོ་ཞེས་སྨྲས་སོ། །དེ་ནས་ལྷ་དད་
[156b.4]པ་སྐྱེས་པ་ཐམས་ཅད་སངས་རྒྱས་ལ་ཕྱག་འཚལ་བར་བྱེད་དོ། །དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། སེམས་ཅན་ཀུན་གྱི་གཉེན་གཅིག་པ། །སྲེད་པའི་དུག་ལས་རྣམ་གྲོལ་ཞིང་། །སྲིད་པའི་ཕ་རོལ་ཡང་དག་རྒལ། །ཐམས་ཅད་མཁྱེན་
[156b.5]ལ་ཕྱག་འཚལ་ལོ། །དེ་ནས་བརྒྱ་བྱིན་ཐལ་མོ་སྦྱར་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་ལྷའི་ཚོགས་དང་ལྷན་ཅིག་ཡོངས་སུ་བསྐོར་ཅིང་པུས་མོ་བཙུགས་ནས་འདི་ལྟར་ཚིགས་སུ་བཅད་དེ་སྨྲས་པ། སེམས་ཅན་ཀུན་གྱི་གཙོ་གཅིག་པ། །འདོད་
[156b.6]ཆགས་ཞེ་སྡང་གཏི་མུག་བཅོམ། །རིམས་ནད་མེད་ཅིང་མཚུངས་མེད་པ། །ཐམས་ཅད་མཁྱེན་ལ་ཕྱག་འཚལ་ལོ། །དེ་ནས་ལྷའི་ཚོགས་དེ་དག་ཐམས་ཅད་ཀྱང་། ཤིང་གི་རྒྱལ་པོ་དེ་ཡོངས་སུ་བསྐོར་ནས་འཁོད་དེ། ཐམས་ཅད་དད་པ་ཡང་དག་པར་སྐྱེས་པ། ཐམས་
[156b.7]ཅད་དབང་པོ་གཞོལ་བའི་ལྷ་ཀུན་ཇི་ལྟ་ཇི་ལྟར་སེམས་དང་ལ་ཡིད་དགེ་ཞིང་། སངས་རྒྱས་དང་ཆོས་ལ་ཕལ་ཆེར་མཆོད་པ་བྱེད་པ་དེ་ལྟ་དེ་ལྟར་ཤིང་དེ་འདབ་མ་བྱེ་ནས། ཁ་འབྱེ་བར་འགྱུར་རོ། །དེ་ནས་དེ་མཐོང་ནས་དེ་ལྟར་ཕྱིར་ཞིང་ཤིང་ཡོངས་འདུ་ས་བརྟོལ་རིམ་གྱིས་སྔོན་
[157a]
[157a.1]བཞིན་དུ་མེ་ཏོག་རྣམ་པ་ཐམས་ཅད་དུ་རྒྱས་པར་འགྱུར་ལ། ཤིང་ཡོངས་འདུ་ས་བརྟོལ་གྱི་འོད་ཀྱིས་དཔག་ཚད་བརྒྱ་དག་ཏུ་མཛེས་ཏེ། དྲིས་ནི་ཁྱབ་འདབ་མ་ནི་སྤྲིན་གྱི་མདོག་ལྟར་དཀར་བུང་བས་ནི་ཉེ་བར་མཛེས་པར་བྱས། གྲིབ་མ་ནི་བདེ། ཀུན་ནས་ལྷའི་ཚོགས་
[157a.2]ཀྱིས་ནི་གང་། ཉི་མ་གཉིས་པ་ལྟར་ནི་མཛེས་ཏེ་དེའི་སྔོན་གྱི་དཔལ་དེ་དག་མཐོང་ནས་ལྷ་རྣམས་དགའ་བར་འགྱུར་རོ། །དཔག་ཚད་བརྒྱ་དག་ཏུ་དྲི་འབྱུང་བ་ལྡང་ལ་རླུང་ཡང་དཔག་ཚད་བརྒྱ་དག་ཏུ་རབ་ཏུ་ལྡང་སྟེ། དྲི་ཡིད་དུ་འོང་བར་འགྱུར་ཞིང་ཤིང་གི་རྒྱལ་པོ་འོད་ཀྱིས་མཛེས་པ་
[157a.3]ཡིན་ནོ། །དཔེར་ན་རི་བོ་སྟོང་ཕྲག་དྲུག་ཅུ་ཐམས་ཅད་ཀྱི་ནང་ན་རིའི་རྒྱལ་པོ་རི་རབ་མཛེས་པ་དེ་བཞིན་དུ། ཤིང་ལྗོན་པ་རྣམ་པ་སྣ་ཚོགས་ཀྱི་ནང་ན་ཤིང་ཡོངས་འདུ་ས་བརྟོལ་དེ་བཞིན་དུ་རྣམ་པར་མཛེས་ཤིང་ཀུན་དུ་སྣང་ལ་ལྷན་ནེ་བ་ཡིན་ནོ། །དེ་ནས་ཡང་དཔལ་རྫོགས་ཤིང་དཔལ་
[157a.4]ཤིན་ཏུ་རྒྱས་ལ། དཔལ་འབར་ཏེ་ཀུན་ནས་ཀྱང་འོད་འབར་བ་ན། སུམ་ཅུ་རྩ་གསུམ་པའི་ལྷ་རྣམས་ཡིད་རབ་ཏུ་དགའ་བར་གྱུར་ཏེ་ཕན་ཚུན་དུ་འདི་ལྟར་ལྷ་རྣམས་སངས་རྒྱས་ཀྱི་སྤྱན་མཚུངས་པ་མེད་པའི་མཐུ་ལ་ལྟོས། གང་དུ་སངས་རྒྱས་ཀྱི་མཐུས་ཤིང་ཡོངས་འདུ་ས་བརྟོལ་
[157a.5]འདི་སྔོན་གྱི་མདོག་དང་དྲི་དང་ཕྲེང་བ་དང་ལོ་མ་དང་འོད་རྣམས་ཡོད་དེ། ཇི་ལྟར་འདི་འཕེལ་བ་དེ་ལྟར་སུམ་ཅུ་རྩ་གསུམ་པའི་ལྷ་རྣམས་ཀྱང་གོར་མ་ཆག་པར་སྟོབས་དང་མཐུ་དང་རྫུ་འཕྲུལ་བྱས་པ་ཡང་ཆེ་བར་འགྱུར། འཛམ་བུའི་གླིང་གི་ཆོས་ཀྱི་རྗེས་སུ་འཇུག་པ་རྣམས་ཀྱང་
[157a.6]ཆོས་ལ་བློ་གྲོས་འཇུག་སྟེ། ཆོས་དང་ལྡན་པའི་བསམ་པ་དེ་དག་ད་ལྟར་ཉེ་བར་འཇུག་པ་ནི། བདུད་ཀྱི་སྒྲུབ་པའི་སྟོབས་རབ་ཏུ་མེད་པར་འགྱུར་ཞིང་བདུད་ཀྱི་རིས་ཀྱི་ལྷ་མ་ཡིན་དང་ཀླུ་འཇིག་རྟེན་སྐྱོང་བ་ཆོས་མ་ཡིན་པ་དང་ལྡན་པ་དག་ཆོས་ལ་བགེགས་བྱེད་པར་མི་འགྱུར། ཆོས་
[157a.7]ལ་སྨོད་པ་བྱེད་པར་མི་འགྱུར་ལ། ལྷ་མོ་རྣམས་ཀྱི་ནང་དུ་ལྷ་བདག་ཅག་ཟིལ་གྱིས་གནོན་པར་མི་འགྱུར་ཏེ། ཤིང་གི་རྒྱལ་པོ་འདི་མཐོང་བས་བདུད་ཀྱི་སྟོབས་ནི་ཉམས་ཤིང་། ལྷའི་སྟོབས་ནི་རབ་ཏུ་འཕེལ་བར་ཁྱེད་ཅག་གིས་ཤེས་པར་གྱིས་ཤིག་ཅེས་སྨྲས་སོ། །དེ་ནས་བརྒྱ་བྱིན་
[157b]
[157b.1]གྱི་སྔོན་དུ་འགྲོ་བའི་ལྷ་རྣམས་དེ་ལྟར་ཕན་ཚུན་གཏམ་ཡང་དག་པར་རྗོད་པ་ན། དེ་ནས་ཡང་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་འཇིག་རྟེན་སྐྱོང་བ་བཞི་དག་འཛམ་བུའི་གླིང་ནས་སུམ་ཅུ་རྩ་གསུམ་པའི་ལྷ་རྣམས་ཀྱི་འདུན་ས་ག་ལ་བ་དེར་འདོང་བར་བྱེད་དོ། །དེ་
[157b.2]ནས་ཤིང་ཡོངས་འདུ་ས་བརྟོལ་གྱི་དྲུང་ན་ལྷའི་གཙོ་བོ་བརྒྱ་བྱིན་ལ་སོགས་པ་སངས་རྒྱས་བཅོམ་ལྡན་འདས་ལ་སེམས་རབ་ཏུ་དང་བ་དང་ཡིད་རབ་ཏུ་དང་བ་དང་རང་གི་འོད་ཟེར་འབར་བ་གསལ་བས་མཆོད་པ་བྱེད་པ་ན་འཇིག་རྟེན་སྐྱོང་བ་བཞི་དག་གིས་རྒྱང་རིང་པོ་ཉིད་ནས་མཐོང་ངོ་། །དེ་
[157b.3]ནས་དེ་དག་གི་དྲུང་དུ་ཕྱིན་ནས་འཇིག་རྟེན་སྐྱོང་བ་བཞི་དག་གིས་ལྷའི་རྒྱལ་པོ་བརྒྱ་བྱིན་ལ་སྤྱི་བོས་ཕྱག་འཚལ་ཏེ་སྨྲས་པ། འདི་ལྟར་ལྷའི་གཙོ་བོ་བརྒྱ་བྱིན་ལ་སོགས་པ་དགྱེས་པར་མཛོད་ཅིག །ད་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ཆོས་ནི་སྤྱོད། ཆོས་
[157b.4]མ་ཡིན་པ་ནི་མི་སྤྱོད་དེ། མར་འཛིན་པ་ཕར་འཛིན་པ་དགེ་སྦྱོང་དུ་འཛིན་པ་བྲམ་ཟེར་འཛིན་པ་རིགས་ཀྱི་རྒན་རབས་ཀྱི་རྗེས་སུ་འཇུག་པ་རྣམས་ཆོས་སྤྱོད་ཀྱིས་དགྱེས་པར་མཛོད་ཅིག །དེ་ནས་དེ་དག་ལས་ཐོས་ནས་ལྷའི་གཙོ་བོ་བརྒྱ་བྱིན་ལ་སོགས་པ་ཡིད་རབ་ཏུ་དགའ་བ་མཆོག་ཏུ་
[157b.5]དགའ་སྟེ། དེ་ནས་ཡང་འཇིག་རྟེན་སྐྱོང་བ་དག་ལ་མཆོད་ནས། འདི་ལྟར་མིའི་འཇིག་རྟེན་ན་མི་ཆོས་པ་དང་ལྡན་པ་རྣམས་འཇིག་རྟེན་སྐྱོང་བ་དག་གི་ཀུན་དགའ་བའི་སྐལ་བར་གྱུར་ཅིག །དེ་ནས་ལྷ་དེ་དག་ཐམས་ཅད་ཀུན་དགའ་བ་སྐྱེས་པར་རིག་ནས། ཤིང་ཡོངས་འདུ་ས་
[157b.6]བརྟོལ་གྱི་དྲུང་དུ་སངས་རྒྱས་བཅོམ་ལྡན་འདས་བླངས་པ་དེ་ནས་ཡང་མཆོད་ནས། ལྷའི་འདུན་ས་ཆོས་བཟང་ག་ལ་བ་དེར་སངས་རྒྱས་བཅོམ་ལྡན་འདས་ཁྱེར་རོ། །ལྷ་གཞན་ལྷག་མ་གང་ཡིན་པ་དེ་དག་ནི་ཤིང་ཡོངས་འདུ་ས་བརྟོལ་ག་ལ་བ་དེར་དོང་སྟེ་ཕྱིན་ནས་བརྒྱ་བྱིན་གྱི་མདུན་
[157b.7]དུ་འགྲོ་བ་ཡིད་རབ་ཏུ་དགའ་བ་རྣམས་ཤིང་ཡོངས་འདུ་ས་བརྟོལ་ག་ལ་བ་དེར་དོང་སྟེ་ཕྱིན་ནས། ཤིང་གི་རྒྱལ་པོ་དེའི་དྲུང་དུ་དབྱར་ཟླ་བ་བཞིའི་བར་དུ་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། ཡོངས་སུ་སྤྱོད་པར་བྱེད་དོ། །ལྷ་ཡིད་
[158a]
[158a.1]རབ་ཏུ་དགའ་བ་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བ་དག་དགའ་བར་བྱེད། ཡོངས་སུ་སྤྱོད་པར་བྱེད་ཅིང་། བདེ་བ་དཔེ་མེད་པ་ཉེ་བར་མྱོང་བར་བྱེད་དོ། །དེ་ལྟར་དེ་ཉིད་ན་གནས་པ་དབྱར་ཟླ་བ་བཞི་འདས་པ་དང་དེ་དག་གི་ནང་ནས་ལས་དང་ཚེ་ཟད་པའི་ལྷ་གང་
[158a.2]ཡིན་པ་དེ་དག་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་མི་དང་སོ་སོ་ཡང་དག་པར་
[158a.3]མྱོང་བར་འགྱུར་བས། མི་དག་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་གཟུགས་བཟང་ཞིང་ཤིན་ཏུ་བལྟ་ན་སྡུག་པ་དང་ཡིད་རབ་ཏུ་དགའ་བར་འགྱུར། རྟག་ཏུ་བདེ་ཞིང་བྱད་བཞིན་ཀུན་གྱིས་བལྟ་བར་མངོན་པར་དགའ་བ་དང་རྩེ་བ་
[158a.4]ལ་དགའ་བར་འགྱུར། རྟག་ཏུ་དགོད་པ་དང་དགའ་བ་དང་རྩེ་བ་ལ་དགའ་ཞིང་བུད་མེད་ཐམས་ཅད་ཀྱིས་བལྟ་བར་མངོན་པར་དགའ་བ་དང་ཤིན་ཏུ་བདེ་བ་དང་ལྡན་ཏེ། རྒྱལ་པོའམ་རྒྱལ་ཚབ་ཏུ་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་
[158a.5]དེས། སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་ཅུ་རྩ་གསུམ་པའི་ལྷ་འདྲེས་པའི་འགྲམ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། 
[158a.6]དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་པར་གྱུར་ཅིང་། སེམས་ཅན་གཞན་ལ་ཕན་པར་འདོད་པའི་སེམས་ཡོངས་སུ་བསྒོམས་པའི་སྙིང་དང་ལྡན་པ་གང་གིས། ཡོན་ཏན་མཆོག་དང་ལྡན་པའམ། ཚུལ་ཁྲིམས་དང་ལྡན་པའམ། ཤེས་རབ་
[158a.7]དང་ལྡན་པའམ། ནད་པ་ལ་ཟན་གཅིག་ཙམ་བྱིན་པའམ། བདག་ཉིད་ཀྱང་སྲོག་གཅོད་པ་མི་བྱེད་ལ། ཤིང་ལྗོན་པའི་གསེབ་ན་གྲོག་སྦུར་རམ་སྲོག་ཆགས་མར་ཀོ་ཏ་ཀའམ། སེམས་ཅན་གྱི་རྣམ་པ་དེ་ལྟ་བུ་གཞན་དག་ལ་བ་ལང་རྫིའམ། ཕྱུགས་རྫིའམ། རྔ་མོའི་རྫིའམ། 
[158b]
[158b.1]གླང་པོ་ཆེའི་རྫིའམ། དེ་བཞིན་དུ་གཞན་བོང་བུའི་རྫིའམ། རྟ་རྫི་དགུན་གྱི་དུས་སམ། དགུན་སྨད་ཀྱི་དུས་སུ་གྲང་བས་ཉེན་ཏེ་འབྲོག་དགོན་པ་དག་ཏུ་ཕྱིན་ནས་མེ་བུས་ན། སྐྱེས་བུ་དམ་པ་སེམས་ཅན་ལ་ཕན་པར་ཞུགས་པ་དེས་མེ་དེ་ཆུའམ་ཐལ་བས་ཞི་བར་བྱས་ནས། སྲིན་བུ་དེ་དག་
[158b.2]ཐར་བར་བྱེད་པ་དང་གཞན་སྲོག་གཅོད་པ་བྱེད་པ་ཡང་ཕྱིར་ཟློག་པར་བྱེད། བདག་ཉིད་ཀྱང་མི་བྱེད་ལ་གལ་ཏེ་བྱས་པ་ཞིག་ཡོད་ན་ཡང་དེ་སྨོད་པར་བྱེད། སོ་སོར་འཆགས་པར་བྱེད། གཞན་ལ་ཡང་རྗེས་སུ་ཡི་རང་བར་མི་བྱེད། སྐྱོན་དུ་འགྲང་བར་མི་བྱེད་འཇོག་པར་མི་བྱེད། ལམ་བདེ་
[158b.3]བ་ལ་རབ་ཏུ་འཇོག་པར་བྱེད་དེ། དེ་ལྟར་རྣམ་པ་དེ་དག་དང་ཚུལ་དེ་དག་གིས་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་སྙམ་ན། འདི་ལ་མ་བྱིན་པར་ལེན་པ་མི་བྱེད་པ་ཡིན་ནོ། །མ་བྱིན་པར་ལེན་པ་མི་བྱེད་པའི་རྣམ་པ་དུ་ཡོད་སྙམ་ན་འདི་ལྟ་སྟེ། 
[158b.4]དགུན་དང་དགུན་སྨད་གྲང་བའི་དུས་སུ་ཤིང་སྐམ་པོ་མེད་པ། ཤིང་ལྗོན་པ་མེད་པའི་དགོན་པར་ལམ་དུ་ཞུགས་པ་དེ་ན། བ་ལང་རྫིའམ། གླང་པོ་ཆེའི་རྫིའམ། རྔ་མོའི་རྫི་གྲང་བས་ཉེན་པ་དག་གིས་མེ་བུད་པའི་ཕྱིར་རམ། མཚན་མོ་བསྲོ་བར་བྱ་བའི་ཕྱིར། བ་ལང་གི་ལྕི་བའམ། 
[158b.5]གླང་པོ་ཆེའི་ལྕི་བའམ། ལོ་མའམ། འདབ་མའམ། ཤིང་བུར་དག་སྤུངས་ཏེ། བཞག་པ་དེ་དག་ལ་ལམ་དུ་ཞུགས་པ་དེ་གྲང་བས་ཤིན་ཏུ་ཉེན་པར་གྱུར་ཀྱང་ཕ་རོལ་གྱི་ཡིན་ནོ་སྙམ་དུ་བསམས་ནས། རྐུ་བའི་སེམས་ཀྱིས་ལེན་པར་མི་བྱེད། ཕ་རོལ་ལེན་པ་ཡང་ཟློག་པར་བྱེད། 
[158b.6]གལ་ཏེ་བདག་གིས་བླངས་ན། དེ་འཆགས་པར་བྱེད་ལ་ཕྱིར་ཞིང་མི་བྱེད། གཞན་དག་ཀྱང་ལམ་དགེ་བ་ལ་རབ་ཏུ་འཇོག་པར་བྱེད། གཞན་གྱིས་བླངས་པ་ལ་ཡང་རྗེས་སུ་ཡི་རང་བར་མི་བྱེད་དེ། ལས་ཀྱི་ཉེར་བསྡོགས་དང་ལས་ཀྱི་མཇུག་མ་བྱིན་པར་ལེན་པ་ལས་བྱུང་བ་ཟློག་པར་བྱེད་
[158b.7]ཅིང་། བདག་ཉིད་ཀྱང་མི་བྱེད་པ་ཡིན་ཏེ། སྡིག་པའི་ལས་རྡུལ་ཕྲན་ཙམ་གྱིས་ཀྱང་འཇིགས་པར་ལྟ་བའི་སྐྱེས་བུ་དགེ་བ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་འདྲེས་པའི་འགྲམ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །འདྲེས་
[159a]
[159a.1]པའི་འགྲམ་ན་གནས་པའི་ས་དེ་ཡང་འདི་ལྟ་སྟེ། དངུལ་གྱི་ས་གཞི་ལ་གསེར་རྣམས་ཀྱིས་བཀྲ་བར་བརྒྱན། གསེར་རྣམས་ཀྱིས་འགྲམ་དེ་ཡང་བཀྲ་བར་བརྒྱན་དངུལ་གྱིས་བཀྲ་བར་བརྒྱན་པ་ཡང་དེ་བཞིན་བཀྲ་བར་བརྒྱན། དེ་བཞིན་དུ་ཀེ་ཀེ་རུས་བཀྲ་བར་བརྒྱན་པ་དང་། 
[159a.2]དེ་བཞིན་དུ་རྡོ་རྗེ་མང་པོས་བཀྲ་བར་བརྒྱན་པ་ཡིན་ཏེ། དེ་ལྟར་ས་དེ་ལས་ཀྱི་འབྲས་བུ་དང་འཐུན་པར་རྣམ་པར་མཛེས་པ་རིན་པོ་ཆེ་སྣ་ཚོགས་ཀྱིས་སྤྲས་པ། ཤིང་ལྗོན་པ་རྒྱན་རྣམ་པ་སྣ་ཚོགས་ཀྱིས་བརྒྱན་པ་རྣམས་ཀྱིས་ཉེ་བར་མཛེས་པར་བྱས་ཤིང་སྡུག་པར་བྱས་པ། ཀུན་ནས་
[159a.3]རི་དགས་དང་བྱ་སྡུག་པ་རྣམ་པ་སྣ་ཚོགས་ཀྱིས་བརྒྱན་པ། རི་དགས་དང་བྱའི་ཁ་དོག་རྣམ་པ་སྣ་ཚོགས་ཀྱིས་འགྲམ་ཁེབས་པ། ཚལ་དང་ཉེ་བའི་ཚལ་ཡང་རིན་པོ་ཆེ་སྣ་བདུན་རྣམ་པ་དུ་མ་དག་གིས་ཉེ་བར་མཛེས་པར་བྱས་པ་ཡིན་ནོ། །དེ་ནས་ཚལ་དེ་ན་འདྲེས་པའི་འགྲམ་
[159a.4]ན་གནས་པའི་ལྷ་ཤིང་གསེབ་ན་འཁོད་པ་རྣམས་ལུས་ཀུན་གསེར་བཙོ་མས་བརྒྱན་ཅིང་། ལྷ་མོ་བརྒྱ་ཕྲག་སྟོང་གིས་ཡོངས་སུ་བསྐོར་བ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དེ། དེ་དག་རྣམ་པ་ཇི་སྲིད་དུ་འགྲམ་གང་དང་གང་
[159a.5]དུ་གནས་ཤིང་རིན་པོ་ཆེའི་འོད་གང་གིས་བརྒྱན་པའི་རྣམ་པ་དེ་སྲིད་དུ། ལུས་ཐམས་ཅད་ཀྱི་ཁ་དོག་ཏུ་འགྱུར་ཏེ། རིན་པོ་ཆེའི་ཤིང་ལྗོན་པ་དེ་རྣམས་ཀྱི་འོད་ཀྱིས་ལུས་ཐམས་ཅད་བརྒྱན་པ་ཉིད་ཡིན་ནོ། །ཤིང་ལྗོན་པ་དེ་དག་གི་དྲུང་དུ་སོང་ནས་བདེ་བ་སྣ་ཚོགས་དང་ལྡན་པ་རྣམས་
[159a.6]དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ལྟར་དེ་དག་གིས་དགའ་བར་བྱས་ནས། ལྷ་མོ་དེ་རྣམས་དང་ལྷན་ཅིག་ཏུ་འབབ་ཆུའི་ཚལ་ག་ལ་བ་དེར་འདོང་བར་བྱེད་དོ། །འབབ་ཆུའི་ཚལ་དེ་ཡང་ཀུན་ནས་གསེར་གྱི་ཤིང་ལྗོན་པ་འགྲམ་ནས་སྐྱེས་པ་རྣམས་ཀྱིས་ཁེབས་པ་ཡིན་ཏེ། ཤིང་
[159a.7]ལྗོན་པ་དེ་རྣམས་ཀྱི་ལོ་མ་སེར་པོས་ཁེབས་པའི་འོད་ཀྱིས་འབབ་ཆུ་ཀུན་ནས་ཆུ་སེར་པོར་གྱུར་ཏེ། དེ་དག་དྲག་ཏུ་འབབ་ཀྱང་དེ་དཀར་པོ་ཉིད་དུ་མི་མངོན་ནོ། །ཤིང་ལྗོན་པ་རྣམས་ཀྱི་གསབ་གསེབ་ན། ལྷ་གང་དག་ལྷ་མོ་དང་ལྷན་ཅིག་དགའ་བར་བྱེད། ཡོངས་སུ་སྤྱོད་པར་བྱེད་པ་དེ་
[159b]
[159b.1]དག་འདི་སྙམ་དུ་སེམས་ཏེ། འདི་ལྟར་ཤིང་ལྗོན་པ་རྣམས་ཀྱི་ཡལ་ག་དག་རྡོལ་ནས། བདག་ཅག་རྣམས་ཀྱི་ཆང་ཞིམ་པོ་འབྱུང་བར་གྱུར་ཅིག་ཅེས་སྙམ་མོ། །དེ་ནས་སེམས་བསྐྱེད་མ་ཐག་ཏུ་ཤིང་ལྗོན་པ་དེ་དག་རྡོལ་ནས། ལྷ་རྣམས་ཀྱི་དགེ་བའི་ལས་དེས་ཆང་རོ་དང་མདོག་དང་། 
[159b.2]དྲི་སྣ་ཚོགས་དང་ལྡན་པ་དག་བྱུང་ནས། ཤིང་ལྗོན་པའི་ཡལ་ག་དག་ལས་འབབ་བོ། །དེ་འབབ་པ་ན་ལྷ་དག་གིས་མངོན་པར་མཐོང་ནས། སྣོད་རྣམ་པ་སྣ་ཚོགས་ཀྱིས་བཅུས་ཏེ། རིན་པོ་ཆེའི་སྣོད་རྣམ་པ་སྣ་ཚོགས་ཐོགས་ནས། དེ་དག་འཐུང་བར་བྱེད་དེ། ལྷའི་ཆང་
[159b.3]བདེ་བ་དེས་བརྒྱ་སྙེད་དུ་མྱོས་སོ། །ཆང་དེས་མྱོས་པ་རྣམས་བུད་མེད་མཐོང་བའི་བདེ་བ་སྲེད་པའི་མེས་ཀུན་ནས་སྲེག་པར་བྱེད་ཀྱང་། བསྲེགས་སོ་སྙམ་དུ་མི་སེམས་ཏེ་བདེ་བས་བསྒྲིབས་པ་རྣམས་སེམས་པ་མེད་དོ། །དེ་ནས་ཡང་ལྷ་དེ་རྣམས་འདི་སྙམ་དུ་སེམས་ཏེ། ཇི་ལྟ་
[159b.4]ཇི་ལྟར་ལྷའི་ཐོས་པ་ཉམས་དགའ་བ་རྟག་ཏུ་དགའ་བར་བྱེད་པའི་རོལ་མོ་རྣམ་པ་སྣ་ཚོགས་བདག་ཅག་གིས་མཉན་པར་བྱའོ་སྙམ་མོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་བཞི་པ། དེ་ལྟར་སེམས་བསྐྱེད་མ་ཐག་ཉིད་དུ་དགེ་
[159b.5]བའི་ལས་དེས་རོལ་མོའི་སྒྲ་ཤིང་ལྗོན་པ་རྣམས་ལས་འབྱུང་སྟེ། ཤིང་དེ་དག་རླུང་གིས་སྐྱོད་པར་བྱེད་དོ། །དེ་དག་བསྐྱོད་པ་ན་ལོ་མ་དེ་དག་ལས་རྣམ་པ་འདི་ལྟ་བུའི་སྒྲ་འབྱུང་སྟེ། ཇི་ལྟར་སིལ་སྙན་ཡན་ལག་ལྔ་དང་ལྡན་པའི་སྒྲ་སྙན་སིམ། ཞེས་བྱེད་པ་དང་ཡང་དག་པར་ལྡན་པ་དེ་
[159b.6]ལྟ་བུའི་སྒྲ་ཤིན་ཏུ་ཐོས་པར་འགྱུར་རོ། །སྒྲ་དེ་དག་ཐོས་ནས་ཀྱང་ལྷ་དེ་དག་འདི་སྙམ་དུ་སེམས་ཏེ། འདི་ལྟར་ད་ནི་ཤིང་དག་ལས་བདུད་རྩི་འབྱུང་བར་གྱུར་ཅིག་སྙམ་མོ། །དེ་ལྟར་སེམས་བསྐྱེད་མ་ཐག་ཉིད་དུ་ཇི་ལྟར་ཟོ་བ་ཁ་ཐུར་དུ་བསྟན་པ་རྣམས་ཀྱི་ནང་ནས་ཁ་ར་འམ་ཁ་རའི་
[159b.7]དུམ་བུ་ཁ་དོག་དཔེ་མེད་པ་དང་ལྡན་པ་འབྱུང་བ་དེ་བཞིན་དུ་ཤིང་ལྗོན་པ་རྣམས་ལས་བདུད་རྩི་འབྱུང་སྟེ་དེ་དག་ལྷ་རྣམས་ཟ་བར་བྱེད་དོ། །དེས་ཚིམ་ནས་གླུ་དབྱངས་དང་། སིལ་སྙན་གྱི་སྒྲ་འབྱུང་བ་རྣམས་ཉེ་བར་ལེན་བཞིན་དུ་རིན་པོ་ཆེའི་ས་ག་ལ་བ་དེར་ལྷ་མིག་མི་འཛུམས་པར་རྒྱུ་བ་
[160a]
[160a.1]རྣམས་འདོང་བར་བྱེད་དོ། །དེ་དག་རིན་པོ་ཆེའི་སར་དོང་ནས་ཕན་ཚུན་གྲོགས་སུ་གྱུར་པ། འདོད་ཆགས་ལྷུར་འཛིན་པར་སེམས་པ་ཡིན་ཏེ། དེར་ཡིད་ཞུགས་པ་དེར་དགའ་བར་གྱུར་པ་དེ་དང་འཐུན་པའི་སྤྱོད་པ་དང་དགའ་བའི་ལྷའི་འདོད་པའི་ཡོན་ཏན་ལྔ་འབྱོར་
[160a.2]ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། དགའ་དགུར་སྤྱོད་པར་བྱེད་དོ། །ཚལ་དེ་ནས་ཡང་ཀུན་ནས་ཚལ་ཞེས་བྱ་བ་དེར་འགྲོ་བར་བྱེད་འདོང་བར་བྱེད་དོ། །ཚལ་དེ་ན་བྱའི་རིགས་བདུན་ལ་འདི་ལྟ་སྟེ། གསེར་གྱི་ངང་པ་ཁ་ཅིག་རིན་པོ་ཆེ་སྣ་བདུན་ལྟ་བུ་དང་། ནེ་ཙོ་ཁ་དོག་
[160a.3]སྣ་ཚོགས་སུ་འདུག་པ། ཁ་ཅིག་ཨན་ད་རྙིལ་ལྟ་བུ་དང་། བྱ་ཀཱ་རཎྜ་བ་ཁ་ཅིག་ཀེ་ཀེ་རུའི་མདོག་ལྟ་བུ་དང་། ཁ་ཅིག་བཻ་ཌཱུརྱ་ལྟ་བུ་དང་། ངུར་པ་ཁ་ཅིག་ཨན་ད་རྙིལ་ལྟ་བུ་ཡིན་ལ། ཁ་ཅིག་སྤུག་ལྟ་བུ་དང་རྨ་བྱ་ཁ་དོག་རིན་པོ་ཆེ་སྣ་བདུན་ལྟ་བུ་ཡིན་ལ། ཁ་ཅིག་མཐོན་ཀ་ལྟ་བུ་དང་། 
[160a.4]ཤང་ཤང་ཏེའུ་ཡང་སྣ་ཚོགས་སུ་འདུག་སྟེ། ཁ་ཅིག་བྱི་རུ་ལྟ་བུ་དང་། བྱ་ཀ་ལ་པིང་ཀ་རིན་པོ་ཆེ་སྣ་བདུན་ལྟ་བུ་ཡིན་ལ། ཁ་ཅིག་དངུལ་གྱི་མདོག་ལྟ་བུ་ཡིན་ནོ། །དེ་དག་ཐམས་ཅད་མཐོང་བ་བདེ་བ། སྒྲ་སྙན་ཅིང་འཇེབས་པ་འབྱིན་པ་ལ་མཁས་པ་ཡིན་ཏེ། ཁ་ཅིག་ནམ་མཁའ་
[160a.5]ལ་བདག་ཉིད་ཕན་ཚུན་འཁོར་ལོ་བཞིན་བྱས་ནས་རྩེ་བར་བྱེད་དེ། ཇི་ལྟར་ལྷ་རྣམས་ཀྱི་རོལ་མོའི་སྒྲ་འབྱུང་བ་དེ་ལྟར་ཡོངས་སུ་འབྱིན་པར་བྱེད་ཅིང་། ཇི་ལྟར་ལྷ་མོའི་ཚོགས་ཡན་ལག་ལྔ་དང་ལྡན་པ་ལ་ཤིན་ཏུ་ཆགས་པར་འགྱུར་བ་དེ་ལྟར་སྒྲ་གཞན་དག་འབྱུང་བར་བྱེད་དོ། །གཞན་ཁ་
[160a.6]ཅིག་པད་མའི་ཚལ་བུང་བའི་ཚོགས་ཀྱིས་ཉེ་བར་མཛེས་པར་བྱས་པ་རྣམས་སུ་བྱ་མོ་རྣམས་དང་ལྷན་ཅིག་བཅས་པར་དགའ་བར་བྱེད་སྐད་འབྱིན་པར་བྱེད་དོ། །གཞན་དག་སྐམ་ས་ལ་འདུག་ནས་བྱ་མོ་རྣམས་དང་ལྷན་ཅིག་བཅས་པར་དགའ་བར་བྱེད་དགའ་དགུར་སྤྱོད་པར་བྱེད་དོ། །གཞན་
[160a.7]དག་གསེར་དང་དངུལ་གྱི་ཤིང་ལྗོན་པ་འདབ་མ་སྣ་ཚོགས་ཀྱིས་ཉེ་བར་མཛེས་པར་བྱས་པ་རྣམས་ཀྱི་ནང་ན་དེའི་གྲིབ་མས་ལུས་མངོན་པར་བརྒྱན་པ་རྣམས་རྩེ་བར་བྱེད་དགའ་དགུར་སྤྱོད་པར་བྱེད་དེ། དེ་ལྟར་བྱ་དེ་དག་དགའ་བར་བྱེད་དོ། །དེ་ནས་བྱ་དེ་རྣམས་ཡོངས་སུ་རྩེ་བ་ན་ལྷ་དེ་རྣམས་ཀྱིས་
[160b]
[160b.1]མཐོང་ནས། དེ་ནས་ཡང་རབ་ཏུ་དགའ་བའི་ཡིད་དང་རྣར་སྙན་པའི་ཡིད་ཀྱིས་བྱའི་སྒྲ་རྣམ་པ་སྣ་ཚོགས་འབྱིན་པ་བདེ་བར་ཐོས་སོ། །དེ་ནས་ལྷ་དེ་དག་དང་ལྷ་མོ་དེ་དག་ཀྱང་ནམ་མཁའ་ལ་རྒྱུ་བ་དེ་དག་གི་ནང་དུ་ཞུགས་ནས། ནམ་མཁའ་ལ་རྒྱུ་ཞིང་རྩེ་བར་བྱེད་དོ། །དེ་བཞིན་དུ་བྱ་ཆུ་ལ་
[160b.2]རྒྱུ་བ་རྣམས་དང་ལྷན་ཅིག་ཆུའི་ནང་ན་རྒྱུ། སྐམ་ལ་རྒྱུ་བ་རྣམས་དང་ལྷན་ཅིག་སྐམ་ལ་རྒྱུ་ཞིང་རྩེ་བར་བྱེད་དོ། །ལྷ་དེ་དག་ཀྱང་ལྷ་མོ་རྣམས་དང་ལྷན་ཅིག་བྱ་དེ་དག་དང་དེ་བཞིན་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ནས་དགེ་སློང་དེས་ལྷ་དེ་དག་དང་བྱ་དེ་དག་མཚུངས་པར་
[160b.3]འདོད་པས་སེམས་ཕྲོགས་ཤིང་མྱོས་པ་རྣམས་ལ་འདི་ལྟར་ཚིགས་སུ་བཅད་དེ་སྨྲས་པ། དུད་འགྲོ་འདོད་པ་སྤྱོད་པ་དག །གཏི་མུག་གིས་ནི་བསྐྱོད་པ་ཡིན། །དེ་ལྟ་བས་ན་ལྷ་རྣམས་ནི། །ལྷ་དང་དུད་འགྲོ་མཚུངས་པ་ཡིན། །སྐལ་བ་བཟང་པོ་ཐོབ་པའི་མི། །བག་མེད་རྣམས་ལ་མི་སྤྱོད་
[160b.4]ན། །དེ་ནི་མཁས་པ་ཞེས་བརྗོད་དེ། །དེ་ལས་ཟློག་པ་གཞན་ཡིན་ནོ། །ལྷ་རྣམས་བག་མེད་པ་ཡིས་ཕྲོགས། །སེམས་ཅན་དམྱལ་བར་རབ་ཏུ་འགྲོ། །དེ་ལྟ་བས་ན་མཁས་པ་རྣམས། །བག་མེད་དུག་དང་འདྲ་བར་བརྗོད། །བློ་ཞན་བག་མེད་རྣམ་དག་གིས། །སྔར་ནི་བདེ་བ་ལྟ་
[160b.5]བུར་མཐོང་། །བག་མེད་ལས་བྱུང་འབྲས་ཐོབ་ནས། །དོན་མེད་དེ་ནི་ཕྱིས་གདུང་ངོ་། །སྐྱེ་བོ་མཁས་པས་བག་མེད་པ། །དོན་ཀུན་མེད་པར་བྱེད་མཐོང་ནས། །དེ་ལྟར་དེ་ལས་གཞན་དགེ་བ། །གང་ཡིན་བག་མེད་མི་སྟེན་ཏོ། །བག་མེད་གཞན་དུ་སྡུག་བསྔལ་ཞིང་། །བག་ཡོད་གཞན་
[160b.6]དུ་བདེ་བ་སྟེ། །བག་མེད་པ་དང་བག་ཡོད་ད་དག །མཚན་ཉིད་བསྡུས་ཏེ་བཤད་པ་ཡིན། །གང་ཞིག་སྡུག་བསྔལ་འདོད་འགྱུར་བ། །དེ་ནི་བག་མེད་སྟེན་པར་བྱེད། །གང་ཞིག་ཤིན་ཏུ་བག་མེད་པ། །ནམ་ཡང་བདེ་བ་མི་འཐོབ་བོ། །བག་མེད་བྲལ་བ་དམ་པ་ནི། །འཆི་བ་མེད་པའི་
[160b.7]གནས་སུ་འགྲོ། །གང་ཞིག་ཤིན་ཏུ་བག་ཡོད་པ། །དམྱལ་བའི་སྡུག་བསྔལ་མི་མྱོང་ངོ་། །གལ་ཏེ་བློ་ཞན་ལྷ་རྣམས་དང་། །དུད་འགྲོ་མཚུངས་པར་རྩེ་བྱེད་ན། །ལྷ་རྣམས་དང་ནི་དུད་འགྲོ་དག །ཁྱད་པར་མེད་པ་ཉིད་ཡིན་ནོ། །ལྷ་དང་ལྷ་མ་ཡིན་དང་ནི། །ཡི་དགས་དེ་བཞིན་དམྱལ་བ་རྣམས། །
[161a]
[161a.1]རིས་འཐུན་བློ་དང་འགྲོ་བ་དག །ཀུན་དུ་མི་འཐུན་ཐ་དད་དོ། །བློ་མི་འཐུན་པས་ལས་མི་འཐུན། །ལས་མི་འཐུན་ལས་དེ་བཞིན་འགྲོ། །ལས་མི་འཐུན་པ་སྣ་ཚོགས་ལས། །འགྲོ་བ་རྣམས་ཀྱང་སྣང་བ་ཡིན། །ལས་རྣམས་སྣ་ཚོགས་ཐ་དད་པས། །ལྷ་རྣམས་ཤིན་ཏུ་བག་
[161a.2]མེད་དེ། །ལྷ་ཡི་འཇིག་རྟེན་ལས་ལྟུང་བ། །ཁོང་དུ་ཆུད་པར་མི་འགྱུར་རོ། །གང་ཚེ་ལྷ་ཡི་འཇིག་རྟེན་ལས། །ལྟུང་བར་འགྱུར་བ་དེ་ཚེ་ལྷ། །ཁྱེད་ཀྱི་སྡུག་བསྔལ་ཉེ་བ་ཡིན། །བདག་ཉིད་བདེ་བ་ཤེས་པར་གྱིས། །དེ་ལྟར་རྟོག་པས་རྣམ་པར་ཉམས། །བག་མེད་པས་ཀྱང་བསླུས་པ་
[161a.3]ཡིན། །སྲེད་པས་གདུངས་པའི་ལྷ་རྣམས་ནི། །སེམས་ཅན་དམྱལ་བར་ལྟུང་བར་འགྱུར། །ལྷ་དག་དམྱལ་བར་གང་སོང་བ། །འདི་ནི་ཤིན་ཏུ་དཔྱ་བ་ཡིན། །རྩེ་མོ་ཉམས་སུ་ལེན་འགྱུར་རྣམས། །གནོད་པ་མི་བཟད་ཉམས་སུ་མྱོང་། །སྲོག་ཆགས་སེམས་ནི་རྨོངས་པ་དག །འཁོར་བ་ལས་ནི་
[161a.4]ཡིད་མི་འབྱུང་། །སྲེད་པས་ཡོངས་སུ་བསླུས་པ་རྣམས། །སྡུག་བསྔལ་ལས་ནི་སྡུག་བསྔལ་འཐོབ། །དེ་ལྟར་དགེ་སློང་དེས་ལྷ་དེ་རྣམས་ནི་ཤིན་ཏུ་བག་མེད་པ་ཁོང་དུ་ཆུད་ནས་རྗེས་སུ་སྟོན་པར་བྱེད་དོ། །དེ་ནས་ལྷ་དེ་རྣམས་ཡུལ་གྱི་བདེ་བ་ཐམས་ཅད་ཉེ་བར་མྱོང་ཡང་། ཇི་ལྟར་མེ་ཤིང་ལ་
[161a.5]མཆེད་པ་ལྟར་ཡུལ་རྣམས་ཀྱིས་ཚིམ་པ་ཉིད་མེད་དེ། ཇི་སྲིད་དུ་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་ལ། དེའི་འདོད་པ་སྡུག་པ་ཡིད་དུ་འོང་བའི་བདེ་བ་རྗེས་སུ་མྱོང་བར་བྱེད་དོ། །དེ་ཟད་ནས་དེ་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་
[161a.6]ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བར་འགྱུར། 
[161a.7]ཟས་དང་སྐོམ་མང་བའི་ཡུལ་དུ་ནོར་དང་འབྲུའི་བང་མཛོད་མང་པོ་འབྱོར་པ་དང་རྒྱལ་པོའམ་བློན་པོ་ཆེན་པོ་བྱེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་
[161b]
[161b.1]བྱུང་བའི་ཤེས་པས་ལྷ་རྣམས་ཀྱི་གནས་ཚང་ཚིང་གི་འགྲམ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་སྐྱེས་བུ་དམ་པ་སེམས་དགེ་བར་བསྒོམས་
[161b.2]པའི་སྙིང་དང་ལྡན་པ་གང་གིས་བསམ་གཏན་དང་པོ་ཐོབ་པའི་དགེ་སློང་དག་ལ་བསོད་སྙོམས་བྱིན་ཞིང་གཞན་དག་ཀྱང་སྦྱིན་དུ་འཇུག །བྱིན་པ་ལ་རྗེས་སུ་ཡི་རང་བར་བྱེད། གཞན་དག་ཀྱང་དེ་ཉིད་ལ་རབ་ཏུ་དགའ་བར་བྱེད། རབ་ཏུ་འཛུད་པར་བྱེད་རབ་ཏུ་འཇོག་པར་བྱེད་དེ། དེ་ལྟར་སྦྱིན་
[161b.3]པ་ལ་བདག་ཉིད་མངོན་པར་དགའ་བ་ཡིན། སྲོག་གཅོད་པ་དང་མ་བྱིན་པར་ལེན་པ་དག་དང་བྲལ་བ་ཇི་ལྟ་བུ་ཞིག་ཡིན། འདི་ལ་མ་བྱིན་པར་ལེན་པ་སྤངས་པ་རྣམ་པ་དུ་ཡོད་རྣམ་པ་ཇི་ལྟ་བུ་ཡིན་ཞེ་ན། འདི་ནི་ལམ་དུ་ཞུགས་པ་ན་ཁྲོན་པ་དང་ལྟེང་ཀ་དང་འབབ་ཆུ་དག་ཏུ་འགྲོན་པོ་རྣམས་ལ་ཕན་
[161b.4]པར་བྱ་བའི་ཕྱིར་ཆུ་རྫའམ་ཁམ་ཕོར་སྦྱར་བ་གང་ཡིན་པ་དེ་དག་ལ་གཞན་གྱིས་འདི་ལྟར་དབྱེ་འདི་ནི་རྒྱ་ཆེ་ཞིང་ཕྱོགས་གཞན་ན་ཡང་ཆུ་མེད་ལ་བདག་ཅག་ལ་ཡང་ཆུ་སྣོད་ཆུ་རྫའམ་ཕྲུ་བ་ཁྱེར་བ་མེད་དེ། དེ་གལ་ཏེ་བདག་ཅག་གིས་ཁྲོན་པའི་ཕྱོགས་དེ་ནས་མ་ཁྱེར་ན་སྐོམ་པས་བདག་ཅག་གི་སྲོག་
[161b.5]ཆད་པར་འགྱུར་རོ། །ཞེས་བསྐུལ་ཀྱང་དེ་ལེན་པར་མི་བྱེད་པ་ཡིན་ཏེ། བདག་ཉིད་སྐོམ་པར་ཤེས་ཀྱང་མ་བྱིན་པར་ལེན་པའི་འཇིགས་པས་ཆུ་རྫའམ་ཁམ་ཕོར་ལེན་པར་མི་བྱེད་ལ་གཞན་ལེན་པ་ལ་ཡང་རྗེས་སུ་ཡི་རང་བར་མི་བྱེད། ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་
[161b.6]འཇོག་པར་བྱེད་དེ། དེ་ལྟར་མ་བྱིན་པར་ལེན་པ་སྤངས་པ་ཡིན་ཞིང་རྣམ་པ་དེ་དག་ཡིན་ཏེ་སྲོག་ཆད་པར་འགྱུར་ཡང་མ་བྱིན་པར་ལེན་པ་མི་བྱེད་པ་ཡིན་ནོ། །སྲོག་གཅོད་པ་སྤངས་པ་ཇི་ལྟ་བུ་ཡིན་རྣམ་པ་དུ་ཡོད་ཅེ་ན། འདི་ལ་བདག་ཉིད་སྲོག་གཅོད་པར་མི་བྱེད་གཞན་བྱེད་པ་ཡང་
[161b.7]ཕྱིར་ཟློག་པར་བྱེད། རབ་ཏུ་མི་འཇོག་པར་བྱེད། བྱས་ན་ཡང་སྐྱོན་དུ་འགྲང་ཞིང་མང་དུ་སྨོད་པར་བྱེད་པ་ཡིན་ནོ། །འདི་ནི་སྐར་ཁུང་ནས་འོང་བའམ་གཡོགས་པའི་སྟེང་ན་འདུག་པའམ་ཉི་མའམ་དུད་པས་གདུངས་པ་ན་སྲིན་བུ་ཕྲེའུའམ་གྲོག་སྦུར་ཕྲ་མོ་དག་ལ་ཡང་ཀུན་ནས་གནོད་
[162a]
[162a.1]པའི་སེམས་ཀྱིས་གནོད་པར་མི་བྱེད། སྲོག་དང་བྲལ་བར་མི་བྱེད། །གཞན་བྱེད་ན་ཡང་ཕྱིར་ཟློག་པར་བྱེད། སྐྱོན་དུ་འགྲང་བར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དགེ་བའི་མི་བདག་ཉིད་དགེ་བ་བྱེད་ཅིང་གཞན་ཡང་རབ་ཏུ་འཇོག་པར་བྱེད་པ་དེ་ལུས་དང་བྲལ་ནས་
[162a.2]བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་འདྲེས་པའི་འགྲམ་ན་གནས་པའི་སར་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་དགེ་བའི་ལས་ལ་སྤྱོད་པ། ལས་བྱས་པའི་རྣམ་པར་སྨིན་པ་ལས་འབྱུང་བ་ནི་འདི་ལྟ་སྟེ། དུས་ཀྱི་
[162a.3]ཚལ་རྒྱ་ཆེ་ཞེས་བྱ་བ་འབྱུང་སྟེ། ཚལ་དེ་ན་རིན་པོ་ཆེ་སྣ་ཚོགས་ཀྱི་འོད་གསལ་བ་རིན་པོ་ཆེ་ཨན་ད་རྙིལ་དང་། བཻ་ཌཱུརྱའི་འོད་དྲི་མ་མེད་ཅིང་གསལ་ལ་བྱ་སྣ་ཚོགས་སྒྲ་འབྱིན་པ་རྣར་སྙན་པ་དུས་ཚིགས་དྲུག་ཏུ་རྟག་པར་ཤིང་ལྗོན་པ་མེ་ཏོག་མཆོག་རབ་ཏུ་རྒྱས་པ་འབབ་ཆུ་དང་ཆུ་ཀླུང་དང་ལྟེང་
[162a.4]ཀས་བརྒྱན་པ་རིན་པོ་ཆེ་ཨན་ད་རྙིལ་དང་བཻ་ཌཱུརྱའི་པད་མ་ཉམས་དགའ་བ་གསེར་བཙོ་མའི་རི་བོ་མཐོན་པོས་བརྒྱན་པ་ཆུ་ན་རྒྱུ་བ་དང་སྐམ་ལ་རྒྱུ་བའི་བྱ་རི་བོ་མཐོན་པོའི་གསབ་གསེབ་དང་འགྲམ་ན་གནས་པ། གཟུགས་དང་ཆ་བྱད་སྣ་ཚོགས་སུ་འདུག་པ། སྒྲ་སྐད་ཆེན་པོ་འབྱིན་པ་རྣམས་
[162a.5]ཀྱིས་བརྒྱན་པ་དགེ་བའི་ལས་ཀྱི་འབྲས་བུས་སྤྲུལ་པ་ན། ལྷ་དེ་དགེ་བའི་ལས་ཀྱི་འབྲས་བུ་ལ་སྤྱོད་དེ་ཡུན་རིང་དུ་བདེ་བ་རྒྱུན་མི་འཆད་པར་སྤྱོད་དོ། །ལྷ་མོའི་ཚོགས་རྣམ་པ་སྣ་ཚོགས་སྟོང་སྙེད་ཀྱིས་ཡོངས་སུ་བསྐོར་ཅིང་། ལྷའི་ཕྲེང་བ་དང་གོས་གྱོན་ལ་དཔལ་རྣམ་པ་སྣ་ཚོགས་ཀྱི་གཟུགས་
[162a.6]དང་ལྡན་པ་དེ། ལྷ་མོ་དེ་དག་ཉེ་བར་གླུ་དབྱངས་ལེན་ཅིང་ཡོངས་སུ་སྤྱོད་པ་ན། ཚལ་དེར་རྣམ་པར་རྒྱུ་བར་བྱེད་དོ། །དེ་རྒྱུ་བ་ན་དགེ་བའི་ལས་དེས་བསྐུལ་བའི་བྱ་རྣམས་ཀྱིས་འདི་ལྟར་ཚིགས་སུ་བཅད་དེ་སྨྲས་པ། དགེ་བའི་ལས་ཀྱིས་སྐྱེ་བོ་དག །ལྷ་ཡི་ཡུལ་དུ་མཆོད་པར་འགྱུར། །
[162a.7]དེ་ལྟར་མི་དགེས་དམྱལ་བར་ཁྲིད། །ལས་ཀྱི་འགྱུར་བ་དེ་འདྲའོ། །ལྷ་ཡི་འཇིག་རྟེན་ཐོབ་ནས་སུ། །ལྷ་གང་ཁྱད་དུ་གསོད་མི་བྱེད། །གང་དུ་སྲེད་པས་མི་གནོད་པ། །དེ་ནི་བདེ་ལས་བདེ་བར་འགྲོ། །ལས་ཀྱི་ཐག་པ་རིང་པོ་ཡིས། །སྲིད་པར་རྒྱུ་བ་བཅིངས་པ་རྣམས། །དགྲ་དག་འཁོར་
[162b]
[162b.1]ལོས་བཅིངས་པ་ལྟར། །དབང་མེད་ལས་ཀྱིས་འཁྱམ་པར་བྱེད། །ཇི་ལྟར་མཁའ་ལ་རླུང་ཤུགས་ཀྱིས། །ཕྱག་དར་དུམ་བུར་གཏོར་བ་ལྟར། །དེ་ལྟར་སྲིད་པར་རྒྱུ་བ་རྣམས། །སྟེང་དང་ཐད་ཀར་འཁྱམ་པར་འགྱུར། །ཇི་ལྟར་རྒྱུ་དང་རྐྱེན་དག་ལས། །པད་མ་བྱུང་བ་མཛེས་པ་ལྟར། །
[162b.2]དེ་བཞིན་དགེ་བའི་ལས་ཀྱིས་སུ། །ལྷ་ཡུལ་དུ་ནི་བྱུང་བ་མཛེས། །ཇི་ལྟར་ཤེལ་ནི་རབ་དང་ཞིང་། །ཇི་ལྟར་ནམ་མཁའ་རབ་དང་ལྟར། །དེ་ལྟར་སེམས་ནི་རབ་དང་བ། །བདེ་བ་མཆོག་ཏུ་འགྲོ་བར་འགྱུར། །དེ་ཡིས་ལྔ་དག་བསྲུངས་པ་ཡིས། །རྟག་ཏུ་བཅིངས་པ་གསུམ་ལས་གྲོལ། །
[162b.3]ཆོས་གཅིག་ལས་ནི་རབ་འདས་པ། །ལྷ་ཡི་འཇིག་རྟེན་མཆོད་པར་འགྱུར། །ངོ་ཚ་མེད་ཅིང་ཁྲེལ་མེད་དང་། །རྒོད་དང་སྡིག་པའི་གྲོགས་པོ་ནི། །འདི་དག་དུག་དང་མེ་དང་འདྲ། །མཁས་པས་དེ་དག་བསྲུང་བར་གྱིས། །བདེན་དང་སྦྱིན་དང་དེ་བཞིན་དུ། །བཟོད་དང་རྟག་ཏུ་དགེ་བཤེས་
[162b.4]གཉེན། །འབྱུང་པོ་རྣམས་ལ་རྟག་བྱམས་པ། །ལྷ་ཡུལ་གྱི་ནི་ལམ་རྒྱགས་ཡིན། །མི་དག་སེམས་ལ་གཡོ་མེད་པ། །བདེ་བས་བསྐྱོད་པ་མཉམ་བཞག་པ། །རང་གི་ལས་འབྲས་མངོན་སུམ་སྟེ། །ལྷ་ཡི་གནས་སུ་འོངས་པ་ཡིན། །ཆོས་དང་ཆོས་མིན་གཙོར་འཛིན་པ། །ཀུན་
[162b.5]ནས་འཇིག་རྟེན་སྲོག་ཡིན་ཏེ། །འདི་ལྟར་ཆོས་ལས་སྐྱོབ་གཞན་མེད། །དེ་བས་ཆོས་ལ་དགའ་བར་གྱིས། །གང་ཞིག་ཆོས་ནི་ཡོངས་སྤངས་ནས། །མི་དག་ཉེས་པར་བྱེད་ལ་དགའ། །དེ་ནི་ཉེས་པས་གདུངས་པ་ཡིས། །རྟག་ཏུ་སྡུག་བསྔལ་ཉིད་དུ་འགྱུར། །ལྷ་ཡི་འཇིག་རྟེན་ཐོབ་
[162b.6]ནས་སུ། །བག་མེད་རྣམས་ལ་ཆགས་གྱུར་པ། །དེ་ནི་དགེ་བའི་ལས་མཐའ་ཟད། །འཆི་བའི་མཐའ་ནི་མི་རིག་གོ། །གང་ན་འཆི་བར་འགྱུར་བ་མེད། །དེ་ནི་གཏན་དུ་བདེ་དང་ལེགས། །འཆི་བའི་ཞགས་པས་བཅིངས་པ་དག །ནམ་ཡང་བདེ་བ་ཡོད་མ་ཡིན། །ཇི་ལྟ་ཇི་ལྟར་བདེ་
[162b.7]ཐོབ་པ། །དེ་ལྟར་སྲེད་པའི་ཚོགས་འཕེལ་ལོ། །སྲེད་པའི་མེ་ཡིས་གདུངས་པ་ནི། །སེམས་ཅན་དམྱལ་བར་ཉེ་བར་འདྲེན། །ལྷ་ལ་བག་མེད་མི་རིགས་ཀྱིས། །ཤིན་ཏུ་བག་མེད་མ་བྱེད་ཅིག །བག་མེད་ཉེས་པས་རྣམ་ཉམས་པ། །སུམ་ཅུ་རྩ་གསུམ་གནས་ནས་འཆི། །དེ་ལྟར་བྱ་
[163a]
[163a.1]དེ་རྣམས་ཀྱིས་རྗེས་སུ་བསྟན་པ་ན། ལྷ་མོས་ཡིད་གཡེངས་ཤིང་ཡུལ་གྱི་སྲེད་པས་བློ་གྲོས་དང་བློ་ཕྲོགས་པ་དང་བྱའི་སྒྲ་རྣམ་པར་འབྱིན་པ་བདེན་པ་དེ་ཐོས་པར་མི་འགྱུར་ལ། དེ་ཚལ་དང་ཉེ་བའི་ཚལ་དང་ལྟེང་ཀ་དང་འབབ་ཆུ་དག་ལ་རྗེས་སུ་སྟེན་པར་བྱེད་དོ། །དེ་གལ་ཏེ་
[163a.2]ཀུན་དགའ་ར་བ་བདེ་བར་གནས་པའི་ལྟེང་ཀ་ཞེས་བྱ་བ་རི་མཐོ་བ་ག་ལ་བ་དེར་འདོང་བར་བྱེད་དོ། །རི་མཐོ་བ་དེ་ན་བྱ་མངོན་པར་དགའ་བ་ཞེས་བྱ་བ་བྱ་མོ་རྣམས་དང་ལྷན་ཅིག་ཕན་ཚུན་དགའ་ཞིང་ཕན་ཚུན་ཤིན་ཏུ་ལྟ་འདོད་པ་དག་ལྟེང་ཀ་དང་པད་མའི་ཚལ་སྣ་ཚོགས་དེ་རྣམས་སུ་རྩེ་བར་བྱེད་དོ། །
[163a.3]དེ་ནས་བྱ་དེ་རྣམས་མཐོང་ནས་ལྷ་དེ་དག་འདི་སྙམ་དུ་སེམས་ཏེ། ཀྱེ་ཨེ་མ་བྱ་གཟུགས་སྣ་ཚོགས་ཅན་འདི་དག་སྒྲ་སྣ་ཚོགས་འབྱིན་ཅིང་ཉམས་དགའ་བར་བྱེད་པ་ཡིན་ཏེ། མཐོ་རིས་ཀྱི་བྱ་བསྡུས་པ་ཐམས་ཅད་འཐུན་པར་སྒྲ་འབྱིན་པའམ་སྣ་ཚོགས་སུ་སྒྲ་འབྱིན་པར་བྱེད་པའི་བྱ་དེ་རྣམས་
[163a.4]ཀྱི་སྟེང་དུ་གནས་བཅས་ལ་བདག་ཞོན་ཏེ། ཚལ་དང་ཉེ་བའི་ཚལ་དང་ལྟེང་ཀ་དག་བལྟ་བར་བྱའོ་སྙམ་མོ། །དེ་ནས་སེམས་བསྐྱེད་མ་ཐག་ཉིད་དུ་ལྷ་དེ་དག་གི་བྱ་རྣམས་ལུས་ཆེན་པོར་གྱུར་ནས། ལྷ་དེ་དག་ག་ལ་བ་དེར་མྱུར་དུ་ཉེ་བར་འདོང་བར་བྱེད་དོ། །དེ་ནས་ལྷ་དེས་བྱ་དེ་དག་ལ་ལག་
[163a.5]གིས་ཉུག་པར་བྱེད་དོ། །བྱུགས་ནས་ཀྱང་ཞོན་ནོ། །དེ་ནས་བྱ་རྣམས་ལ་ཞོན་མ་ཐག་ཉིད་དུ་ལས་སྤྲུལ་པ་མངོན་པར་དགའ་བའི་བྱའི་ཚོགས་དག་ནམ་མཁའ་ལ་འདོང་བར་བྱེད་དོ། །དེ་ནས་བྱ་སྣ་ཚོགས་པ་དེ་རྣམས་ཀྱི་རྒྱབ་ཏུ་ཞོན་མ་ཐག་ཉིད་དུ་ཡིད་ལ་རིན་པོ་ཆེ་སྣ་བདུན་གྱི་གཞལ་
[163a.6]མེད་ཁང་ཚལ་དང་ཉེ་བའི་ཚལ་དང་ལྟེང་ཀ་དང་འབབ་ཆུ་དང་པད་མ་ཕུན་སུམ་ཚོགས་ཤིང་བྱ་རྣམ་པ་སྣ་ཚོགས་ཉེ་བར་རྩེ་བར་སེམས་པར་བྱེད་དོ། །དེ་ནས་སེམས་བསྐྱེད་མ་ཐག་ཉིད་དུ་བྱ་དེ་རྣམས་ཀྱི་རྒྱབ་ཏུ་གཞལ་མེད་ཁང་དེ་དག་ཇི་ལྟར་ལྷ་དེས་ཡིད་ལ་བསམས་པ་དེ་བཞིན་དུ་འབྱུང་
[163a.7]ངོ་། །དེ་ནས་ལྷ་དེ་དག་གི་ཕྱི་བཞིན་དུ་ལྷ་མོ་ཆ་བྱད་རྣམ་པ་སྣ་ཚོགས་ཐོགས་པ་དག་རྗེས་སུ་འབྲང་ཞིང་ཉེ་བར་སྤྱོད་པ་ན་ནམ་མཁའི་དཀྱིལ་ནས་འདོང་སྟེ་ཡུལ་ནས་ཡུལ་དག་ཏུ་འདོང་བར་བྱེད་ལ། དེ་ཐམས་ཅད་ལྷའི་བདེ་བ་དག་གིས་རྩེ་ཞིང་ཉེ་བར་སྤྱོད་པ་ན། མཐོ་རིས་ཀྱི་གནས་
[163b]
[163b.1]དག་ལ་དགའ་བ་དང་ཤིན་ཏུ་དགའ་བ་དང་མཆོག་ཏུ་དགའ་བར་རྟོག་པར་བྱེད་དོ། །དེས་ས་དེ་དག་ལ་རྟོག་རྟོག་ནས་སྲེད་པ་འབུམ་འགྱུར་གྱིས་གཡེང་བར་བྱེད་དེ། འདི་ལྟར་སེམས་ཅན་ཐམས་ཅད་ཀྱི་གནས་དཔེ་བྱ་བར་མི་ནུས་སོ། །དེ་ལྟར་སྒོ་དྲུག་ནས་སྲེད་པའི་མེ་འབར་བ་མཆོག་ཏུ་མི་
[163b.2]བཟད་པ་ཡིད་ལ་འབར་བ་ཡིན་ཏེ། དེ་བདེ་བ་གཟུགས་བརྙན་ལྟ་བུའི་སྡུག་བསྔལ་དེས་མངོན་པར་ཉམས་བཞིན་དུ་བྱ་དེ་རྣམས་ཀྱི་སྟེང་དུ་ཞོན་ནས། སིལ་སྙན་ཡན་ལག་ལྔ་དང་ལྡན་པའི་སྒྲ་སྙན་པ་ཡིད་དུ་འོང་བ་དཔེ་མེད་པ་ཉེ་བར་ལེན་ཅིང་རི་རབ་ཀྱི་ཞབས་ཐམས་ཅད་ལ་ལྟ་བར་བྱེད་དེ། 
[163b.3]དེ་ཚལ་དང་ཉེ་བའི་ཚལ་དང་ལྟེང་ཀ་ཕུན་སུམ་ཚོགས་པ་དང་ནགས་ཚལ་དང་རི་ངོས་དང་ཤིང་ལྗོན་པ་དང་ཕྱོགས་གཅིག་པ་དང་པད་མའི་ཚལ་དུ་མས་ཁེབས་པ་དང་བྱ་སྣ་ཚོགས་ཀྱིས་གང་བ་དང་ལྷ་དང་ལྷ་མོ་དང་ལྷའི་བུ་མོ་ཕན་ཚུན་རྩེ་བ་ན་མཐོང་ངོ་། །ཡུལ་དེ་ན་དགའ་བ་འབུམ་ཕྲག་དུ་མ་ཡོད་
[163b.4]དེ། ཡུལ་ཤིན་ཏུ་རྣམ་པར་ཕྱེ་བའི་དགའ་བ་ཐམས་ཅད་མཐོང་ཡང་འདོད་པ་རྣམས་ཀྱིས་དེ་སྲིད་དུ་ཚིམ་པ་མེད་པ་ཉིད་ཡིན་ཏེ། དགའ་བའི་འདོད་ཆགས་ཀྱི་མོད་ལས་སྐྱེས་པའི་སེམས་ཀྱིས་གཡེངས་པའི་སྲེད་པའི་ལྷ་དེ་རྣམས་ཡུལ་དག་གིས་དབང་པོ་རྣམས་ཤིན་ཏུ་ཚིམ་པ་མེད་དོ། །དེ་
[163b.5]ལྟར་དེ་ཡུན་རིང་པོ་དུ་མར་བྱའི་སྟེང་གཞལ་མེད་ཁང་ན་གནས་པ་དེས་རི་བོ་ཁྲི་ཕྲག་དྲུག་ཅུའི་ནང་ན། རིའི་རྒྱལ་པོ་རི་རབ་འདུག་པ་དེ་དག་ཐམས་ཅད་ལ་ལྟ་བར་བྱེད་དེ། ལྷ་ལས་ལེགས་པར་བྱས་པ། ཐམས་ཅད་ཀྱི་གནས་དཔེ་མེད་པ་ཉམས་དགའ་བ་རིན་པོ་ཆེ་དུ་མ་འབར་བ། ངོས་བཞི་
[163b.6]ཀུན་ནས་ལྷམ་པ་ཁ་དོག་རྣམ་པ་བཞིས་ཤིན་ཏུ་རྣམ་པར་ཕྱེ་བ་ཡིན་ཏེ། འདི་ལྟ་སྟེ། བཻ་ཌཱུརྱ་དང་དངུལ་དང་གསེར་དང་ཤེལ་ཤིན་ཏུ་བཟང་བའི་རི་རབ་དེ་ལ་དེས་མ་ལུས་པར་བལྟས་ནས་རང་རང་གི་གནས་ག་ལ་བ་དེར་འདོང་བར་བྱེད་དོ། །དེ་ལྟར་བྱ་རྣམས་ཀྱི་སྟེང་ན་ཞོན་པ་དེ་དག་བྱ་དེ་དག་ལ་
[163b.7]སྣ་ཚོགས་སུ་སེམས་པར་བྱེད་དེ་ཇི་ལྟ་ཇི་ལྟར་ཁ་དོག་དང་གཟུགས་དང་ཆ་བྱད་དང་དབྱིབས་བསམས་པ་དེ་ལྟ་དེ་ལྟར་འགྱུར་རོ། །དེ་ནས་ཡང་དེ་བྱ་དེ་རྣམས་ཀྱི་སྟེང་དུ་ཞོན་ནས་རྫིང་ཆུ་དང་བ་ཞེས་བྱ་བ་ག་ལ་བ་དེར་འདོང་བར་བྱེད་དོ། །རྫིང་དེ་ཡང་ཀུན་ནས་དཔག་ཚད་ལྔ་ཡོད་ལ་ཀུན་ནས་ལྷམ་པ་
[164a]
[164a.1]རིན་པོ་ཆེ་ཨན་ད་རྙིལ་དང་བཻ་ཌཱུརྱ་རྣམས་ཀྱིས་སྣ་ཚོགས་སུ་བརྒྱན་ཅིང་གཞན་པད་མ་རྣམས་ཀྱིས་ཀྱང་ཉེ་བར་མཛེས་པར་བྱས་པ། ལེགས་པར་བྱས་པའི་ལས་མངོན་སུམ་དུ་གྱུར་པ་དེར་དོང་ནས་དེ་ན་ལྷ་མོ་དེ་རྣམས་དང་ལྷན་ཅིག་ཏུ་ལྷའི་འདོད་པའི་ཡོན་ཏན་ལྔ་འབྱོར་
[164a.2]ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དོ། །པད་མ་དེ་རྣམས་ཀྱི་བར་དག་ན་བུང་བ་བཞིན་དུ་སྦྲང་རྩི་དེ་དག་ལ་འཐུང་བར་བྱེད་ཅིང་། བདུད་རྩི་ལ་ཡང་ཟ་བར་བྱེད། ལྷའི་དྲི་དང་རོ་དང་མདོག་ཕུན་སུམ་ཚོགས་ཤིང་། ཟླ་བ་ལྟར་དྲི་མ་མེད་ལ་རོ་དང་ཤིན་ཏུ་ལྡན་པ་དེ་དག་ལ་ཟ་བར་
[164a.3]བྱེད་དོ། །གོས་དེ་དག་ཀྱང་གྱོན་ནས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་དག་དང་ལྷན་ཅིག་ཏུ་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་
[164a.4]ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་པར་ཤིན་ཏུ་བདེ་ཞིང་བཞོན་པ་དང་སྐྱེད་མོས་ཚལ་ཕུན་སུམ་ཚོགས་ལ་
[164a.5]སྐྱེ་བོ་ཀུན་དགའ་བའི་རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྣམས་ཀྱི་གནས་ནོར་བུའི་སྙིང་པོ་
[164a.6]ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དགེ་བ་ཕན་པར་འདོད་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ལ་གཞན་བྱེད་པ་ཡང་ཕྱིར་ཟློག་པར་བྱེད་དེ་དགེ་
[164a.7]བའི་ལམ་ལ་རབ་ཏུ་འཇོག་པ་ཡིན་ནོ། །བདག་ཉིད་ཀྱིས་སྲོག་གཅོད་པ་མི་བྱེད་པའི་རྣམ་པ་དུ་ཡོད་ཅེ་ན། འདི་ལ་སྦྲང་བུའི་སྦྲང་རྩི་དང་བུང་བའི་སྦྲང་རྩི་དག་ལས་དྲོད་གཤེར་ལས་སྐྱེ་བའི་སྲིན་བུ་དག་འབྱུང་བར་མཐོང་ནས། དེ་སྲོག་གཅོད་པའི་འཇིགས་པས་སྦྲང་རྩི་ཟ་བར་མི་བྱེད་ཅིང་གཞན་ཟ་ན་
[164b]
[164b.1]ཡང་ཕྱིར་ཟློག་པར་བྱེད་ལ། རྗེས་སུ་ཡི་རང་བར་མི་བྱེད་འདི་ནི་སྡིག་པའི་ཡིན་ནོ་བར་ཤེས་ནས་སྤོང་བར་བྱེད་དེ། དེ་ཐབས་ཀྱིས་ཀུན་ཀྱང་འདྲེ་བར་མི་བྱེད་ལ་མིག་ཟུར་ཙམ་གྱིས་ཀྱང་ལྟ་བར་མི་བྱེད་དེ་སྲོག་གཅོད་པ་དང་བྲལ་བའི་རྣམ་པ་ནི་དེ་དག་ཡིན་ནོ། །མ་བྱིན་པར་ལེན་པ་དང་བྲལ་བ་ཇི་ལྟ་བུ་
[164b.2]ཡིན་ཞེ་ན། འདི་ལ་སྡོམ་པ་བླངས་པས་མཆོད་རྟེན་གྱི་གནས་སུ་སངས་རྒྱས་ལ་མར་མེ་ཕུལ་བ་དེའི་འོད་ལ་ཡང་སྐྲུ་བར་མི་བྱེད་ཅིང་དེས་བདག་གི་ལས་མི་བྱེད། དེ་ལས་སྣག་ཚ་ཡང་འབྱིན་པར་མི་བྱེད་ལ་ཕྲ་རབ་ཙམ་ལ་ཡང་འཇིགས་པར་ལྟ་བ་ཡིན་ཏེ། དེ་ལྟར་སྲོག་གཅོད་པ་དང་མ་བྱིན་པར་
[164b.3]ལེན་པ་དག་སྤངས་པ་ཡིན་ནོ། །ཡང་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་སྦྲང་བུའམ་སྲོག་ཆགས་མར་ཀོ་ཏ་ཀའམ་ནམ་མཁའ་ལ་རྒྱུ་བ་དག་གསོད་པར་མི་བྱེད་པ་ཡིན་ཏེ། དེ་དག་ལ་འཕྲལ་ལ་བསམས་ནས་གསོད་པར་མི་བྱེད་ལ། གཞན་གྱིས་
[164b.4]བཟུང་བ་ཞིག་ཡོད་ན་ཡང་ཐར་བར་བྱེད་སྲོག་གཅོད་པ་བྱས་པ་ཉེས་པར་བྱས་པའི་འབྲས་བུ་འཆགས་པར་བྱེད་གཞན་གྱིས་སྲོག་གཅོད་པ་བྱས་ན། སྡིག་པའི་འབྲས་བུ་སེམས་ཅན་དམྱལ་བ་ཆེན་པོ་ཡང་སོས་སུ་འགྲུབ་ཀྱིས་ཁྱེད་མ་བྱེད་ཅིག་ཅེས་འདོམས་པ་ཡིན་ཏེ། དེ་ལྟར་གཞན་ཡང་
[164b.5]བཟློག་ནས་སྡོམ་པ་ལ་རབ་ཏུ་འཇོག་པར་བྱེད་དེ། དེ་ནི་སྡིག་པ་སྤངས་པ་ཡིན་ནོ། །བདག་དང་གཞན་གྱི་རྒྱུད་ཚུལ་ཁྲིམས་ལ་རབ་ཏུ་ཞུགས་པའི་རྒྱུན་རབ་ཏུ་འཇུག་པར་འགྱུར་བ་ནི་འདི་ལ་དགོན་པ་འམ་ལམ་དུ་ཞུགས་པ། ལམ་རྒྱགས་ཉུང་ཡང་སྲོག་ལ་མི་ལྟ་བར་གཞན་ལམ་རྒྱགས་
[164b.6]ཉུང་བའམ་ལམ་རྒྱགས་མེད་པ་སྡུག་བསྔལ་བ་ལ་སྲོག་ཡོངས་སུ་བཏང་ནས་རང་གི་ཁ་ཟས་བགོ་བཤའ་བྱེད་པ་དེ་ནི་འབྲས་བུ་ཆེ་བ་ཡིན་ནོ། །ཞིང་གི་འབྲས་བུའི་ཁྱད་པར་སེམས་པ་ནི་དུས་སུ་བྱིན་པ་དང་ལྡན་པ་ཡིན་ཏེ། འདི་ལྟར་ནད་རྣམས་ཀྱི་ནང་ན་བཀྲེས་པ་ནད་ཆེ་བ་ཡིན་ན། དེ་ལ་
[164b.7]མ་བལྟས་པར་འབྲས་བུ་ཆེན་པོར་ཡང་དག་པར་སྦྱོར་བ་ཡིན་ནོ། །དེ་ལྟར་ཚུལ་ཁྲིམས་གཉི་ག་སྲུང་བ་བདག་དང་། གཞན་ལ་ཕན་པར་རབ་ཏུ་ཞུགས་པ་སེམས་རྙོག་པ་མེད་པ་དྲང་པོའི་རང་བཞིན་ཅན་སེམས་ཅན་ཤིན་ཏུ་མི་དགེ་བ་ཕྲ་རབ་ཙམ་ལ་ཡང་འཇིགས་པར་ལྟ་བ་དེ། མ་དང་
[165a]
[165a.1]ཕའི་ལུས་ལ་ནོར་བུ་དག་གི་རྒྱན་འདོགས་པའམ་སངས་རྒྱས་ལ་ནོར་བུ་དག་གི་རྒྱན་འབུལ་བའི་མི་དེ་ལུས་དང་བྲལ་ནས། སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ནོར་བུའི་སྙིང་པོའི་སར་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱེད་པའི་ལས་བྱས་པ་དེ་ཤིན་ཏུ་
[165a.2]བལྟ་ན་སྡུག་པ་ལྷའི་ཡུལ་གྱི་བདེ་བ་བྱུང་སྟེ། འདི་ལྟ་སྟེ། དགེ་བའི་ལས་ཀྱི་མཐའ་སྤྱད་པ་དེའི་ལུས་དེ་ཐམས་ཅད་གཟི་བརྗིད་འབྱུང་ལ། ལུས་དེ་ལས་གཟི་བརྗིད་འབྱུང་བ་ཀུན་དུ་དཔག་ཚད་ལྔ་བརྒྱར་འབྱུང་ངོ་། །དཔེར་ན་ཉི་མ་ཤར་བ་ན་ཉི་མས་རི་གསལ་བར་བྱེད་པ། དེ་ལྟར་དེའི་
[165a.3]གསལ་བས་ཐམས་ཅད་དུ་སྣང་བར་བྱེད་ལ་གནས་གཞན་ཐམས་ཅད་ཀྱང་དེའི་རབ་ཏུ་གསལ་བ་དེས་དེ་ནས་ཡང་བརྒྱ་འགྱུར་དུ་རབ་ཏུ་གསལ་བར་བྱེད་དོ། །མདོག་སྔོན་པོ་དང་། སེར་པོ་དང་། བཙོད་ཀ་དང་། དམར་པོ་རྣམས་ཀྱིས་གསལ་བར་བྱེད་དོ། །དཔེར་ན་འཇའི་མདོག་
[165a.4]མཛེས་པར་འགྱུར་བ་དེ་བས་ཀྱང་ལྷའི་རང་གི་ལུས་ལས་འོད་བྱུང་བ་བརྒྱ་འགྱུར་གྱིས་མཛེས་པ་ཡིན་ཏེ། དགེ་བའི་ལས་དེས་མངོན་པར་བསྒྲུབས་པའི་ལུས་ཀྱི་འོད་བྱུང་བས་ལྷའི་ཚོགས་ཐམས་ཅད་ཟིལ་གྱིས་མནན་ནས་རྣམ་པར་མཛེས་སོ། །ཇི་ལྟར་ཉི་མའི་འོད་ཀྱིས་གཟའ་དང་སྐར་མ་དང་རྒྱུ་
[165a.5]སྐར་ཐམས་ཅད་ཟིལ་གྱིས་མནན་ནས་རྣམ་པར་མཛེས་པ་དེ་བཞིན་དུ། ལྷ་དེ་འོད་ཀྱི་ཕྲེང་བ་འབར་ཞིང་དེ་རང་གི་གཟི་བརྗིད་དེས་འབར་བ་ན་རང་གི་གནས་དེ་དག་ལ་རྟོག་པར་བྱེད་དོ། །གནས་དེ་ཡང་ཀུན་ནས་ནོར་བུ་རྣམ་པ་སྣ་ཚོགས་ཀྱིས་ཉེ་བར་སྤྲས་ཤིང་སྣ་ཚོགས་སུ་བརྒྱན་པ། ཀུན་ནས་ཐམས་
[165a.6]ཅད་དུ་རྣམ་པར་མཛེས་པ་ཡིན་ཏེ་ཉི་མ་བརྒྱ་ལྟ་བུར་འོད་འབྱུང་བ་ཡིན་ནོ། །དེས་དེ་དག་མཐོང་ནས་ཡིད་རབ་ཏུ་དགའ་བས་ཕྱོགས་གཉིས་པ་ལ་རྟོག་པར་བྱེད་དེ། དེ་ན་ལྷ་མོ་གཟུགས་བཟང་མོ་དང་ལྡན་པ་རྒྱན་དཔེ་མེད་པ་ཐོགས་པ་འདོད་པའི་རྒྱུ་རྣམ་པ་སྣ་ཚོགས་སྐྱེད་པ་སྟེན་པ་དག་མཐོང་སྟེ། 
[165a.7]འདི་ལྟ་སྟེ། དེ་དག་གི་ནང་ནས་ཁ་ཅིག་ནི་རོལ་མོའི་རྣམ་པ་རྫ་རྔ་དང་། གླིང་བུ་དང་། ལྕགས་ཀྱི་སིལ་དཀྲོལ་དེ་དག་ལ་སྟེན་ཏོ། །དེ་དག་གི་ནང་ནས་གཞན་ཁ་ཅིག་ནི་ལྷ་མོ་རྣམས་ཀྱི་ནང་དུ་སོང་ནས་བྲོ་རྡུང་ཞིང་གླུ་ལེན་ལ་མེ་ཏོག་ཕྲེང་བས་མགུལ་བརྒྱན་པ་དག་ངང་པ་རྣམས་དང་། ལྷན་ཅིག་པད་མའི་
[165b]
[165b.1]ཚལ་རྣམས་ཀྱི་ནང་དུ་ཆུ་ལ་རྣམ་པར་རྩེ་བར་བྱེད་དོ། །གཞན་དག་ནི་ལྷའི་འབྲས་བུ་དག་ལ་ཟའོ། །གཞན་དག་ནི་དཔག་བསམ་གྱི་ཤིང་གི་ནང་དུ་དོང་ནས་མེ་ཏོག་རྣམས་འཐོག་པར་བྱེད་ཅིང་ལྷའི་གླུ་དབྱངས་དཔེ་མེད་པ་དག་ཀྱང་ལེན་ཏེ་འདོད་པ་ཡང་དག་པར་སྟོན་པ། སྐྱེ་བོ་ཀུན་གྱི་ཡིད་ཤིན་ཏུ་
[165b.2]མགུ་བར་བྱེད་པ་རྣམ་པ་དུ་མ་ཡོད་དོ། །དེ་དེར་སྐྱེས་ཏེ་ལྷ་མོ་དེ་དག་མཐོང་ནས་ཐོག་མ་ཉིད་དུ་ཡུལ་གྱི་མཆོག་འདོད་ཆགས་ཀྱི་སྦྲུལ་གྱི་མཆེ་བ་ལྟ་བུའི་ཡུལ་གྱི་བདེ་བ་ལྔས་མངོན་པར་ཟིན་པ། སྟན་དེ་ལས་ལངས་ནས་གཞན་དུ་འགྲོ་སྟེ་གང་ན་ལྷ་མོ་ན་ཚོད་དཔེ་མེད་པ་དང་ལྡན་པ་ལྷའི་ཕྲེང་བ་དང་། 
[165b.3]གོས་གྱོན་པ་དེ་དག་མཐོང་ནས་དེ་འདོད་ཆགས་ཀྱི་མེས་ཡོངས་སུ་གདུངས་པའི་ཡིད་ཀྱིས་དེར་འགྲོ་བར་བྱེད་ལ་དེ་དག་ཀྱང་ལྷ་དེ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་བུ་གཞན་དེ་འཆི་བ་ན་ཡོངས་སུ་གཏོང་བར་བྱེད་དེ། ཇི་ལྟར་བུང་བ་དག་གིས་མེ་ཏོག་སྐམ་པོ་བོར་ནས་སར་པའི་དྲུང་
[165b.4]དུ་འགྲོ་བ་དེ་ལྟར་ལྷ་དེ་འཆི་བ་ན་ལྷ་མོ་དག་གིས་ཡོངས་སུ་བཏང་ནས། མེ་ཏོག་སར་པ་ལྟ་བུའི་ལྷའི་བུ་གཞན་གྱི་དྲུང་དུ་འགྲོ་བར་བྱེད་ལ། མེ་ཏོག་སྣ་ཚོགས་ཀྱི་ཕྲེང་བ་ཐོགས་པ་སྙིང་དུ་སྡུག་ཅིང་ཆགས་པ་ལྷའི་བུ་གཞོན་ནུ་དང་ཐམས་ཅད་དུ་འདྲིས་པ། ཐོག་མ་མེད་པའི་དུས་ནས་གོམས་
[165b.5]པའི་འདོད་ཆགས་ཀྱིས་ཉེ་བར་སྤྱོད་པས་རྩེ་བར་བྱེད་དོ། །ལྷའི་བུ་དེ་ཡང་འཆི་བ་ན་རང་གི་ལྷ་མོ་དེ་དག་གཞན་དུ་དོང་བ་མངོན་པར་མཐོང་ནས་ཡིད་ལ་གདུང་བའི་རྣམ་པ་དེ་ལྟ་བུས་ཤིན་ཏུ་གདུངས་ཏེ། ཇི་ལྟར་སེམས་ཅན་དམྱལ་བ་མནར་མེད་པའི་མེས་མནར་མེད་པའི་ལུས་བསྲེགས་པ་དེ་ལྟར་
[165b.6]དེའི་སྡུག་པ་གཞན་དུ་དོང་བར་གྱུར་པའི་ཡིད་ལ་འཆི་བའི་སྡུག་བསྔལ་གྱིས་ཡིད་ཤིན་ཏུ་གདུངས་པས་ཤིན་ཏུ་གདུང་ཏེ། སུམ་ཅུ་རྩ་གསུམ་གྱི་གནས་ནས་ལྷའི་བུ་འཆི་བ་ན་ཕྲག་དོག་དང་། སེར་སྣའི་ཡིད་སྡུག་བསྔལ་བ་དེས་མངོན་པར་ཉམས་པ་དེ་འཆི་བའི་དུས་བྱེད་དོ། །དེ་སྲིད་
[165b.7]པ་ཕྱི་མར་སེམས་ཤིན་ཏུ་གདུངས་པ་དེ་ལ་དམིགས་པའི་ཉེ་བར་ལེན་པའི་རྐྱེན་གྱི་སྲིད་པས་སེམས་རྙོག་པ་ཅན་དུ་བྱས་པ་དེ། དེ་ལས་གཞན་ཡང་མི་མཐོང་སྟེ། དེ་དེ་ནས་ཤི་ནས་ཡང་སེམས་ཅན་དམྱལ་བ་དང་ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །དེའི་རྒྱུ་འཐུན་
[166a]
[166a.1]པའི་འབྲས་བུ་གང་ཞིག་ཡིན་ཞེ་ན་གང་གིས་གཞན་གྱི་བུད་མེད་ལ་སྡོམ་པ་མ་བཟུང་བ་ཡིན་ཏེ་བྱི་བ་བྱས་པ་ཡིན་ནོ། །དེ་གལ་ཏེ་དགེ་བའི་ལས་གཞན་གྱིས་ལྷ་རྣམས་ཀྱི་ནང་དུ་སྐྱེས་ཀྱང་འཆི་བའི་དུས་དེའི་ཚེ། དེ་ལ་གཞན་གྱི་ཆུང་མ་ཕྲོགས་པའི་སྡིག་པའི་ལས་ཀྱི་
[166a.2]རྐྱེན་འབྱུང་ངོ་། །དེ་ལྟར་ལེགས་པར་བྱས་པའི་ནང་ན་ཉེས་པར་བྱས་པ་ཡང་དེ་ལྟར་སྨིན་པར་འགྱུར་ཏེ། དེ་ལྟ་བས་ན་ཉེས་པར་བྱེད་པ་ཆུང་ངུ་ཡང་མི་བྱའོ། །ཇི་ལྟར་ལྷ་རྣམས་འཆི་བ་ན་ཚུལ་ཁྲིམས་རྣམ་པ་བདུན་མ་རལ་པའི་རྒྱུ་འཐུན་པའི་འབྲས་བུ་མི་འབྱུང་བ་དེ་ལྟར་འཐབ་བྲལ་བ་
[166a.3]རྣམས་ཀྱི་ཡང་ཡིན་ཏེ། དེ་ནི་རྒྱ་ཆེར་ཕྱིས་འཆད་དོ། །དེ་ནས་ལྷའི་བུ་ཤི་བ་དེའི་ལྷའི་བུ་མོ་དེ་དག་ལྷའི་བུ་གསར་དུ་བྱུང་བ་དེ་ག་ལ་བ་དེར་ལྷའི་ཕྲེང་བ་མདོག་བཟང་པོ། དྲི་དང་རེག་པ་མ་རྙིས་པ་དེ་དག་བླངས་ནས་ལྷའི་བུ་དེའི་ལུས་ལ་འདོགས་པར་བྱེད་དོ། །ལྷའི་བུ་དེ་ཡང་ཐོག་མ་སྐྱེས་མ་
[166a.4]ཐག་ཏུ་དགའ་ཡིད་རབ་ཏུ་དགའ་སྟེ། ལྷའི་བུ་མོ་དེ་དག་གི་དྲུང་དུ་འགྲོ་བར་བྱེད་དོ། །དེ་ནས་ལྷའི་བུ་དེ་ལྷའི་བུ་མོ་དེ་དག་དང་། ཕན་ཚུན་སྙིང་ཤིན་ཏུ་དགའ་བ་རྣམས་ཚལ་དང་། ཉེ་བའི་ཚལ་ག་ལ་བ་དེར་འདོང་བར་བྱེད་དོ། །དེ་ལྷའི་རིས་དེ་ན་ཆུ་རྙོག་པ་མེད་པའི་ནང་ན་པད་མ་བཻ་ཌཱུརྱའི་མདོག་
[166a.5]ལ་འདབ་མ་གསེར་དང་སྙིང་པོ་རྡོ་རྗེར་སྐྱེས་པ་དག་ལ་བུང་བ་འབུམ་སྙེད་ཀྱིས་ཡོངས་སུ་བསྐོར་བ་ཡིན་ཏེ། བུང་བ་དེ་དག་ཀྱང་ཁ་ཅིག་གི་ལུས་བཻ་ཌཱུརྱ་ལ་སྒྲོ་གསེར་དུ་འདུག་པ་དང་། ཁ་ཅིག་གི་ལུས་གསེར་ལ་སྒྲོ་དངུལ་དུ་འདུག་པ་དང་ཁ་ཅིག་གི་ལུས་འདྲེས་པ་དང་། ཁ་ཅིག་གི་ལུས་བྱི་རུ་ལ་སྒྲོ་ཀེ་
[166a.6]ཀེ་རུར་འདུག་པ་ཡིན་ཏེ། དེ་དག་རྟག་ཏུ་འདམ་ནས་སྐྱེས་པའི་པད་མ་མ་རྙིས་པ་དག་གི་ནང་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་ལྷ་མོ་རྣམས་སྒྲ་སྙན་པ་དེས་གླུ་དབྱངས་ཤིན་ཏུ་ལེན་ཅིང་། ཕེག་རྡོབ་པར་བྱེད་པ་དེ་བཞིན་དུ་བུང་བ་པད་མའི་གསབ་གསེབ་ཏུ་དོང་བ་དེ་རྣམས་སྒྲ་
[166a.7]འབྱིན་པར་བྱེད་དོ། །དེ་ནས་ལྷའི་བུ་དེ་ལྷ་མོ་དེ་རྣམས་དང་ལྷན་ཅིག་རྫིང་དེ་དག་གི་ནང་དུ་འཇུག་སྟེ། དེ་ཆུ་ལ་རྩེ་བར་བྱེད་ཅིང་། དགོད་རྩེ་དགའ་དགའ་དགུར་སྤྱོད་པར་བྱེད་དོ། །དེ་ལྟར་དེ་རྣམས་ཀྱིས་ཤིན་ཏུ་ཡུན་རིང་བར་རྩེ་བ་ཉེ་བར་སྦྱར་ནས་ཚལ་གསེར་གྱི་ཤིང་ལྗོན་པའི་ཕྲེང་བ་ཞེས་བྱ་བ་ཤིང་
[166b]
[166b.1]ལྗོན་པ་གཉིས་ཀྱིས་ཁེབས་པ་ག་ལ་བ་དེར་དོང་བར་བྱེད་ལ་གླུ་དབྱངས་དང་། སིལ་སྙན་དང་རོལ་མོའི་སྒྲ་སྣ་ཚོགས་དང་ལྡན་པ་གསེར་བཙོ་མའི་རི་བོ་རིན་པོ་ཆེའི་རྩེ་མོ་བཟང་པོ་ལ་རྟོག་སྟེ། རྩེ་མོ་དང་ལྡན་པ་དེ་དག་ལ་ལྷའི་ཚོགས་དུ་མ་དང་ལྷ་མོ་གཞན་དག་དང་ལྷན་ཅིག་རྩེ་ཞིང་ལྟ་བར་བྱེད་དོ། །
[166b.2]ལྷའི་རང་གི་པད་མའི་ཚལ་དང་། མེ་ཏོག་ཨུད་པ་ལའི་ཚལ་དྲི་རྣམ་པ་སྣ་ཚོགས་དང་། ལྷའི་དྲི་ཕུན་སུམ་ཚོགས་པ་རྣམས་ཀྱི་ནང་ན་ལྷའི་ཕྲེང་བ་དང་གོས་དར་གྱོན་པ་འཛམ་བུ་ཆུ་བོའི་གསེར་བཙོ་མས་བརྒྱན་པའི་ལྷ་དང་ལྷ་མོ་གཞན་དེ་དག་དང་ལྷན་ཅིག་སིལ་སྙན་ཡན་ལག་ལྔ་དང་ལྡན་པ་
[166b.3]ཉེ་བར་ལེན་ཅིང་རྩེ་བར་བྱེད་དོ། །གཞན་དག་ནི་བྱ་ངང་པ་དང་ཀཱ་རཎྜ་བ་སྒྲ་སྙན་པར་འབྱིན་ཅིང་རྨ་བྱ་དང་ངང་པ་སྦྲེངས་པའི་ནང་དུ་ཞུགས་ནས་རྩེ་བར་བྱེད་དོ། །དེ་ནས་ཡང་ལྷའི་ཚོགས་ནམ་མཁའི་གཞལ་མེད་ཁང་ན་འཁོད་པ་གཞན་དག་ནམ་མཁའ་ལ་ལྷ་མོའི་ཚོགས་དག་དང་ལྷན་ཅིག་རྩེ་
[166b.4]བར་བྱེད་དོ། །ནམ་མཁའ་ལ་སྒྲོན་མ་ལྟ་བུར་གྱུར་པ་ལྷའི་རོལ་མོ་ལ་བློ་ཤིན་ཏུ་ཆགས་པ་རྣམས་མེ་ཏོག་གི་ཆར་མངོན་པར་འབེབས་ཤིང་སིལ་སྙན་ཡན་ལག་ལྔ་དང་ལྡན་པ་ཉེ་བར་ལེན་པ་ན་ལྷའི་བདེ་བ་དག་རྗེས་སུ་མྱོང་བར་བྱེད་དོ། །དེ་ནས་ཡང་ལྷའི་ཚོགས་གཞན་དག་ཕན་ཚུན་གྲོགས་སུ་
[166b.5]གྱུར་པ་ཆང་ཞིམ་པོ་དག་འཐུང་ཞིང་ཕན་ཚུན་དགའ་ལ་འཐུན་པའི་ཚིག་གིས་འདུམ་པ་དག་མཐོང་ངོ་། །དེ་ནས་ཡང་ལྷའི་ཚོགས་རང་གི་ལས་དང་རྒྱུ་འཐུན་པའི་བདུད་རྩི་མདོག་དང་། རོ་དང་དྲི་དང་། བདེ་བ་ཕུན་སུམ་ཚོགས་པ་དག་ཟ་བ་མཐོང་ངོ་། །དེ་ནས་ཡང་ལྷ་གཞན་དག་རིན་པོ་ཆེ་
[166b.6]སྣ་བདུན་གྱི་ལྷའི་ཤིང་ལྗོན་པ་དག་ལས་རིན་པོ་ཆེ་སྣ་བདུན་གྱི་མེ་ཏོག་དག་འཐོག་ཅིང་བདག་ཉིད་ལ་འཆིང་བེ་དག་མཐོང་ངོ་། །དེ་ནས་ཡང་ལྷའི་ཚོགས་གཞན་དག་ལྷའི་འབྲས་བུ་ལག་ན་ཐོགས་ཏེ་ཕན་ཚུན་འཕེན་ཞིང་ཟ་བ་དག་མཐོང་ངོ་། །དེ་ནས་ཡང་ལྷའི་ཚོགས་གཞན་དག་ལྷའི་ངང་པ་རིན་
[166b.7]པོ་ཆེ་སྣ་བདུན་གྱི་སྒྲོ་གཤོག་བརྐྱང་བའི་སྟེང་དུ་ཞོན་ནས་ནམ་མཁའ་ལ་འགྲོ་བ་ན་ཕན་ཚུན་ལུས་ལ་གནོད་པ་མེད་དོ། །དེ་ནས་ཡང་ལྷ་གཞན་དག་ཅོང་དང་རྔ་དང་སིལ་དཀྲོལ་དང་གླིང་བུ་དག་དང་ཡང་དག་པར་རབ་ཏུ་ལྡན་པའི་རོལ་མོ་བྱེད་པ་ན་ལྷ་མོ་རྣམས་ལྷ་དེ་རྣམས་ཀྱི་མདུན་ན་བྲོ་གར་བྱེད་དེ་དེ་དག་
[167a]
[167a.1]དང་ལྷན་ཅིག་རྩེ་ཞིང་ལྷན་ཅིག་དགའ་བ་དང་ལྷའི་པད་མ་རྣམས་ཀྱིས་ཕན་ཚུན་རྡེག་པ་ན་འདོད་པ་ལ་ཞེན་པ་དེ་ཡོངས་སུ་དགོད་ལ་འདོད་པ་སྟེན་ཅིང་སྨྲ་བ་དག་མཐོང་ངོ་། །དེ་ལྟར་ལྷའི་བུ་གསར་དུ་སྐྱེས་པ་དེ་ལྷའི་འཇིག་རྟེན་སྣ་ཚོགས་ལས། སྣ་ཚོགས་ཀྱིས་སྤྲུལ་པ་དེ་
[167a.2]མཐོང་སྟེ། ཡིད་ལ་སེམས་པ་དག་གི་མིག་གཟུགས་སྣ་ཚོགས་ལྟ་བ་ལ་ངོམས་པ་མི་སྐྱེ། བདག་གི་རྣ་བ་སྒྲ་རྣམ་པ་སྣ་ཚོགས་དུ་མ་ལ་ཉན་པ་ལ་ངོམས་པ་མི་སྐྱེ། བདག་གི་སྣ་དྲི་རྣམ་པ་སྣ་ཚོགས་པ་སྣོམས་པ་ལ་ངོམས་པ་མི་སྐྱེ། བདག་གི་ལྕེ་རོ་ཕུན་སུམ་ཚོགས་པ་རོ་མྱང་བར་བྱ་བ་དྲུག་ལ་
[167a.3]ངོམས་པ་མི་སྐྱེ། བདག་གི་ལུས་བགོ་བའི་རེག་པ་དང་རྒྱན་དང་བྱུག་པའི་རེག་པ་སྟེ། རེག་པ་རྣམ་པ་སྣ་ཚོགས་དག་ལ་ངོམས་པ་མི་སྐྱེ། བདག་གི་ཡིད་སྡུག་པ་སྣ་ཚོགས་ཡིད་དུ་འོང་བའི་ཆོས་བྱུང་བ་ཐམས་ཅད་ལ་ངོམས་པ་སྐྱེ་བ་མེད་པ་དེ་ནི་བདག་ཡིན་ཏེ། ཀུན་ནས་བདེ་བ་ལ་ཆགས་པ་
[167a.4]བདེ་བ་མྱོང་བར་བྱའོ་སྙམ་མོ། །དེ་ལྟར་རྗེས་སུ་བསམས་པ་དེ་ཕན་ཚུན་ཤིན་ཏུ་ཉམས་དགའ་བ་མཐོ་རིས་དང་འཐུན་པ་སྣ་ཚོགས་དག་གི་ཡུལ་དང་ཡུལ་དག་ལ་ཉེ་བར་སྟེན་པར་བྱེད་དོ། །སྲེད་པའི་ཚོགས་དྲུག་ལ་རྣམ་པར་ཆགས་པ་དེ་ཀུན་ནས་སྲེད་པའི་མེས་ཡོངས་སུ་བསྐོར་ནས་སྲེག་པར་བྱེད་
[167a.5]དེ། དཔེར་ན་སོས་ཀ་རབ་ཏུ་ཚ་བའི་ཉི་མའི་གུང་ལ་མི་ཞིག་མྱ་ངམ་གྱི་ནང་དུ་ཞུགས་ཏེ། མྱ་ངམ་གྱི་ནང་དུ་ཞུགས་པ་དེའི་མྱ་ངམ་ཀུན་ནས་རྩྭ་དང་འདབ་མ་དང་ལོ་མ་དང་ཤིང་ལྗོན་པའི་ཡལ་ག་འཕྱང་བ་དང་ཚལ་དང་རི་ཁྲོད་ཀྱི་ཚལ་སྐམ་པོ་དང་བྲག་དང་རི་སུལ་དེར་མི་གང་ཞིག་གིས་མེ་བཏང་ངོ་། །
[167a.6]དེ་ནས་མི་དེ་ཀུན་ནས་ཚལ་གྱི་མེ་དེས་ཡོངས་སུ་བསྐོར་བ་སྐོམ་གྱིས་གདུངས་ཏེ། གར་བབ་བབ་ཏུ་འབྲོས་སོ། །དེ་ནས་གང་དང་གང་དུ་འབྲོས་པ་དེ་དང་དེ་ཉིད་དུ་མེའི་ཕུང་པོ་རབ་ཏུ་ཚ་བ། ཚལ་གྱི་ཤིང་སྲེག་པར་བྱེད་པ་ཀུན་ནས་ཤིན་ཏུ་འབར་བ་ཡིན་ཏེ། དེ་ལྟར་ཤིན་ཏུ་འབར་བར་བྱས་
[167a.7]པས་ཚལ་གྱི་ཤིང་ཐམས་ཅད་སྲེག་པར་བྱེད་དོ། །དེ་ནས་མི་དེ་ལམ་གང་དང་གང་དུ་འགྲོ་བ་དེ་དང་། དེ་ཉིད་དུ་ཀུན་ནས་རབ་ཏུ་འབར་བ་མཐོང་སྟེ། དེ་མེ་དེའི་ནང་དུ་སོང་ནས་སྲེག་པར་བྱེད་ཀྱང་འབྲོས་པར་མི་ནུས་ལ། དེ་ལྟར་མེའི་ནང་དུ་སོང་བ་དེ་ཐུལ་གྱིས་ཚིག་པར་འགྱུར་བ་དེ་བཞིན་དུ་བྱིས་
[167b]
[167b.1]པ་སོ་སོའི་སྐྱེ་བོ་ལས་ཀྱི་མེ་ཐམས་ཅད་རྩྭ་དང་ཡལ་ག་དང་ལོ་མ་དང་། འདབ་མ་སྐམ་པོ་ལ་སྲེག་པའི་ཚལ་གྱི་མེ་ལྟ་བུའི་སྲེད་པའི་མྱ་ངམ་གྱི་ནང་དུ་རབ་ཏུ་འཇུག་པར་བྱེད་དོ། །དེ་ནས་དེ་སྲེད་པ་མེ་ལྟ་བུའི་བག་ལ་ཉལ་གྱི་ཀུན་དུ་སྦྱོར་བའི་སྟོབས་རབ་ཏུ་ཆེ་བ། རྣམ་པར་རྟོག་པ་རླུང་ལྟ་བུས་བསྐྱོད་
[167b.2]པའི་འཇིག་རྟེན་པའི་བསམ་གཏན་ཐོབ་པ་ཐམས་ཅད་ཤིང་དང་ཚལ་དང་ལྕུག་མ་འཕྱང་བ་སྐམ་པོ་དང་རི་ཁྲོད་ལྟ་བུ་ཡིན་ཏེ། དེ་ཡང་དེ་ལྟར་སྲེད་པ་མེ་ལྟ་བུས་ངེས་པར་སྲེག་པར་བྱེད་དོ། །ཀུན་ནས་རབ་ཏུ་འབར་ཞེས་བྱ་བ་ནི་ཀུན་ནས་སྲེད་པའི་ཚོགས་དྲུག་རབ་ཏུ་འབར་བ་ཡིན་ནོ། །གར་
[167b.3]བབ་བབ་ཏུ་འབྲོས་ཞེས་བྱ་བ་ནི། གང་དང་གང་དུ་དབང་པོ་ཤིན་ཏུ་ཆགས་པའི་སེམས་ཡུལ་ལ་རྗེས་སུ་སྟེན་པར་བྱེད་པ་དེ། དེ་ཉིད་དུ་ཡུལ་ལ་སྲེད་པའི་མེ་ལྟ་བུས་སྲེག་པར་བྱེད་ལ་ཤིན་ཏུ་རྣམ་པར་རྟོག་པའི་ཡུལ་རླུང་ལྟ་བུས་གཡེངས་པ་ཡིན་ནོ། །དེ་དེ་ཉིད་དུ་ཡུལ་ལ་སྲེད་པའི་མེས་སྲེག་
[167b.4]པ་ན་ལྷ་དག་ཀུན་དུ་འཇིགས་པར་འགྱུར་ཏེ། དེ་ནི་མེ་ཐ་མལ་པ་ལ་སྲེད་པར་བྱ་བའི་དཔེར་བྱ་བ་ཡིན་ནོ། །དེ་ལྟར་ལྷ་དེ་ལྷའི་གནས་དེ་ན་ལེགས་པར་བྱས་པའི་རྣམ་པ་འབུམ་སྙེད་དག་ལ་ཉེ་བར་སྤྱོད་པ་ཡིན་ཏེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་
[167b.5]མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་དང་སོ་སོ་ཡང་དག་པར་མྱོང་བར་འགྱུར་བའི་
[167b.6]ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རིན་པོ་ཆེའི་ས་གཞི་དག་ལ་རིན་པོ་ཆེ་ཀུན་གྱིས་བརྒྱན་པ་ཁང་པ་ཕུན་སུམ་ཚོགས་པ་ཐམས་ཅད་དུ་རྒྱལ་པོའམ་བློན་པོ་ཆེན་པོར་སྐྱེ་བར་འགྱུར་ཏེ། རྟག་ཏུ་རབ་ཏུ་བདེ་བ་དང་ལྡན་པར་འགྱུར། རྒྱལ་པོ་
[167b.7]དགའ་བ་དང་སྐྱེ་བོ་ཀུན་དགའ་བ་དང་བུ་དང་ནོར་དང་འབྲུ་ཕུན་སུམ་ཚོགས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་
[168a]
[168a.1]ཀུན་དུ་གསལ་བར་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དམ་པ་དགེ་བ་སྤྱོད་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ལ་རྗེས་སུ་
[168a.2]ཡི་རང་བར་མི་བྱེད་གཞན་གྱིས་བྱས་ན་ཡང་ཕྱིར་ཟློག་པར་བྱེད་ཅིང་སྨོད་པར་བྱེད་དོ། ཉེས་པར་བྱས་པ་སྲོག་གཅོད་པའི་ལས་ཀྱི་འབྲས་བུའི་རྣམ་པར་སྨིན་པ་ཡང་དག་པར་སྟོན་པ་རྣམ་པ་དུ་ཡོད་ཅེ་ན། འདི་ལ་ལོ་མ་སྔོན་པོའམ། ཆུ་དག་གི་ནང་ན་སྲིན་བུ་ཤིན་ཏུ་ཕྲ་མོ་ཡང་མཐོང་ནས་ཟ་
[168a.3]བར་མི་བྱེད་ལ་ཆུ་ལ་ཡང་འཐུང་བར་མི་བྱེད་ཅིང་། ཡོངས་སུ་འཚག་པར་བྱེད་དེ་བཙགས་ནས་ཀྱང་ཆུའི་ནང་ནས་བྱུང་བའི་སྲིན་བུ་དེ་དག་ས་སྐམ་པོའི་སྟེང་དུ་ཆུ་ཚགས་དེ་སྤྲུག་པར་མི་བྱེད་ཀྱི། སྲིན་བུ་དེ་དག་གི་སྲོག་ཆད་པར་མི་འགྱུར་བའི་ཆུའི་གནས་གང་ཡིན་པ་དེ་ཉིད་དུ་སྲིན་བུ་དེ་དག་འཇོག་
[168a.4]པར་བྱེད་དོ། །ཡང་དེས་ཤིན་ཏུ་འཚོ་བར་བྱེད་དེ་གཞན་དག་ཀྱང་དེ་བཞིན་དུ་བྱེད་དུ་འཇུག་ཅིང་། དགེ་བའི་ལམ་ལ་གནས་པར་བྱེད་ལ་རབ་ཏུ་འཇོག་པར་བྱེད་དོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན། རྣམ་པ་དུ་ཡོད་ཅེ་ན། འདི་ལ་བུ་རམ་ཤིང་གི་ཚལ་ལམ། འབྲ་གོའམ། འབྲས་
[168a.5]བུ་མ་དུ་ལུང་གའམ། ཏཱ་མ་པུ་ར་ཀའམ། པ་ན་སའམ། ནཱ་ཌི་ཀེ་རའམ། ཆུ་ཤིང་གི་འབྲས་བུ་གཞན་གྱིས་ཡོངས་སུ་བཟུང་བ་རྣམས་ལ་རྐུ་སེམས་ཀྱིས་རང་གི་སྐྱེད་ཤིང་དུ་བྱ་བའམ། ཀུན་དགའ་ར་བ་ཉམས་དགའ་བར་བྱ་བའམ། ལོངས་སྤྱད་པ་དགའ་བར་བྱ་བའམ། ཆགས་པའི་རྒྱུའམ། 
[168a.6]ཚོང་པའི་ཁེ་སྤོགས་བྱ་བར་བསམས་ནས། ས་བོན་འབྲུ་གཅིག་ཙམ་ཡང་ལེན་པར་མི་བྱེད་ལ། གཞན་བྱེད་པ་ཡང་ཕྱིར་ཟློག་པར་བྱེད། དེ་བཞིན་དུ་བྱེད་དུ་འཇུག་ཅིང་། དགེ་བའི་ལམ་ལ་ཡང་རབ་ཏུ་འཇོག་པར་བྱེད་པ་ཡིན་ཏེ། དེ་བདག་ལ་ཕན་ཞིང་གཞན་ལ་ཕན་པར་བྱེད་པ། ཚུལ་
[168a.7]ཁྲིམས་སྲུང་བ་མ་བྱིན་པ་ལེན་པར་སྤངས་པ་ཡང་དག་པར་བླངས་པ་ཡིན་ནོ། །ཡང་སྲོག་གཅོད་པ་དང་མ་བྱིན་པར་ལེན་པ་དག་ལས་ཚུལ་ཁྲིམས་ཚོལ་ཞིང་ཚུལ་ཁྲིམས་ལ་རབ་ཏུ་གནས་པ་ཇི་ལྟ་བུ་ཡིན་ཞེ་ན། འདི་ལ་སྲིན་བུས་བསླང་བའི་ནད་མི་བཟད་པ་ཆེན་པོས་ཐེབས་ཏེ། སྲོག་ཆད་དུ་དོགས་
[168b]
[168b.1]ཀྱང་སྲིན་བུ་རྣམས་གསད་པར་མི་བྱའོ་སྙམ་ནས་སྲིན་བུ་གསད་པའི་སྨན་སྦྱོར་བར་མི་བྱེད་ཅིང་གཞན་ཡང་བྱེད་དུ་མི་འཇུག་ལ་དེ་ལྟར་སྲོག་ཆད་དུ་དོགས་ཀྱང་སྲིན་བུ་གསོད་པར་མི་བྱེད་པ་ཡིན་ཏེ། འདི་ནི་བདག་དང་གཞན་ལ་ཕན་པར་སྦྱོར་བ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་
[168b.2]ཡིན་ཞེ་ན། འདི་ལ་མ་བྱིན་པར་ལེན་པ་ཤིན་ཏུ་ཕྲ་མོ་ཡང་མི་ལེན་པ་ཡིན་ནོ། །སྦྱིན་པ་ཡང་སྦྱིན་པར་བྱེད་དེ་རྣམ་པ་དུ་ཡོད་ཅེ་ན། འདི་ལ་བདག་ཉིད་ཀྱི་ནད་རབ་ཏུ་ཞི་བར་བྱ་བའི་ཕྱིར་སྨན་སྦྱར་བ་དེ་གཞན་མཐོང་ངམ་ཐོས་ནས་བདག་ཉིད་ཀྱིས་སྨན་སྦྱར་བ་དེ་བདག་གིར་མ་བྱས་ཀྱང་རུང་
[168b.3]འདི་ལྟར་དེ་བདེ་བར་གྱུར་ཅིག་སྙམ་ནས་གཞན་ལ་སྦྱིན་པར་བྱེད་དེ། སྦྱིན་བདག་དམ་པ་མྱ་ངན་ལས་འདས་པའི་མཐར་ཐུག་པའི་སྦྱིན་པ་སྦྱིན་པ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཀུན་ཏུ་གསལ་བར་སྤྱོད་པ་ཞེས་བྱ་བའི་
[168b.4]གནས་དེར་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལེགས་པར་བྱས་པའི་ལས་དེས། གནས་དེ་ཡང་རིན་པོ་ཆེ་ཐམས་ཅད་ཀྱི་འོད་ཀྱིས་ཀུན་དུ་གསལ་བ་བཞིན་དུ་རྣམ་པར་མཛེས་པ་ཡིན་ནོ། །དེ་དེར་སྐྱེས་པ་དང་ཤིན་ཏུ་རྒྱ་ཆེ་བ་དང་ལྡན་པའི་ལྷ་མོ་རྣམས་ཀྱིས་མངོན་པར་མཆོད་ནས། 
[168b.5]ཚལ་སིལ་སྙན་རྣམ་པ་སྣ་ཚོགས་ཀྱི་སྒྲ་དང་ལྡན་པའི་འཁོར་ཞེས་བྱ་བ་དེར་འདོང་བར་བྱེད་དོ། །བྱ་དང་ཤིང་ལྗོན་པས་བརྒྱན་པ་ཞེས་བྱ་བའི་ཚལ་དེ་ཡང་དེ་རྣམས་ཀྱིས་ཉེ་བར་བརྒྱན་པ་ཡིན་ནོ། །བྱ་དེ་རྣམས་ཀྱི་མཐུ་ནི་འདི་ལྟ་བུ་ཡིན་ཏེ། བྱ་དེ་གང་དང་གང་དུ་ནམ་མཁའ་ལ་འགྲོ་
[168b.6]བ་དེ་དང་དེར་ཤིང་དེ་དག་ཀྱང་བྱ་དེ་རྣམས་ཀྱི་མཐུས་ནམ་མཁའ་ལ་འགྲོའོ། །ལྷ་གང་དག་ཤིང་ལྗོན་པ་ལ་གནས་པའི་ཤིང་དེ་དག་ཀྱང་དེ་བཞིན་དུ་ནམ་མཁའ་ལ་འགྲོའོ། །གནས་དེ་ན་ཤིང་ལ་གནས་པ་རྣམས་ཀྱི་པད་མའི་རྫིང་དག་འབྱུང་བར་འགྱུར་ཏེ། པད་མ་སྣ་ཚོགས་གསེར་
[168b.7]གྱིས་བརྒྱན་པ། འདབ་མ་བཻ་ཌཱུརྱ་སྡོང་བུ་གསེར་ལ། ཟེ་བ་དངུལ་ཡིན་ཏེ། པད་མ་དེ་དག་ལྷ་མོ་རྣམས་འཛེགས་ནས་སྙིང་པོ་ལ་འཁོད་ཅིང་གླུ་དབྱངས་ལེན་ནོ། །གླུ་དབྱངས་ལེན་པ་ན་དགེ་བའི་ལས་དེས་པད་མ་དེ་དག་གི་བར་བར་ནས་ཆང་ཞིམ་པོ་དག་འབྱུང་བར་འགྱུར་ལ། དེ་ཡང་དགའ་
[169a]
[169a.1]འབབ་ཅེས་བྱ་བ་ཡིན་ཏེ། དེ་དག་ལ་དེ་རྣམས་འཐུང་བར་བྱེད་དོ། །དེ་བཞིན་དུ་པད་མའི་སྙིང་པོ་ལ་འཁོད་པའི་ལྷའི་བུ་དེ་དག་ཐམས་ཅད་མངོན་པར་གླུ་དབྱངས་ལེན་ཅིང་དགའ་དགུར་སྤྱོད་པ་ན་འཐུང་བར་བྱེད་དེ། དེ་ལྟར་པད་མའི་གསབ་གསེབ་ན་འཁོད་པ་བདེ་
[169a.2]བ་དེ་ལྷ་མོ་རྣམས་ཀྱིས་ཡོངས་སུ་བསྐོར་ཅིང་ཡུན་རིང་དུ་ཆང་ཞིམ་པོ་དག་ལ་འཐུང་བར་བྱེད་དོ། །ཡུན་རིང་དུ་བདེ་བ་ཉེ་བར་སྤྱད་ནས་ནམ་མཁའ་དེ་ལས་འབབས་པར་བྱེད་དེ། དེ་ལྟར་བྱ་དེ་དག་དང་འདི་ལྟར་ལྷ་མོའི་ཚོགས་ཀྱིས་ལྷན་ཅིག་བསྐོར་བ་མེ་ཏོག་ཀུ་བ་ལ་ཡའི་ཁྱིམ་ཞེས་བྱ་བ་དེར་
[169a.3]འདོང་བར་བྱེད་དོ། །ཁྱིམ་དེ་ཡང་མེ་ཏོག་ཀུ་བ་ལ་ཡ་ལས་བྱས་པ། ཀུན་ནས་རྒྱར་དཔག་ཚད་བརྒྱ་ཕྲག་སྟོང་ཡོད་དེ་འདབ་མ་རེ་རེ་ལ་ལྷ་མོ་སྣ་ཚོགས་སིལ་སྙན་ཡན་ལག་ལྔ་དང་ལྡན་པ་གླུ་ལེན་ཞིང་བྲོ་རྡུང་བར་བྱེད་དོ། །གལ་ཏེ་མེ་ཏོག་ཀུ་བ་ལ་ཡའི་འདབ་མ་སྔོན་པོའི་འོད་དེས་ཀུན་ནས་ཐམས་
[169a.4]ཅད་དུ་སྔོན་པོར་འགྱུར་ལ་གལ་ཏེ་འདབ་མ་གཞན་དམར་ན་དེ་དེ་ལྟར་མེ་ཏོག་ཀུ་བ་ལ་ཡའི་འདབ་མ་དམར་པོ་དེས་ཁ་དོག་སྣ་ཚོགས་ཀྱིས་བརྒྱན་པ་གཞན་གང་ཡིན་པ་དེ་དག་ཀྱང་དམར་པོ་དེའི་མཐུས་དེ་བཞིན་དུ་དམར་པོར་འགྱུར་རོ། །ཨུད་པ་ལ་དམར་པོ་དང་། རྩ་བ་དང་སྙིང་པོ་ལས་བྱུང་
[169a.5]བའི་སྟོབས་ཀྱིས་ཟེ་བའི་ནང་ན་སྙིང་པོ་ཡོད་པ་གང་ཡིན་པ་དེ་དག་ལ་ལས་བྱ་བ་ལེགས་པར་བྱས་པའི་ལྷ་མོ་རྣམ་པ་སྣ་ཚོགས་ཀྱིས་ཡོངས་སུ་བསྐོར་ཏེ་གནས་སོ། །ཟེ་བའི་ཁྲི་དེ་རྣམས་ཀྱི་སྟེང་ན། ལྷ་མོའི་ལག་པ་ན་པད་མ་སྣ་ཚོགས་ཐོགས་པ་དག །ལྷའི་བུ་དང་ལྷན་ཅིག་གླུ་དབྱངས་
[169a.6]ལེན་བྲོ་གར་བྱེད་རྩེད་མོ་བྱེད། དགའ་དགུར་སྤྱོད་པར་བྱེད་དོ། །དེར་ཡང་ཡུན་རིང་དུ་རྩེས་ནས། འདབ་མ་ལས་བྱས་པའི་ཁྱིམ་དུ་འཇུག་པར་བྱེད་དེ། དེས་ཆུ་ཀླུང་ཡིད་འོང་ལྟ་ཞེས་བྱ་བ་ཤིན་ཏུ་ཉམས་དགའ་ཞིང་འགྲམ་གཉི་ག་ཤིང་ལྗོན་པས་ཡོངས་སུ་བསྐོར་བ་མཐོང་ངོ་། །ཆུ་ཀླུང་དེ་
[169a.7]ཡང་ཤིན་ཏུ་ཉམས་དགའ་བ་ཡིན་ལ། དགའ་བ་འདི་ལྟ་བུ་ཡིན་ཏེ། འདི་ལྟ་སྟེ་འགྲམ་གཉི་ག་ཤིང་ལྗོན་པ་རྣམ་པ་སྣ་ཚོགས་ཀྱིས་ཤིན་ཏུ་རྣམ་པར་ཕྱེ་བ་ཁ་དོག་དང་ལོ་མ་རྣམས་ཀྱིས་ཤིན་ཏུ་རྣམ་པར་ཕྱེ་བ། ཡལ་ག་དང་ལྕུག་མ་རྣམ་པ་སྣ་ཚོགས་ཀྱིས་ཤིན་ཏུ་རྣམ་པར་ཕྱེ་བ་ལོ་མ་རྣམས་ཀྱི་བར་
[169b]
[169b.1]བར་ན། བྱ་གནས་པ་སྒྲོ་དང་མཆུ་སྡུག་ལ་སྒྲ་སྙན་ཅིང་འཇེབས་པ་འབྱིན་པ། བདེ་བ་རྣམ་པ་དུ་མ་ཡིད་དུ་འོང་བའི་བྱ་རྣམས་ཀྱིས་འགྲམ་མཐའ་དག་བརྒྱན་པ་ཡིན་ནོ། །ཡིད་ལ་ཟས་སམ་སྐོམ་ནས་རྣམ་པ་གཞན་ཅུང་ཟད་ཡིད་དུ་འཐད་པའི་བར་གང་དང་གང་བསམས་པ་དེ་དང་དེ་ཉིད་ཆུ་
[169b.2]བོ་དེ་ལས་རབ་ཏུ་འབྱུང་ངོ་། །དེ་ནས་ཡང་ཆུ་བོ་ཤིན་ཏུ་ཉམས་དགའ་བ་དེ་ལས་རྣམ་པ་གཞན་འབྱུང་བ་ནི་འདི་ལྟ་སྟེ། མཐའ་གཉི་ག་ན་ལྷ་མོ་ཆ་བྱད་དང་གཟུགས་སྣ་ཚོགས་དང་ལྡན་པ་ལག་ན་རོལ་མོའི་སྒྲ་རྣམ་པ་སྣ་ཚོགས་ཐོགས་ཤིང་གླུ་དབྱངས་ལེན་བྲོ་གར་བྱེད་རྩེད་མོ་བྱེད་དེ་ཕན་
[169b.3]ཚུན་འདྲེས་པ་ཡིན་ནོ། །འདི་ལྟར་ཡང་ཡིད་དུ་འཐད་པ་འབའ་ཞིག་ཡོད་ལ་དགའ་བའི་རྣམ་པ་དེ་ལྟ་བུ་དང་ལྡན་པ་དེ་ཆུ་བོའི་ནང་དུ་འཇུག་པར་བྱེད་དེ་ལྷའི་བུ་ལས་སྤྱོད་པ་ལེགས་པར་བྱས་པ་དེས་དེ་དག་ཀྱང་མཐོང་ངོ་། །དེ་ནས་ཡང་ལྷའི་བུ་མོ་ཡིད་རབ་ཏུ་དགའ་བ་དེ་རྣམས་བྲོ་གར་
[169b.4]བྱེད་གླུ་དབྱངས་ལེན་དགོད་པར་བྱེད་ཅིང་། རོལ་མོའི་སྒྲ་སྣ་ཚོགས་དག་ཀྱང་འབྱིན་པར་བྱེད་དོ། །ལྷ་མོ་ཡིད་རབ་ཏུ་དགའ་བ་དེ་དག་ཀྱང་ལྷའི་རོལ་མོ་སིལ་སྙན་ཡན་ལག་ལྔ་དང་ལྡན་པ་དག་ཐོགས་ནས་ལྷ་ལས་སྤྱོད་པ་ལེགས་པར་བྱས་པ་ག་ལ་བ་དེར་འདོང་བར་བྱེད་དོ། །ལྷ་
[169b.5]དེས་ལྷ་དེ་དག་དང་ལྷ་མོ་གཞོན་ནུ་ན་ཚོད་དང་ལྡན་ཞིང་ཆ་བྱད་དང་རྒྱན་ཐོགས་པ། ཤིན་ཏུ་དགའ་བར་བྱེད་པ་དག་མཐོང་ནས། དེ་ནས་ཡང་དགའ་བའི་འདོད་ཆགས་བརྒྱ་འགྱུར་གྱིས་སྐྱེད་པ་ན། ལྷ་མོ་གཞན་དེ་དག་དང་ལྷན་ཅིག་ལྷ་མོ་དེ་དག་ག་ལ་བ་དེར་རྒྱུག་པར་བྱེད་དོ། །དེ་ནས་
[169b.6]ཆུ་བོའི་འགྲམ་གྱི་ལྷ་མོ་གང་ཡིན་པ་དེ་དག་དང་མེ་ཏོག་ཀུ་བ་ལ་ཡའི་ཁྱིམ་ནས་བྱུང་བ་གང་ཡིན་པ་དེ་དག་ཕན་ཚུན་འདྲེས་ཤིང་ཕན་ཚུན་ཉམས་དགའ་བའི་སྒྲ་འབྱིན་པར་བྱེད་དོ། །ལྷའི་ཚོགས་གང་ཡིན་པ་དེ་དག་ཐམས་ཅད་རིན་པོ་ཆེའི་རི་རབ་ཀྱི་རྩེ་མོ་རྣམས་སུ་ལྷའི་རོལ་མོའི་སྒྲས་
[169b.7]འགེངས་པར་བྱེད་དོ། །རྣམ་པ་དེ་ལྟ་བུའི་ཡིད་དུ་འོང་བའི་སྒྲ་དེ་དག་ཐོས་ནས་ལྷ་གཞན་དག་རྩེ་མོ་གཞན་དག་ཏུ་ལྷ་མོའི་ཚོགས་དང་ལྷན་ཅིག་རྩེ་བར་བྱེད་དོ། །དེ་དག་གིས་ཀྱང་སྒྲ་དེ་ཐོས་ནས་དགའ་བ་ཉིད་ཡིད་ལ་བྱས་ཏེ་རིངས་པར་ཆུ་བོའི་འགྲམ་ཡིད་དུ་འོང་བ་དེ་དག་ག་ལ་བ་དེར་
[170a]
[170a.1]འདོང་བར་བྱེད་དོ། །ལྷ་དང་ལྷ་མོའི་ཚོགས་ཕན་ཚུན་འདྲེས་པ་དེ་དག་འཐབ་པ་དང་ཕྲག་དོག་དང་རྒྱགས་པ་རྣམས་ཀྱིས་སྐྱོ་བ་མེད་ཅིང་། ཕན་ཚུན་གྲོགས་སུ་གྱུར་ལ་གནོད་པ་མེད་པ་དག་གླུ་ལེན་ཞིང་དགོད་པར་བྱེད་དོ། །ཕན་ཚུན་གཞན་དག་ནི་ཆང་ཞིམ་པོ་འདྲིམ་པར་
[170a.2]བྱེད་ཅིང་འཐུང་བར་བྱེད་ལ། ལྷ་དང་ལྷ་མོའི་ཚོགས་གཞན་དག་ཀྱང་བདུད་རྩི་ལ་ཟ་བར་བྱེད་དོ། །དེ་ལྟར་ཡུན་རིང་དུ་རྩེ་བ་ལ་ཞུགས་པ་དེ་དག་དེ་ནས་ཡང་ཆུ་བོའི་འགྲམ་དེ་ནས་རྒྱགས་པ་ལ་གནས་པའི་ལྷ་རྩེ་ཞིང་འགྱིང་བར་འགྲོ་བ་དག་ཚལ་དང་ཉེ་བའི་ཚལ་དེ་རྣམས་ག་ལ་བ་དེར་འདོང་བར་
[170a.3]བྱེད་དོ། །བདེ་བ་འབུམ་ཕྲག་དེ་ལྟ་བུ་དང་ལྡན་པའི་ལྷ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་ཉེ་བར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་
[170a.4]བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་བརྒྱ་ལ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་ཏུ་བདེ་བ་དང་ལྡན་ཞིང་ཁྲུས་དང་བྱུག་པ་དང་རྒྱན་ལ་དགའ་བར་
[170a.5]འགྱུར། རྟག་ཏུ་པད་མ་དང་མེ་ཏོག་ཀུ་མུ་ད་དང་ཀོ་ཀ་ན་ད་དང་ཀུ་བ་ལ་ཡ་ལ་དགའ་བར་འགྱུར། དྲང་ཞིང་དྲང་པོའི་རང་བཞིན་ཅན་མཁས་པ་ཆོས་དང་ལྡན་པ་ལ་དགའ་བ་རྒྱལ་པོའམ་བློན་པོ་ཆེན་པོའམ་ཁྱིམ་བདག་གམ་ཡུལ་གྱི་སྤྱན་ནམ་དེད་དཔོན་ཆེན་པོའམ་ཚོང་པ་ཐམས་ཅད་ཀྱི་གཙོ་
[170a.6]བོར་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྣམས་ཀྱི་གནས་གསེར་གྱི་རྣ་ཕུག་གི་ཁང་པ་ཞེས་བྱ་བ་ཇི་ལྟར་འདུག་པ་
[170a.7]མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པའམ་ལྷའི་མིག་གིས་བརྟགས་ན། སྐྱེས་བུ་དགེ་བ་ཚུལ་ཁྲིམས་དང་ལྡན་པར་གྱུར་པ་གང་གིས་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ། རྣམ་པ་དུ་སྤངས་
[170b]
[170b.1]པ་ཇི་ལྟ་བུ་ཡིན་ཞེ་ན། དགྲ་བདག་གི་སྲོག་གཅོད་པར་བྱེད་པའམ། བུ་བསད་པའམ་ཆུང་མ་ཕྲོགས་པ་གཡུལ་གྱི་ནང་དུ་ཞུགས་པ་ལ་ཡོངས་སུ་སྐྱོབ་པར་བྱེད་ཅིང་རྡེག་པར་ཡང་མི་བྱེད། གཞན་ཕ་རོལ་དག་གིས་དགྲ་བཟུང་ཡང་ཡོངས་སུ་སྐྱོབ་པར་བྱེད་ཅིང་ཚིག་སྙན་པར་སྨྲ་ལ། 
[170b.2]ནོར་རྫས་དག་བྱིན་ནས་ཐར་བར་བྱེད། ཕྱིར་ཞིང་ཕན་པ་ཉིད་བྱེད། དེ་ལྟར་མི་ངན་པ་དེ་ཡང་གཡུལ་གྱི་ནང་དུ་ཞུགས་པ་ཐར་བར་བྱས་ནས། སྔ་མ་བཞིན་ཡང་དང་ཡང་དུ་འཆི་བར་འགྱུར་བ་སྲོག་བྱིན་ཞིང་མི་དགའ་བར་མི་བྱེད་དོ། །སྡོམ་པ་བླངས་པ་ལས་ཀྱི་འབྲས་བུ་ལ་འཇིགས་པ་
[170b.3]དེས། དགྲའི་སྟེང་དུ་མཚོན་ཆ་བསགས་པ་འབབ་པ་ལས་སྲུང་བར་བྱེད་ཅིང་། སྲོག་གཅོད་པའི་འཇིགས་པས་འདེབས་པར་མི་བྱེད། བདག་ཉིད་ཀྱི་སྲོག་ཀྱང་ཡོངས་སུ་གཏོང་ལ་འདེབས་པར་མི་བྱེད་པ་ཡིན་ཏེ། རྣམ་པ་དེ་དག་ནི་སྲོག་གཅོད་པ་དང་བྲལ་བ་ཡིན་ནོ། །མ་བྱིན་པར་
[170b.4]ལེན་པ་སྤངས་པ་ཇི་ལྟ་བུ་རྣམ་པ་དུ་ཞིག་རྣམ་པ་ནི་ཇི་ལྟ་བུ་ཡིན་ཞེ་ན། འདི་ལ་སྡོམ་པ་བླངས་པ་ཁ་ན་མ་ཐོ་བ་རྡུལ་ཕྲན་ཙམ་ལ་ཡང་འཇིགས་པར་ལྟ་ཞིང་ལས་དང་ལས་ཀྱི་འབྲས་བུ་ལ་འཇིགས་སྐྲག་པ་དེ་སྡིག་པ་རྣམས་མི་བྱེད། བསོད་ནམས་མ་ཡིན་པ་དག་ལ་མི་སྟེན། ལས་སྤྱོད་
[170b.5]པ་འོས་པ་མ་ཡིན་པའི་གནས་དག་མི་བྱེད་པའི་སྐྱེས་བུ་དམ་པ་དེ་ནི་མ་བྱིན་པར་ལེན་པ་སྤངས་པ་ཡིན་ནོ། །འདི་ལ་སྡོམ་པ་བླངས་པ་རྡུལ་ཕྲན་ཙམ་ལ་ཡང་འཇིགས་པར་ལྟ་བར་གྱུར་པས་གཙུག་ལག་ཁང་དུ་འགྲོའམ་ཉེ་བའི་ཚལ་དུ་སློབ་ཏུ་འགྲོའམ་ཆུའི་དོན་དུ་འགྲོ་བའི་ཕྱིར་གཞན་དག་
[170b.6]གི་གཡུལ་འགྱེད་པའི་ལྷམ་མམ་རྩྭ་ལས་བྱས་པའམ་གྲོང་མིའམ་སྲེད་ལས་བྱས་པའམ། སྦ་ལས་བྱས་པ་གཞན་གྱིས་མ་གནང་བར་མི་སྤྱོད་ཅིང་། གང་དེ་དག་བསླབ་པའི་གཞི་ལས་འདའ་བའི་འཇིགས་པས་ཉིན་མོའམ་མཚན་མོར་རྐུ་སེམས་ཀྱིས་མི་རྐུ་བ་ཡིན་ཏེ། རྣམ་པ་དེ་
[170b.7]དག་ནི་སྲོག་གཅོད་པ་དང་མ་བྱིན་པར་ལེན་པ་དག་དང་བྲལ་བ་ཡིན་ནོ། །ཚུལ་ཁྲིམས་ལ་རབ་ཏུ་བཞག་པ་ཇི་ལྟ་བུ་ཡིན་ཞིག་གུ་སྙམ་ན། འདི་ལ་མི་དགེ་བ་མི་འདོད་པ་མི་སྡུག་པ་ཡིད་དུ་མི་འོང་བ་སྡིག་པའི་ཆོས་རྣམས་སྤངས་པ་ཡིན་ཏེ། རྙོག་པ་མེད་པ་སྤངས་པ་དང་ལྡན་པ་ལེགས་པར་
[171a]
[171a.1]འཕེལ་བ་སླུ་བ་མེད་པའི་ཚུལ་ཁྲིམས་སྲུང་བ་ཡིན་ནོ། །ཚུལ་ཁྲིམས་དེ་ནི་མཐོ་རིས་སུ་སྐྱེ་བར་ངེས་པ་ཡིན་ལ། མྱ་ངན་ལས་འདས་པའི་མཐར་ཐུག་པར་འགྱུར་ཏེ། འདོད་ན་བྱང་ཆུབ་གསུམ་གྱི་སོ་སོ་ཡང་དག་པར་མྱོང་བ་མྱ་ངན་ལས་འདས་པའི་མཐར་ཐུག་པར་
[171a.2]འགྱུར་རོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་ལྔ་པ། གཞན་ཡང་འདི་ལ་གལ་ཏེ་ནགས་ཀྱི་ནང་དུ་འགྲོན་པོར་སོང་བའམ་ལམ་གོལ་བར་ཞུགས་སམ་གྲོགས་དང་བཅས་པའམ་གྲོགས་མེད་པར་སོང་བ་དང་ཤ་རྗེན་པ་ཟ་བ་ལྟོགས་
[171a.3]པ་དག་ལྟོགས་པའི་མཐུས་རང་གི་བུ་བཙས་པ་དག་ལ་ཟ་བར་བྱེད་པ་མཐོང་བ་དང་། འདི་ལྟར་ཤ་རྗེན་ཟ་བ་འདི་རང་གི་བུ་ལ་ཟ་བར་མ་གྱུར་ཅིག །བཀྲེས་པས་ཉེན་པ་འདི་སྲོག་ཡོངས་སུ་གཏོང་བར་མ་གྱུར་ཅིག །བདག་གི་ཤ་དག་གིས་འདི་ཚིམ་པར་གྱུར་ཅིག་སྙམ་ནས་དེའི་དྲུང་དུ་ཟར་
[171a.4]གཞུག་པའི་ཕྱིར་སོང་སྟེ། དེ་བདག་ཉིད་ཀྱི་ལུས་གཏོང་བར་བྱེད་པ་སེམས་ཅན་ལ་སྙིང་རྗེ་ཞིང་མཁས་པ་མ་དང་བུའི་སྲོག་སྦྱིན་པར་བྱེད་པ་དེ་ནི་ཚུལ་ཁྲིམས་ལ་རབ་ཏུ་ཞུགས་པ་ཡིན་ནོ། །སྦྱིན་པ་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། འདི་ལ་དབུལ་པོར་གྱུར་ཅིང་ཚེགས་ཆེན་པོས་འཚོ་བར་
[171a.5]བྱེད་པ་ཆོས་དང་ལྡན་པ་སྡོམ་པ་བླངས་པ་ཁ་ན་མ་ཐོ་བ་རྡུལ་ཕྲན་ཙམ་ཡང་མི་སྐྱེད་པ་དེ་གལ་ཏེ་འགོག་པ་ལས་ལངས་པའི་དགེ་སློང་དེར་འོངས་ནས་བསླངས་པ་དང་དེ་སེམས་པ་དང་ལྡན་པར་གྱུར་ནས། དེའི་བུ་དང་ཆུང་མའི་ཟས་སུ་སྦྱར་བ་ཉུང་ངུ་གང་ཡིན་པ་དེ་དག་འགོག་པ་ལས་ལངས་པའི་
[171a.6]དགེ་སློང་དེ་ལ་འབུལ་བར་བྱེད་ཅིང་བདག་ཉིད་ཀྱང་ཉིན་མཚན་དུ་མི་ཟ་འམ་ཉུང་ངུ་ཟ་ལ་ལྷག་མ་ལ་ཡང་སེམས་པར་བྱེད་གཞན་དག་ཀྱང་དེ་ལྟར་སྲོག་གཅོད་པ་དང་མ་བྱིན་པར་ལེན་པ་དག་ལས་ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ་ན་ཡང་ཤིན་ཏུ་རྗེས་སུ་ཡི་རང་བར་
[171a.7]བྱེད་ཅིང་རབ་ཏུ་སྤྲོ་བར་བྱེད་དགེ་བའི་ལས་དེ་ཉིད་ལ་རབ་ཏུ་འཇོག་པར་བྱེད། དེ་ནས་ཡང་རབ་ཏུ་གཟེངས་སྟོད་པར་བྱེད། སྐྱེས་སུ་དགེ་བ་བདག་ཉིད་ལ་ཕན་པ་གཞན་ལ་ཕན་པ་བྱེད་པ་ནི། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་
[171b]
[171b.1]དྲི་ཙམ་ཞིག་གིས་གསེར་གྱི་ཡོན་ཏན་གྱི་ཁྱིམ་གྱི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལས་བྱ་བ་ལེགས་པར་བྱས་པ་དེ་གསེར་གྱི་ཡོན་ཏན་གྱི་ཁྱིམ་གྱི་གནས་སུ་སྐྱེས་ནས་བདེ་བ་ཡང་དག་པར་མྱོང་བར་འགྱུར་བ་འདོད་པའི་བདེ་བ་ངེས་པར་མྱོང་བར་འགྱུར་རོ། །གནས་དེ་ན་
[171b.2]གསེར་ལས་བྱས་པའི་ཁྱིམ་རིན་པོ་ཆེ་ཐམས་ཅད་ཀྱི་འོད་ཀྱིས་བརྒྱན་པ་ཡོད་དེ་ཕུག་དེ་ནི་འོད་ཉིད་ཡིན་ནོ། །ཁྱིམ་ཞེས་བྱ་བའི་ཕུག་ནི་འདི་ཡིན་ཏེ་དེར་བརྒྱ་བྱིན་ཡང་འོངས་ནས་ངོ་མཚར་སྐྱེས་ཏེ་བརྒྱ་འགྱུར་དུ་རྩེ་བར་བྱེད་ཅིང་། འདི་ལྟར་ཚིགས་སུ་བཅད་དེ་ཡང་སྨྲས་པ། ཀྱེ་མ་དགེ་
[171b.3]བ་སྔོན་བྱས་པའི། །ཡང་དང་ཡང་དུ་བདེ་བ་དག །སྔོན་བྱས་རྗེས་སུ་ལྡན་པའི་རྒྱུ། །མཐོ་རིས་རྣམས་སུ་ལྷ་སྤྱོད་དོ། །སྔར་ནི་རྟ་གཉིས་ལྡན་པ་ཡི། །ཤིང་རྟ་ཡོན་ཏན་དེ་བཞིན་གཉིས། །ཡེ་ཤེས་ལྕག་དང་ལྡན་པ་ཡིས། །ཤིང་རྟ་ཉི་མ་བཞིན་དུ་གསལ། །ཚུལ་ཁྲིམས་
[171b.4]ལྡན་ཞིང་སྙིང་རྗེར་ལྡན། །འབྱུང་པོ་ཀུན་ལ་སྙིང་བརྩེ་ཞིང་། །མ་ལྟ་བུར་ནི་ཕན་བྱེད་པ། །ལྷ་ཡི་གནས་སུ་རབ་ཏུ་འགྲོ། །འདི་ལྟར་སྙིང་རྗེ་ཚོལ་བའི་མི། །འབྱུང་པོ་ཀུན་ལ་ཕན་དགའ་བ། །དེ་ལ་རྟེན་པའི་མི་དག་ནི། །སུམ་ཅུ་རྩ་གསུམ་གནས་སུ་འགྲོ། །རྟག་ཏུ་དུལ་ཞིང་སྙིང་
[171b.5]རྗེར་ལྡན། །འབྱུང་པོ་ཀུན་ལ་ཕན་དགའ་བ། །དེ་ནི་མཆོད་པའི་གནས་འགྱུར་ཞིང་། །འཇིག་རྟེན་ཕ་རོལ་མཐོ་རིས་དགའ། །སྙིང་རྗེར་ལྡན་པའི་མི་དག་ནི། །ཟླ་བ་ལྟ་བུར་མཛེས་འགྱུར་ཞིང་། །མི་དེ་རྟག་ཏུ་ལྷ་འདྲ་ལ། །ལྷ་རྣམས་ཀྱིས་ནི་འདུད་པར་བྱེད། །འབྱུང་པོ་ཀུན་
[171b.6]གྱི་གནས་གྱུར་པ། །མྱ་ངན་བྲལ་ཞིང་ཉོན་མོངས་བྲལ། །དེ་ལྟར་བདེ་བ་འདོད་པ་ཡིས། །རབ་ཏུ་དང་བས་སྙིང་རྗེ་རྟེན། །དེ་ནས་དེ་ལྟར་བརྒྱ་བྱིན་གྱིས་ཚིགས་སུ་བཅད་པ་དག་སྨྲས་ནས་ཕུག་དེ་ན་སྟན་གྱི་མཆོག་གསེར་ལས་བྱས་པ་རིན་པོ་ཆེ་སྣ་བདུན་འོད་རབ་ཏུ་འབར་བ། 
[171b.7]སྟེང་དུ་གདིང་བ་སྟན་ཁྲ་བོ་དང་ལྡན་པ་རྡོ་འཇམ་པ་གཤིས་སུ་བབ་པ་དབྱིབས་དང་ཆ་བྱད་སྣ་ཚོགས་དང་ལྡན་པ་དེ་དག་གི་སྟེང་དུ་འདུག་སྟེ། ལྷའི་རྒྱལ་པོ་བརྒྱ་བྱིན་དེ་ལྷའི་ཚོགས་རྣམས་དང་ལྷན་ཅིག་འཁོད་དོ། །ལྷ་རྣམས་དང་ལྷན་ཅིག་འཁོད་ནས་ལྷ་མོའི་ཚོགས་ཀྱིས་ཡོངས་སུ་བསྐོར་
[172a]
[172a.1]ཅིང་གཟུགས་དང་ཆ་བྱད་སྣ་ཚོགས་དང་ལྡན་པའི་ལྷ་མོ་རྣམས་དང་ལྷན་ཅིག་ཡུན་རིང་དུ་རྩེ་བར་བྱེད་ཡོངས་སུ་སྤྱོད་པར་བྱེད་དོ། །དེ་ལྟར་ཡུན་རིང་ཞིག་ལོན་པ་དང་ཕུག་དེ་དག་ནས་བྱུང་སྟེ། ལྷ་སྣ་ཚོགས་བརྒྱ་སྙེད་ཀྱིས་ཡོངས་སུ་བསྐོར་ནས་ཀུན་དགའ་ར་བའི་སྐྱེད་མོས་ཚལ་
[172a.2]ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ལྟར་སིལ་སྙན་དང་རོལ་མོའི་སྒྲ་སྣ་ཚོགས་འབྱིན་པའི་ལྷའི་ཚོགས་མཐུ་ཆེ་བ་རྣམས་ཕྱི་བཞིན་འབྲང་ཞིང་འདོང་བ་ན་དེས་ཀུན་དགའ་ར་བའི་སྐྱེད་མོས་ཚལ་ཤིང་ལྗོན་པ་འབུམ་ཕྲག་དུ་མ་གསལ་བ། གསེར་དང་། བཻ་ཌཱུརྱའི་ཤིང་ལྗོན་པའི་འོད་ཀྱི་
[172a.3]ཕྲེང་བ་འབར་བ་རྣམས་ཀྱིས་ཀུན་ནས་མཛེས་པར་འདུག་པ་དེ་དག་རྒྱང་རིང་པོ་ནས་མཐོང་ངོ་། །སྐྱེད་མོས་ཚལ་དང་ཚལ་རྣམ་པ་སྣ་ཚོགས་ཀྱིས་བརྒྱན་པ་དེ་དཔེར་བྱ་བར་མི་ནུས་ཀྱང་། ཅུང་ཟད་ཅིག་དཔེར་བྱ་ན་ཇི་ལྟར་ཉི་མ་བདུན་ཤར་བའི་འོད་ཟེར་འབྱུང་བ་ལྟར། སྐྱེད་མོས་ཚལ་དེའི་འོད་ཀྱང་དེ་ལྟ་བུ་
[172a.4]ཡིན་ཏེ། འོད་སྣ་ཚོགས་དེ་དག་འབྱུང་བ་ནི་འདི་ལྟ་སྟེ། ཁ་དོག་སྔོན་པོ་དང་། སེར་པོ་དང་། བཙོད་ཀ་དང་། དཀར་པོ་སྟེ། འོད་ཁ་ཅིག་ནི་འདྲེས་པ་ཡིན་ནོ། །དེས་ཚལ་དེ་དག་དང་སྐྱེད་མོས་ཚལ་དེ་ཀུན་ནས་རབ་ཏུ་འབར་བ་ལྟ་བུར་རྣམ་པར་མཛེས་ཏེ། འོད་ཀྱི་ཁ་དོག་སྣ་ཚོགས་རྣམས་ཀྱིས་འཁོར་
[172a.5]གསལ་བར་བྱས་ཤིང་བརྒྱན་པ་དེ་ཡང་ལྷའི་རྒྱལ་པོ་བརྒྱ་བྱིན་གྱིས་མཐོང་ནས་ལྷ་རྣམས་ལ་སྨྲས་པ། འདི་ལྟར་ཀུན་དགའ་ར་བའི་སྐྱེད་མོས་ཚལ་དང་ཉེ་བའི་ཚལ་བརྒྱན་པ་ལ་ལྷ་ཁྱེད་ཀུན་ལྟོས་ཤིག །འདི་དག་ཀུན་མཐོང་ལགས་སོ་ཞེས་སྨྲས་སོ། །འདིར་སྔོན་བརྒྱ་བྱིན་གྱི་སྟན་གྱི་ཕྱེད་ལ་འཁོར་
[172a.6]ལོས་སྒྱུར་བའི་རྒྱལ་པོ་གླིང་བཞི་ལ་དབང་བར་འདུག་སྟེ། ལྷ་མོའི་ཚོགས་ཀྱིས་ཡོངས་སུ་བསྐོར་ནས་རྩེས་སོ། །ལྷའི་འཇིག་རྟེན་གཉིས་ལ་དབང་བ་ལོ་འབུམ་ཕྲག་བྱེ་བ་དུ་མར་སྤྱད་ཀྱང་ཚིམ་པ་མེད་དེ། དུས་དེ་ཟད་ནས་ལས་ཀྱི་མཐའ་སྤྱད་པ་ལེགས་པར་བྱས་པ་ཚལ་དེར་གནས་པ་དེའི་
[172a.7]བཟང་བ་གང་ཡིན་པ་དང་བརྗིད་པ་གང་ཡིན་པ་དེ་སྲིད་དུ་རབ་ཏུ་མཐུ་ཆེ་བར་གྱུར་ཏོ། །དེ་ལྟར་ལྷ་ཀུན་ཉོན་ཅིག །སྔོན་གྱི་དུས་ན་རྒྱལ་པོ་ང་ལས་ནུ་ཞེས་བྱ་བ་ཞིག་བྱུང་སྟེ། དེ་མིའི་གནས་བཞི་རྣམས་ལ་ཆད་པ་མེད་ཅིང་མཚོན་གྱིས་བདའ་བ་མེད་པར་བཀའ་སྩོལ་བར་བྱེད་དོ། །དེ་སྔོན་ལས་ལེགས་
[172b]
[172b.1]པར་བྱས་པ་རྣམས་ཀྱིས་འདོད་པ་དག་ལ་ཚིམ་པ་མེད་ཅིང་། དེ་ལྷའི་ཡུལ་འདིར་འོང་བར་བྱེད་དོ། །དེ་འོང་བ་ན་རང་གི་ལུས་ལས་འོད་འབྱུང་བས། རིའི་རྒྱལ་པོ་རི་རབ་འདི་བཅུ་འགྱུར་དུ་འོད་དང་ལྡན་པར་གྱུར་ཏོ། །ལྷ་ཐམས་ཅད་ཀྱང་ཟིལ་གྱིས་མནན་ནས་འོད་ཀྱི་ནང་དུ་འདུག་སྟེ། དེའི་ཚེ་རྒྱལ་
[172b.2]པོ་དེ་རྒྱལ་ཆེན་བཞི་པའི་ལྷ་རྣམས་ཀྱིས་མངོན་པར་མཐོང་ནས། མཆོད་ཡོན་དང་རྐང་པ་བཀྲུ་བདག་ཐོགས་ནས་དོང་སྟེ། རྒྱལ་པོ་ཆེན་པོ་ཚུར་གཤེགས་བདག་ཅག་ནི་ཁྱོད་ཀྱི་སླད་དུ་མཆིས་པ་ལགས་ཏེ། བདག་ཅག་གི་མཆོད་ཡོན་ཁྱོད་ལ་འོས་པ་ལགས་སོ། །དེས་ལྷ་རྣམས་ཀྱི་ནང་དུ་མཆོད་
[172b.3]ཡོན་བླངས་ནས་དེ་ནས་ཡང་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་འགྲོ་བར་བྱེད་དོ། །འོད་དེས་སུམ་ཅུ་རྩ་གསུམ་གྱི་འོད་ཀུན་མེད་པར་བྱས་ཏེ། དེ་ལྟར་དེ་གཅིག་པུ་མི་རྣམས་ཀྱི་ནང་ན་ཉི་མ་རྣམ་པར་མཛེས་པ་དེ་བཞིན་དུ་དེ་ལྷའི་རིས་འདིར་ཡང་རྣམ་པར་མཛེས་པ་ཡིན་ནོ། །དེ་ལྟར་ལྷ་
[172b.4]དེ་དག་གི་འོད་མེད་པར་བྱས་པ་འཇིག་རྟེན་སྐྱོང་བ་བཞི་རྣམས་ཀྱིས་མངོན་པར་མཐོང་ནས། ལྷ་བརྟབས་པ་དེ་རྣམས་ལ་སྨྲས་པ། འདི་ལྟར་རྒྱལ་པོ་ང་ལས་ནུ་དེ་སུམ་ཅུ་རྩ་གསུམ་དུ་འོང་སྟེ། འོད་འདི་ནི་འཁོར་ལོས་སྒྱུར་བ་དེའི་ཤིང་རྟ་དང་འཁོར་ལོ་དང་ལུས་ཀྱི་གཟི་བརྗིད་ཡིན་གྱི། འོད་
[172b.5]འདི་ནི་ལྷ་མ་ཡིན་རྣམས་ཀྱི་མ་ཡིན་ལ། ས་ལ་རྒྱུ་བ་གང་གི་ཡང་མ་ཡིན་ཏེ་བརྟབས་པས་ཆོག་ཆོག །རྒྱལ་པོ་དེ་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཡིན་ནོ། །དེ་དག་ལ་དེ་སྐད་སྨྲས་པ་དང་། རྒྱལ་པོ་དེ་སུམ་ཅུ་རྩ་གསུམ་དུ་འོངས་སོ། །དེའི་ཚེ་བརྒྱ་བྱིན་ཀུན་དགའ་ར་
[172b.6]བའི་སྐྱེད་མོས་ཚལ་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་བརྒྱ་བྱིན་གྱིས་རྒྱལ་པོ་དེ་མཐོང་ནས་ཁྱོད་འདིར་བྱོན་པ་སྟན་གྱི་ཕྱེད་འདི་ལགས་སོ་ཞེས་སྟན་གྱི་ཕྱེད་བསྟབས་སོ། །དེ་ནས་ལྷའི་དབང་པོ་བརྒྱ་བྱིན་དེ་དང་ལྷན་ཅིག་སྟན་ཕྱེད་ཕྱེད་ལ་འཁོད་དེ། འདོད་པའི་ཡོན་ཏན་
[172b.7]ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་ཡུན་རིང་དུ་འཁོད་དོ། །དེ་ལེགས་པར་བྱས་པའི་ལས་ཟད་ནས། དེ་ནས་ཡང་སླར་ལྟུང་དོ་། །དེས་སུམ་ཅུ་རྩ་གསུམ་གྱི་གནས་འདི་དག་ཀུན་དཔྱད་ནས། འདི་ལྟར་ཀུན་དགའ་ར་བའི་སྐྱེད་མོས་ཚལ་འདིར་དགའ་བའི་རྣམ་པ་འདི་ལྟ་བུ་གཞན་མ་
[173a]
[173a.1]མྱོང་ངོ་། །དེ་ལྟར་སྐྱེད་མོས་ཚལ་རིན་པོ་ཆེ་དུ་མས་རྣམ་པར་བརྒྱན་པ་འདི་ཉམས་དགའ་བ་ཡིན་ཏེ། དེ་ལྟར་ས་འདིའི་གཞལ་མེད་ཁང་མཛེས་པ་གང་ཡིན་པ་དེ་ཉི་མ་བཞིན་རྣམ་པར་མཛེས་པ་ཡིན་ནོ། །དེ་ནས་ལྷའི་དབང་པོས་དེ་སྐད་སྨྲས་ནས། ལྷ་བརྒྱ་ཕྲག་སྟོང་གིས་
[173a.2]ཀུན་ནས་ཡོངས་སུ་བསྐོར་ཏེ། ཀུན་དགའ་ར་བའི་སྐྱེད་མོས་ཚལ་ག་ལ་བ་དེར་འདོང་བར་བྱེད་དོ། །སྐྱེད་མོས་ཚལ་དུ་དོང་སྟེ། ལྷ་དང་ལྷ་མོའི་ཚོགས་ཀྱི་རྣམ་པས་ཡོངས་སུ་བསྐོར་ནས། རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་དེ་ཤིང་ལྗོན་པ་སྣ་ཚོགས་དང་འོད་རྣམ་པ་སྣ་ཚོགས་
[173a.3]ཀྱིས་བརྒྱན་པར་ཡུན་རིང་དུ་བདེ་བ་རྣམ་པ་དུ་མ་མྱོང་ནས་རིན་པོ་ཆེ་སྣ་བདུན་ལས་བྱས་པའི་ཤིང་རྟ་ཉི་མ་ལྟར་གསལ་བས་ནམ་མཁའ་དེ་ཉིད་ལ་སིལ་སྙན་དང་། རོལ་མོ་སྣ་ཚོགས་རྗེས་སུ་འབྲང་བཞིན་དུ་ལྷའི་འདུན་ས་ཆོས་བཟང་ག་ལ་བ་དེར་དོང་སྟེ་ཕྱིན་པ་དང་། དེ་ཉིད་དུ་ལྷ་གཞན་དག་ཇི་སྲིད་དུ་
[173a.4]འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་ཏན་ལྔ་དང་ལྡན་པ་རྣམས་ཀྱིས་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཟད་ནས་དེ་ནས་ཡང་སེམས་ཅན་དམྱལ་བ་དང་དུད་འགྲོ་དང་ཡི་དགས་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་
[173a.5]མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྩོད་པའི་དུས་སུ་མི་སྐྱེ་ཞིང་རྫོགས་ལྡན་གྱི་དུས་སུ་སྐྱེ་བར་འགྱུར། ཡུལ་ཤིན་ཏུ་ཉམས་དགའ་ཞིང་ཚལ་དང་ཉེ་བའི་ཚལ་དང་ལྡན་པ་དང་འབྲས་སཱ་ལུ་དང་ནས་དང་གྲོ་དང་བུ་རམ་ཤིང་རོ་དང་ལྡན་པ་དང་སྐྱེ་བོ་དང་
[173a.6]ཤིན་ཏུ་ལྡན་པ་དང་ཆོས་དང་ཤིན་ཏུ་ལྡན་པར་སྐྱེ་བར་འགྱུར་ཏེ། རྒྱལ་པོའམ་བློན་པོ་ཆེན་པོ་སྐྱེ་བོ་ཀུན་དགའ་བ་གཟུགས་བཟང་པོ་དང་ལྡན་ཞིང་དབང་པོ་ཚང་བ་དང་བུ་དང་ཚ་བོ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སུམ་
[173a.7]ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཕྲེང་བའི་གྲིབ་མ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་
[173b]
[173b.1]ཤེས་པས་བརྟགས་ན། ལས་ཀྱི་མཐའ་སྤྱད་པ་ལེགས་པར་བྱས་པ་སེམས་དགེ་བའི་བསམ་པ་དང་ལྡན་པར་གྱུར་པ་གང་གིས་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །རྣམ་པ་དུ་ཡོད་ཅེ་ན། གང་བདག་ཉིད་ཀྱིས་སྲོག་མི་གཅོད་པ་ཡིན་ཏེ། འདི་ལྟར་ཆུ་སྲིན་བྱིས་པ་
[173b.2]གསོད་དམ། ཀུམ་བྷི་རའམ། ན་ཀྲའམ། ཤང་ཀ་ཆུ་འགྲམ་དུ་བཟུང་སྟེ། བཅིངས་ནས་གསོན་བཞིན་དུ་ཤ་བཏོགས་ནས་ཟ་བ་འམ། འཚོང་བ་སྲོག་གཅོད་པའི་རྣམ་པ་དེ་ལྟ་བུ་དང་བྲལ་ཞིང་སྲོག་གཅོད་པ་གཞན་ཡང་ཚུལ་ཁྲིམས་ལ་རབ་ཏུ་འཇོག་པར་བྱེད། སྲོག་གཅོད་པ་ལ་
[173b.3]རྗེས་སུ་ཡི་རང་བར་མི་བྱེད་ཅིང་ཕྱིར་ཟློག་པར་བྱེད་ལ། ཕྱིར་བཟློག་ནས་དགེ་བའི་ལམ་ལ་རབ་ཏུ་འཇོག་པར་བྱེད་པ་ཡིན་ཏེ་རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་སྐྱེས་བུ་དགེ་བ་དད་པ་དང་ལྡན་པར་གྱུར་པ། དྲང་ཞིང་
[173b.4]དྲང་པོའི་རང་བཞིན་ཅན་སྡོམ་པ་བླངས་པ་ཆགས་པའི་བསམ་པ་མེད་པ། གང་གིས་དགེ་འདུན་གྱི་ནང་ངམ་མཆོད་རྟེན་ལ་བདུག་སྤོས་ཕུལ་བ་དེ་ལ་དེ་སྡོམ་པའི་བསམ་པས་སྣོམ་པར་མི་བྱེད། དྲི་ཞིམ་པོ་དེས་གོས་ལ་གོས་པར་མི་བྱེད་མྱོང་བར་མི་བྱེད་སྣའི་ཡུལ་དང་ཕྲད་ཀྱང་མི་འདོད་པ་ཡིན་
[173b.5]ཏེ་རྣམ་པ་དེ་དག་ཡིན་ནོ། །གཞན་ཡང་མ་བྱིན་པ་ལེན་པ་ཤིན་ཏུ་ཆུང་བ་ཡང་མི་ལེན་ལ། གཞན་ལེན་པ་ཡང་དེ་ལྟར་ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དེ་ལྟར་ཕྱིར་ཞིང་ལམ་བཟང་པོ་ལ་གནས་པར་བྱེད་པ་ཡིན་ཏེ། དེ་ནི་བདག་ལ་ཕན་པ་གཞན་ལ་
[173b.6]ཕན་པ་བྱེད་པའི་སྐྱེས་བུ་ཡིན་ནོ། །སྲོག་ཆགས་རྣམས་ཀྱི་ཕན་པ་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། ཇི་ལྟར་རང་གི་བུའི་སྲོག་གཅོད་པར་མི་བྱེད་པ་དེ་བཞིན་དུ་སྲོག་ཆགས་ཕྲེའུ་དང་གྲོག་སྦུར་ལ་སོགས་པ་སྲོག་ཆགས་ཐམས་ཅད་གསོད་པར་མི་བྱེད་ཅིང་དེ་ལྟར་གཞན་དག་ཀྱང་ཚུལ་
[173b.7]ཁྲིམས་དེ་ཉིད་སྲུང་དུ་འཇུག་ལ་དགེ་བའི་ལམ་ལ་རབ་ཏུ་འཇོག་པ་ཡིན་ནོ། །སྦྱིན་པ་ལ་དགའ་བ་ཇི་ལྟ་བུ་ཡིན་ཞེ་ན། འདི་ལ་དབུལ་པོ་ཚེགས་ཆེན་པོས་འཚོ་བ་བསམ་གཏན་དང་པོ་ཐོབ་པ་ལམ་དུ་ཞུགས་པ་ལ་རང་གི་སྣོད་དེ་ནས་ཟས་ཀྱི་སྐལ་བ་སྦྱིན་པར་བྱེད་ཅིང་། གཞན་ཡང་སྦྱིན་པ་དེ་
[174a]
[174a.1]ལྟ་བུ་བྱེད་དུ་འཇུག་ལ་བསོད་ནམས་དག་བྱེད་དུ་འཇུག་པ་ཡིན་ཏེ། བདག་དང་གཞན་ལ་ཕན་པ་བྱེད་པ་དེ་ལུས་དང་བྲལ་ནས་བདེ་འགྲོ་མཐོ་རིས་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཕྲེང་བའི་གྲིབ་མའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ཕྲེང་བའི་གྲིབ་མའི་ལྷ་
[174a.2]རྣམས་ཀྱི་ནང་ལྷའི་རིས་དེ་ན་ཤིང་ལྗོན་པ་ཕྲེང་བའི་གྲིབ་མ་ཞེས་བྱ་བ་ཀུན་ནས་འོད་ཀྱི་ཕྲེང་བ་འབྱུང་བ་ཡོད་དེ། མེ་ཏོག་དེ་དག་གི་དྲི་ཤིན་ཏུ་ཞིམ་པ་ཀུན་དུ་དཔག་ཚད་ཙམ་དུ་འབྱུང་ལ། ཤིང་ལྗོན་པ་གཞན་དག་གི་མེ་ཏོག་རྡོལ་ནས་དྲི་ཞིམ་པོ་རབ་ཏུ་འབྱུང་ངོ་། །དེ་ལྟར་ཡུན་རིང་དུ་དགའ་བའི་མེ་ཏོག་
[174a.3]རེ་རེ་གང་ཡིན་པས་ཕྲེང་བ་ལྷའི་མགོ་ལ་འཆིང་བར་བྱེད་དོ། །ཕྲེང་བ་དེ་ཡང་ཁ་དོག་རྣམ་པ་སྣ་ཚོགས་སུ་ཡོད་དེ། ཁ་དོག་སྔོན་པོ་དང་སེར་པོ་དང་བཙོད་ཀ་དང་དཀར་པོ་རྣམས་ཀུན་ནས་ཤིན་ཏུ་རྣམ་པར་ཕྱེ་བ་ཡིན་ནོ། །ཇི་ལྟར་མིའི་འཇིག་རྟེན་ན་རི་མོ་མཁན་ཤིན་ཏུ་མཁས་པ། ལེགས་
[174a.4]པར་བསླབས་པ་བྱང་ཞིང་མཁས་པའི་ལས་ཀྱིས་གནས་དང་གནས་དག་ཏུ་ཕྲེང་བ་ཤིན་ཏུ་སྡུག་པར་བྲིས་པ་དེ་ལྟར་ཤིང་ལ་རྣམ་པར་འབྱུང་བར་འགྱུར་ཏེ། ཤིང་དེ་རྣམས་ལས་ཕུན་སུམ་ཚོགས་པ་དེ་ལྟ་བུ་སྐྱེ་བར་འགྱུར་རོ། །དེ་ནས་ཡང་རྣམ་པ་གཞན་གྱིས་ལྷ་དེ་རྣམས་ཡུལ་གྱི་བདེ་བ་ལྔ་མྱོང་
[174a.5]བར་འགྱུར་ཏེ། སིལ་སྙན་ཡན་ལག་ལྔ་དང་ཡང་དག་པར་ལྡན་པ་རྣམས་ཚལ་དང་ཉེ་བའི་ཚལ་དུ་རྩེ་བར་བྱེད། དགའ་དགུར་སྤྱོད་པར་བྱེད་དོ། །འདོད་པ་ཐམས་ཅད་ཡང་དག་པར་འབྱོར་པ་དེས། ལྷ་རྣམས་གང་དང་གང་ཡིད་ལ་སེམས་པ་དེ་དང་དེ་ཉིད་ཡང་དག་པར་འགྲུབ་བོ། །དེ་ལྟར་ཉམས་
[174a.6]སུ་དགའ་བ་རྣམ་པ་སྣ་ཚོགས་དུ་མ་འབྱུང་བར་འགྱུར་ཏེ། ལས་ལེགས་པར་བྱས་པ་དེས་ལྷ་རྣམས་ཀྱི་ཐམས་ཅད་ཡང་དག་པར་འགྲུབ་བོ། །དེ་ནས་བདེ་བ་གཞན་དང་ཡང་དག་པར་ལྡན་པར་འགྱུར་ཏེ། རྫིང་མེ་ཏོག་སྣ་ཚོགས་དང་ལྡན་པ་ཞེས་བྱ་བ་ཡོད་ལ་དེའི་མཐུ་འདི་ལྟ་བུ་འབྱུང་སྟེ་འདི་ལྟ་སྟེ། 
[174a.7]མེ་ཏོག་ཁ་ཕྱེ་བ་ཞེས་བྱ་བ་འབྱུང་ངོ་། །དེ་ནམ་ཡང་ཞུམ་པར་མི་འགྱུར་ལ། རིན་པོ་ཆེ་སྣ་བདུན་གྱི་བུང་བ་རྣམས་ཀྱིས་ཉེ་བར་བརྒྱན་ཏེ་བུང་བ་དེ་དག་ཀྱང་ལྷའི་གླུ་དབྱངས་ལེན་པ་ཡིན་ནོ། །དེར་ལྷ་མོ་དེ་རྣམས་ཤིན་ཏུ་དགའ་བ་སྐྱེད་དེ། ཀྱེ་ཨེ་མ་བུང་བ་སྣ་ཚོགས་དག་ཤིན་ཏུ་ཉམས་དགའ་བར་བྱེད་
[174b]
[174b.1]པ་ཡིན་ལ། བདག་ཅག་གི་སྙིང་ལ་ཡང་རབ་ཏུ་སིམ་པ་འབྱུང་ངོ་ཞེས་ཕན་ཚུན་སྨྲ་སྟེ་དེ་ལྟར་བུང་བ་སྣ་ཚོགས་ཀྱི་རྫིང་རྣམས་སུ་གླུ་དབྱངས་ལེན་ནོ། །དེ་ནས་ཡང་རྫིང་ཤིན་ཏུ་བཀྲ་བ་རྣམས་སུ། བྱ་ངང་པ་དང་ངང་མོ་བབས་པ་རྣམས་ཀྱིས་པད་མའི་རྡུལ་སློང་སྟེ། གསེར་དང་དངུལ་གྱི་ཁ་
[174b.2]དོག་ལྟ་བུའི་རྡུལ་གང་གིས་ཆུ་དེ་དག་ཐམས་ཅད་མཉམ་པར་ཁེབས་སོ། །ཆུ་ཁེབས་པ་དེ་ངུར་པ་རྣམས་ཀྱིས་མངོན་པར་མཐོང་ནས་སྐད་སྙན་པ་འབྱིན་ཅིང་རྒྱུག་གོ། །དེ་ལྟར་བྱ་རྣམས་ཀྱིས་འདྲ་བར་གང་བའི་རྫིང་དེ་དག་ཡང་དག་པར་ཤེས་ནས། ལྷ་དང་ལྷ་མོའི་ཚོགས་ཀྱིས་གང་བ་
[174b.3]རྣམས་ཡིད་ཤིན་ཏུ་རབ་ཏུ་དགའ་བས་བྱའི་ཚོགས་དེ་དག་ག་ལ་བ་དེར་ཤིན་ཏུ་གླུ་ལེན་བྲོ་རྡུང་ཞི་འདོང་བར་བྱེད་དོ། །ལྷ་གཞན་གང་ཡིན་པ་དེ་དག་ཀྱང་རོལ་མོའི་སྒྲ་རྣམ་པ་སྣ་ཚོགས་ཀྱིས་རྩེ་བ་རྣམས་ཡོངས་སུ་བཏང་ནས་བྱའི་ཚོགས་འདུས་པ་ག་ལ་བ་དེར་རྩེ་བའི་དོན་དུ་འདོད་པར་བྱེད་དོ། །དེ་
[174b.4]ནས་དེར་ཡང་དགའ་བར་བྱས་ནས་སྐྱེད་མོས་ཚལ་ཁང་བཟངས་དཀྲིགས་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཁང་བཟངས་དཀྲིགས་པ་དེ་ན་རིན་པོ་ཆེ་སྣ་བདུན་གྱི་ཀ་བ་རྣམས་ཀྱིས་ཡོངས་སུ་བསྐོར་བ་ཡིན་ཏེ་འདི་ལྟ་སྟེ། བཻ་ཌཱུརྱ་དང་གསེར་དང་དངུལ་དང་ཤེལ་དང་སྤུག་རྣམས་ཀྱིས་བརྒྱན་
[174b.5]ཅིང་མཛེས་པར་བྱས་སོ། །ལྷ་མོ་རྣམ་པ་སྣ་ཚོགས་ཀྱིས་ཀྱང་བརྒྱན་ཅིང་ས་ཕྱོགས་དེ་མཛེས་པར་བྱས་པ་ཡིན་ཏེ། དེར་ཡང་ལྷ་རྣམས་དགའ་བར་བྱེད་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེར་ཡང་ཡིད་ཤིན་ཏུ་བདེ་བ་ལྷའི་རྒྱན་གྱིས་རྣམ་པར་བརྒྱན་པ། ལྷའི་ཙན་དན་གྱིས་ལུས་
[174b.6]བསྐུས་པ་ཕན་ཚུན་གནོད་པ་ཀུན་མེད་པ་དང་ལྡན་པ་ཕན་ཚུན་དགའ་བ་ཕན་ཚུན་སྙིང་ལ་མི་བདེ་བ་མེད་པ་དང་ལྡན་པ། ཕན་ཚུན་ཕྲག་དོག་དང་ཐབ་མོ་རྣམས་ཀྱིས་སྐྱོ་བ་མེད་པ་རང་གི་ལས་ཀྱི་འབྲས་བུ་ལ་སྤྱོད་པ་མཐོ་རིས་ཀྱི་ས་སྣ་ཚོགས་རྣམས་སུ་ལས་སྣ་ཚོགས་དང་ལྡན་པ། རང་གི་ལས་
[174b.7]ཀྱི་འབྲས་བུ་མངོན་སུམ་པའི་ལྷ་རྣམས་རྩེ་བར་བྱེད་ཉེ་བར་སྤྱོད་པར་བྱེད་དོ། །དེ་ནས་ཡང་དཔག་བསམ་གྱི་ཤིང་གི་ཚལ་ག་ལ་བ་དེར་འདོང་བར་བྱེད་དོ། །དེར་མཐུ་འདི་འབྱུང་སྟེ། ཡིད་ལ་གང་དང་གང་སེམས་པ་དེ་དང་དེ་དག་ཤིང་དེ་རྣམས་ཉིད་ལས་འཐོབ་བོ། །ཚལ་དེ་ན་ཤིན་ཏུ་དྲི་ཞིམ་ཞིང་
[175a]
[175a.1]རོ་ཕུན་སུམ་ཚོགས་པའི་བཟའ་བ་དང་བཏུང་བ་ཆུ་བོ་ལྟར་འབབ་སྟེ་ལས་ལེགས་པར་བྱས་པ་མངོན་སུམ་དུ་གྱུར་པའི་ལྷ་དེ་རྣམས་ཡིད་རབ་ཏུ་དགའ་བས་རྩེ་ཞིང་ཆུ་བོ་དེ་རྣམས་ཀྱི་ཆང་ཞིམ་པོ་ལ་འཐུང་ལ་བདུད་རྩི་ལ་ཡང་ཟ་བར་བྱེད་དོ། །བཟའ་བ་དང་བཏུང་བའི་རོ་དེས་ཚིམ་པ་
[175a.2]མེད་པ་དེ་རྣམས་བདེ་བ་འབར་བ་ལྟ་བུ་དེ་བརྒྱ་འགྱུར་དུ་མཛེས་པ་ཡིན་ནོ། །དེ་ནས་དེར་ཡང་རྩེ་བར་བྱེད་དེ། རྩེ་བ་སྣ་ཚོགས་བྱས་ནས་པད་མ་དཀར་པོའི་ལོ་མའི་ཚལ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཚལ་དེ་ན་པད་མ་དཀར་པོ་གང་ཡིན་པ་དེ་དག་གི་ལོ་མ་དང་མདོག་དང་དྲི་དང་
[175a.3]རོ་ཤིན་ཏུ་ཕུན་སུམ་ཚོགས་པ་ཡིན་ལ་དེ་དག་ལས་ཆང་ཞིམ་པོ་འབྱུང་སྟེ། ཇི་ལྟར་སྟོན་ས་ནས་ཆང་གི་རྒྱུན་འབྱུང་བ་དེ་བཞིན་དུ་ཡོངས་སུ་འབྱུང་ངོ་། །པད་མ་དཀར་པོའི་མདོག་གང་ཡིན་པ་ལས་ཆང་གི་མདོག་དང་རོ་དང་དྲི་དེ་དང་འཐུན་པར་དེ་ཉིད་ལས་འབྱུང་ངོ་། །པད་མ་གསེར་གྱི་མདོག་
[175a.4]གང་ཡིན་པ་ལས་ཆང་གི་མདོག་དེ་དང་འཐུན་པར་འབྱུང་ངོ་། །བཻ་ཌཱུརྱའི་མདོག་གང་ཡིན་པ་ལས་དེ་དག་ཀྱང་མདོག་དེ་ཉིད་དང་འཐུན་པར་འབྱུང་ངོ་། །ཤེལ་གྱི་མདོག་གང་ཡིན་པ་ལས་དེ་དག་ཀྱང་དེ་ཉིད་དང་འཐུན་པར་འབྱུང་ངོ་། །སྔོ་བསངས་དང་སྤུག་ལྟ་བུ་གང་ཡིན་པ་ལས་ཆང་གི་མདོག་དེ་
[175a.5]དག་ཀྱང་དེ་དང་འཐུན་པར་འབྱུང་ངོ་། །ཁ་དོག་སྣ་ཚོགས་གསེར་གྱི་འདབ་མ་བཻ་ཌཱུརྱའི་སྡོང་བུ། རྡོ་རྗེའི་མྱུ་གུ་དང་། ཟེ་བ་གང་ཡིན་པ་ལས་ཆང་སྣ་ཚོགས་དེ་དག་ཀྱང་དེ་ལྟ་བུ་ཉིད་དུ་འབྱུང་སྟེ། ཀུན་ནས་དྲི་ཤིན་ཏུ་ཞིམ་པ་དང་ལྡན་པའི་ཆང་དེ་དག་ལས་ཀྱང་འཐུངས་ནས་རྩེ་ཞིང་སྐྱེད་མོས་ཚལ་
[175a.6]གཞན་ཀུན་སྣང་ཞེས་བྱ་བ་ག་ལ་བ་དེར་རྩེ་བ་ལ་གནས་པར་བྱ་བའི་ཕྱིར་འདོང་བར་བྱེད་དོ། །དེ་ནས་སྐྱེད་མོས་ཚལ་ཀུན་སྣང་དེར་ཡང་ཕྱིན་ནས། དེ་ན་གནས་པའི་ལྷ་ཀུན་སུམ་ཅུ་རྩ་གསུམ་པའི་ལྷ་རྣམས་རྩེ་ཞིང་གནས་པའི་ས་དེ་དག་ཉིད་ལ་ལྟ་བར་བྱེད་དེ། དེ་ན་ལྷ་རྣམས་ལྷའི་བདེ་བ་
[175a.7]ལ་ཉེ་བར་སྤྱོད་པ་མཐོང་ངོ་། །དེ་ནས་དེ་དག་ཐམས་ཅད་ཀྱང་མཐོང་ནས་དེ་ན་དགའ་བ་འདི་དག་ཡོད་དེ་འདི་ལྟ་སྟེ། ཀུན་ནས་རྫིང་ཀུན་དུ་བསྐོར་བ་ཞེས་བྱ་བ་ཡོད་དེ། དེས་སྐྱེད་མོས་ཚལ་དེ་ཀུན་ནས་ཡོངས་སུ་བསྐོར་བ་ཡིན་ལ། ཞེང་དུ་རྒྱང་གྲགས་གསུམ་ཡོད་པ་ཆུ་ཤིན་ཏུ་དང་བས་ཡོངས་
[175b]
[175b.1]སུ་གང་བ་བཻཌཱུརྱ་བ་ཅག་འཕྲོའི་མདོག་ལྟ་བུའི་ཆུས་ཤིན་ཏུ་གང་བ་ཡིན་ནོ། །རྫིང་ཀུན་ནས་བསྐོར་བར་བྱ་ངང་པ་དང་ངུར་པས་མཛེས་པར་བྱས་པ་ཡིན་ཏེ། བྱ་ཐམས་ཅད་ཀྱང་ཀུན་ནས་མདོག་བཟང་པོ་རྒྱབ་ནི་གསེར་བཙོ་མ་རྐང་པ་ནི་བྱི་རུ་མིག་ནི་ཀེ་ཀེ་རུ་མགོ་གི་ཝང་གིས་ཐིག་ལེར་
[175b.2]བྲིས་པ་སྒྲ་སྙན་པ་སྙན་པར་འབྱིན་ཏེ། སྒྲའི་གདངས་སྣ་ཚོགས་སུ་འབྱིན་ཅིང་རྩེ་བར་བྱེད་དོ། །དེར་དོང་ནས་སྐྱེད་མོས་ཚལ་གྱི་ནང་དུ་ཞུགས་པའི་ལྷ་དེ་རྣམས་གསེར་གྱི་འོད་དེས་ཇི་ལྟར་སེང་ལྡེང་གི་འདབ་མ་བསྡུས་པའི་ནང་ན་གསེར་དང་། ར་གན་བསྲེགས་པ་ལྟ་བུར་དེ་ལྟར་མཛེས་པ་ཡིན་
[175b.3]ལ། ལྷ་དེ་རྣམས་ཕན་ཚུན་རང་རང་གི་དངོས་པོ་དེ་དག་ལ་ལྟ་བར་བྱེད་དེ། འདི་ལྟར་ལྷའི་གཞལ་མེད་ཁང་གི་མཐུ་འདི་ལ་ཁྱེད་རྣམས་ལྟོས། འདིར་བདག་ཅག་གི་གཞལ་མེད་ཁང་གི་མཐུས་ཁ་དོག་སེར་པོ་ཉིས་འགྱུར་དུ་འབྱུང་ངོ་ཞེས་སྨྲས་སོ། །དེ་རྣམས་གཞལ་མེད་ཁང་སྣ་ཚོགས་དེ་དག་ན་
[175b.4]ཤིན་ཏུ་དགའ་སྟེ། དེར་ཡང་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་རྩེ་བར་བྱེད་དོ། །ལྷའི་ཡུལ་ལ་སེམས་ཆགས་པ་དག་སྲེད་པས་ཆོག་མི་ཤེས་ཏེ། ཇི་ལྟར་སྦྱིན་སྲེག་བྱེད་པའི་མེ་ཆོག་མི་ཤེས་པ་དེ་བཞིན་དུ་ལྷ་རྣམས་ཀྱིས་སྒྲ་དང་རོ་དང་གཟུགས་དང་དྲི་
[175b.5]སྡུག་པ་ཡུལ་གྱི་ཆུ་བོ་རྣམས་ཉིད་ཀྱིས་ཆོག་མི་ཤེས་ཏེ། ཇི་སྲིད་དུ་ལས་བྱས་ཤིང་བསགས་པ་བཅོམ་ཞིང་སྤངས་པར་མ་གྱུར་པ་དེ་སྲིད་དུ། དེས་དེ་དག་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཟད་ནས་དེ་ནས་ཡང་ལྷའི་རིས་དེ་ནས་འཆི་བར་འགྱུར་ཏེ་ཤི་ནས་ཀྱང་ལས་ཉེ་བར་འགྲོ་བ་
[175b.6]ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བར་འགྱུར། ལུས་མེ་ཏོག་གི་ཕྲེང་བ་དང་
[175b.7]ཕྱེ་མ་དང་བྱུག་པས་བྱུགས་པ་དང་རྟག་ཏུ་ཡིད་རབ་ཏུ་དགའ་ལ་མཆོག་ཏུ་འབྱོར་པ་དང་ལྡན་པའི་རྒྱལ་པོའམ་བློན་པོ་ཆེན་པོར་འགྱུར་ཏེ། སྐྱེ་བོ་ཀུན་དགའ་བ་དང་ནད་མེད་པ་དང་གནོད་པ་མེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། 
[176a]
[176a.1]སུམ་ཅུ་རྩ་གསུམ་གྱི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་དམའ་བ་དང་མཐོ་བ་ན་རྒྱུ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་
[176a.2]པ་ལས་བྱུང་བའི་ཤེས་པས་བརྟགས་ན་གང་གིས་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ་འདི་ལྟ་སྟེ། འཚོ་བའི་དོན་དུ་སྦྲུལ་གསོད་པ་པོས་སྦྲུལ་རྣམས་ཀྱི་མགོ་བོ་གཤགས་ནས་ནོར་བུ་འབྱིན་པར་བྱེད་དེ། འདི་ལྟར་ནོར་བུ་འདི་དག་གིས་བདག་ཅག་གི་འཚོ་བ་
[176a.3]བྱའོ་སྙམ་ནས། སྦྲུལ་དེ་དག་གསོད་པར་བྱེད་དོ། །རྣམ་པ་དེ་ལྟ་བུའི་སྲོག་གཅོད་པ་མི་བྱེད་ཅིང་། གཞན་གྲོག་སྦུར་ལ་སོགས་པ་ལ་ཡང་ཡིད་ཀྱིས་གནོད་པ་མི་བྱེད་ལ། སེམས་ཅན་གཞན་སེམས་ཅན་དུ་འདུ་ཤེས་ནས་སྲོག་གཅོད་པར་མི་བྱེད་པ་ཡིན་ཏེ་རྣམ་པ་དེ་དག་ནི་སྲོག་
[176a.4]གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་རྩྭ་དང་བོང་བ་ཙམ་ཡང་རྐུ་སེམས་ཀྱིས་རྐུ་བར་མི་བྱེད་ཅིང་མ་བྱིན་པར་ལེན་པ་ཤིན་ཏུ་ཕྲ་མོ་ཡང་མི་ལེན་པ་ཡིན་ནོ། །འདི་ལྟ་སྟེ། གླེགས་བམ་མམ་དེ་དང་འཐུན་པ་གཞན་དག་རྐུ་སེམས་ཀྱིས་ལེན་
[176a.5]པར་བྱེད་ལ། དེ་བླངས་ནས་གཞུང་སློབ་པར་བྱེད་པ་ཡིན་ཏེ། རྣམ་པ་དེ་ལྟ་བུ་ཡང་སྤངས་པ་ཡིན་ནོ། །སྦྱིན་པ་སྦྱིན་པ་ཇི་ལྟ་བུ་ཡིན་ཞེ་ན། འདི་ལ་ཚེགས་ཆེན་པོས་འཚོ་བར་གྱུར་ཀྱང་། གང་བདོག་པ་དེ་ལ་སེར་སྣ་མི་བྱེད་ལ། བསམ་གཏན་དང་པོ་ཐོབ་པ་དག་ལ་ཆོས་གོས་དང་བསོད་
[176a.6]སྙོམས་དང་མལ་ཆ་དང་ན་བའི་གསོ་སྨན་གྱི་རྐྱེན་གྱི་ཡོ་བྱད་དག་འབུལ་བར་བྱེད་ཅིང་། དེ་བཞིན་དུ་བསོད་སྙོམས་འབུལ་བར་བྱེད། དགེ་འདུན་གནས་པའི་ས་ཕྱོགས་ཀྱི་བདེ་བ། དགེ་འདུན་བདེ་བར་གནས་པར་བྱ་བའི་ཕྱིར་མཉམ་པར་བྱེད་པ་ཡིན་ཏེ། དེ་ལྟར་བདག་ཉིད་ཀྱང་སྦྱིན་པ་
[176a.7]ལ་དགའ་ལ། གཞན་ཡང་དགེ་བའི་ལམ་དེ་ཉིད་ལ་རབ་ཏུ་འཇོག་པར་བྱེད། སྡིག་པ་ལས་ཀྱང་ཟློག་པར་བྱེད་པའི་སྐྱེས་བུ་དགེ་བ་བདག་ཉིད་དང་། གཞན་ཉིད་ལ་ཕན་པར་རབ་ཏུ་ཞུགས་པ་ནི། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་
[176b]
[176b.1]ཀྱི་ནང་དམའ་བ་དང་མཐོ་བའི་གནས་སུ་སྐྱེ་བར་འགྱུར་རོ། །ཤིན་ཏུ་བདེ་བར་གནས་པ་དེར་སྐྱེས་པའི་གནས་དེ་དག་ཏུ་སྟན་ཁྲ་བོའི་ནང་རས་བལ་གྱིས་གང་བ་ལྟ་བུར་མཉེན་ཞིང་གཞི་ཤིན་ཏུ་འཇམ་པ་ལ་རྐང་པ་བཞག་ན་ནེམས་ཞེས་བྱེད། དེ་ནས་རྐང་པ་བཏེག་ན་པར་ཅེས་བྱེད་ལ་མཉེན་པ་ཡིན་
[176b.2]ཏེ། དཔེར་ན་རླུང་གི་ཤུགས་ཀྱིས་ཆུ་རབ་ཏུ་བསྐྱོད་ན་རླབས་མི་འཐུན་པར་འབྱུང་ལ། དེ་ནས་རླུང་གི་ཤུགས་མེད་ན་མཉམ་པར་འགྱུར་བ་དེ་བཞིན་དུ་ས་གཞི་དེ་ཡང་ཀུན་ནས་དམའ་བ་དང་མཐོ་བ་ཡིན་ནོ། །དེ་ནས་ཡང་གནས་དེ་ཀུན་ནས་ཤིན་ཏུ་དྲི་མ་མེད་པ་ཡིན་ཏེ། དཔེར་ན་མེ་ལོང་ཤིན་
[176b.3]ཏུ་དྲི་མ་མེད་པའི་ནང་དུ་གཟུགས་བརྙན་བསྒྱུར་བ་འབྱུང་བ་དེ་བཞིན་དུ་གནས་དེ་དག་ཏུ་ལྷ་དེའི་གཟུགས་བརྙན་སྣང་ངོ་། །དེ་ནས་ཡང་གནས་དེ་ཉིད་དུ་ལྷའི་ངོ་མཚར་དུ་བྱ་བ་འབྱུང་སྟེ། གང་ལྷ་གཞན་དེ་དག་བསམ་པ་སེམས་པའམ་ལྷ་གཞན་དུ་འགྲོ་བར་སེམས་ན། དེ་ཇི་ལྟར་ཡི་གེར་བྲིས་
[176b.4]པའམ་ཡི་གེ་ཀུན་དུ་མངོན་པར་བྲིས་པ་མཐོང་བ་དེ་ལྟར་ལྷ་དེ་སོ་སོར་ཤེས་ཤིང་སོ་སོར་མངོན་པར་ཤེས་ཏེ། དེ་ནས་ཡང་ལྷ་མོ་དེ་དག་དང་ཤིན་ཏུ་རྩེ་བར་བྱེད་དོ། །དེ་ནས་གཞན་ཡང་གནས་དེ་དག་ཏུ་ངོ་མཚར་དུ་བྱ་བ་གཞན་གང་བསྟན་པའི་གནས་ནི་འདི་ལྟ་བུ་ཡིན་ཏེ། ལྷ་དེ་དག་གང་འདོད་པའི་བདེ་
[176b.5]བ་དེ་དག་ཐམས་ཅད་འབྱོར་པར་འགྱུར་ལ། དེ་ལྟར་ལྷ་དེ་རྣམས་སུམ་ཅུ་རྩ་གསུམ་པའི་ལྷའི་རིས་མཐོ་བ་དང་དམའ་བའི་གནས་དག་ན་བདེ་བ་མྱོང་བ་ཡིན་ནོ། །དེ་ནས་ཡང་ལྷ་གནས་པ་སྐྱེད་མོས་ཚལ་ན་རྩེ་ཞིང་གནས་པ་དེ་དག་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་སྟེ། འདི་ལྟ་སྟེ། 
[176b.6]ཆང་ཞིམ་པོའི་ཚལ་ཞེས་བྱ་བ་ཚལ་ཆེན་པོ་ཀུན་ནས་དྲིལ་བུ་གཡེར་ཀའི་དྲ་བ་སྒྲ་འབྱིན་པས་དཀྲིགས་པ། ཤིང་ལྗོན་པ་རྣམ་པ་དུ་མ་རྣམས་ཀྱིས་བརྒྱན་པ། བྱ་སྣ་ཚོགས་དང་མེ་ཏོག་དང་འབྲས་བུས་ཤིན་ཏུ་རྣམ་པར་ཕྱེ་བའི་ཚལ་དེ་ན། ལྷ་དེ་རྣམས་སིལ་སྙན་ཡན་ལག་ལྔ་དང་ལྡན་
[176b.7]པས་ཀུན་ནས་བསྐོར་ནས་རྩེ་བར་བྱེད་དེ། ཤིན་ཏུ་ཡིད་དུ་འོང་བ་དབང་པོ་ལྔའི་ཡུལ་གྱི་འབྲས་བུ་བདེ་བ་དག་མྱོང་བར་བྱེད་དོ། །དེ་ནས་ཡང་གནས་དེ་དག་ན་གཞལ་མེད་ཁང་གི་ཚལ་དག་ཡོད་དེ། འདི་ལྟ་སྟེ་ཚལ་སར་པའོ། །ཚལ་དེ་ན་གང་གི་ཚེ་ལྷ་དག་སྐྱེད་མོས་ཚལ་དུ་དགའ་སྤྱོད་བྱེད་
[177a]
[177a.1]དུ་འདོང་བ་དེའི་ཚེ་ཤིང་ལྗོན་པ་དེ་རྣམས་ཀྱི་གཟུགས་གསར་དུ་སྐྱེ་སྟེ། འདི་ལྟར་ལྷ་མོ་དེ་དག་གིས་འབྲས་བུ་བདེ་བར་བཏོག་ཏུ་སླེབས་པར་འགྱུར་རོ། །ཚལ་དེ་ཡང་ཀུན་ནས་རིན་པོ་ཆེ་སྣ་བདུན་ལས་སྐྱེས་པ། ཤིང་ལྗོན་པ་ཉི་མ་ཤར་བའི་འོད་ལྟ་བུ་རྣམས་ཀྱིས་བརྒྱན་པ། 
[177a.2]མེ་ཏོག་དང་འབྲས་བུ་ཁ་དོག་དུ་མ་རྣམས་ཀྱིས་བརྒྱན་པ། བྱ་སྣ་ཚོགས་སྒྲ་འབྱིན་ཅིང་དགའ་བར་བྱེད་པའི་བྱ་རྣམས་ཀྱིས་བརྒྱན་པ། ལོ་མའི་ནང་དུ་གནས་པའི་བྱ་སྒྲ་འབྱིན་པ་རྣམས་ཀྱིས་ཚལ་དེ་ཀུན་ནས་སྒྲ་འབྱིན་པ་ལྟ་བུ་ཡིན་ཏེ། དེ་ལྟར་ཤིན་ཏུ་དགའ་བའི་ཚལ་དེ་ན་ལྷ་དེ་རྣམས་ཡུལ་དྲུག་
[177a.3]ལ་ཆགས་པའི་སྲེད་པས་དགའ་བར་བྱེད། དགོད་པར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་དག་འདི་ལྟར་ཤིན་ཏུ་ཉམས་དགའ་བ་མིག་དང་རྣ་བ་དང་སྣའི་རོ་དགའ་བའི་ཚལ་དེ་ནས་མཐོ་བརྩེགས་ཞེས་བྱ་བ་རི་རབ་ཀྱི་རྩེ་མོ་དེར་འདོང་བར་བྱེད་དོ། །ལྷ་མོ་བལྟ་ན་སྡུག་ཅིང་
[177a.4]རྒྱན་དང་ཆ་བྱད་སྡུག་པ་དེ་རྣམས་ཉེ་བ་ན་གླུ་དབྱངས་ལེན་བཞིན་དུ་མཐོ་བརྩེགས་ཞེས་བྱ་བ་རི་རབ་ཀྱི་རྩེ་མོ་ཀུན་ནས་རྒྱར་དཔག་ཚད་བཅུ་ཡོད་པ་དེར་དོང་ངོ་། །དེའི་སྟེང་ན་རྣམ་པར་མཛེས་པ་ཞེས་བྱ་བའི་རྫིང་རིན་པོ་ཆེ་སྣ་བདུན་གྱི་མེ་ཏོག་ཨུད་པ་ལ་སྔོན་པོ་དང་། ཀོ་ཀ་ན་དང་། ཀུ་མུ་ད་
[177a.5]རྣམས་ཀྱིས་ཁེབས་པ་ཆུ་རྙོག་པ་མེད་ཅིང་། བྱ་ངང་པ་དང་ངུར་པའི་སྒྲ་རྣར་སྙན་པ་འབྱིན་པ་ཀུན་ནས་ཁང་བཟངས་ཀྱིས་ཡོངས་སུ་བསྐོར་ཅིང་། རིན་པོ་ཆེ་སྣ་བདུན་གྱི་ཀ་བ་རྣམས་ཀྱིས་བརྒྱན་པ། ཀུན་ནས་ཚལ་དང་ཉེ་བའི་ཚལ་གྱིས་ཕྱོགས་བསྐོར་བ། གཟུགས་བལྟ་ན་སྡུག་པ་རྣམས་
[177a.6]ཀྱིས་རྫིང་བསྐོར་བར་ལྷ་དེ་རྣམས་ལྷ་མོའི་ཚོགས་ཀྱིས་ཡོངས་སུ་བསྐོར་ནས་བྲོ་གར་བྱེད། དགོད་པར་བྱེད། རྩེ་བར་བྱེད་དོ། །མྱོས་པའི་སྐྱོན་དང་བྲལ་བའི་ལྷའི་ཆང་དག་ལ་འཐུང་བར་བྱེད་ཅིང་། འདོད་པའི་རོ་དྲུག་ཏུ་གྱུར་པའི་འབྲས་བུ་ཞིམ་པོ་གཞན་དག་ལ་ཟ་ལ། འབྲས་བུ་དེ་དག་
[177a.7]གི་ནང་ན་ཡོད་པའི་ཆང་ལ། ལྷ་མོ་རྒྱན་དང་ཆ་བྱད་སྣ་ཚོགས་ཐོགས་པ་དེ་དག་དང་ལྷན་ཅིག་འཐུང་བར་བྱེད་དོ། །ཕྱོགས་གཞན་ན་ལྷ་མོ་རྣམས་གླུ་དབྱངས་ལེན། དགོད་པ་བྱེད་ཅིང་པི་བང་དང་གླིང་བུ་དང་ཁར་རྔ་ལ་མཁས་པ་ཕན་ཚུན་དགའ་བར་གནས་པའི་ལྷ་མོ་དང་ལྷའི་ཚོགས་དག་རྫིང་
[177b]
[177b.1]དེ་བསྐོར་ནས་ལྷ་དང་ལྷ་མོའི་ཚོགས་ཡིད་དུ་འོང་བ་རྣམ་པ་སྣ་ཚོགས་ཉེ་བར་གནས་པ་རྣམས་ཀྱིས་ཡུན་རིང་དུ་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ནས་གལ་ཏེ་ཡུན་རིང་དུ་འདས་ན། ལྷ་དེ་རྣམས་རྫིང་གི་ཕྱོགས་དེ་ནས་ཐམས་ཅད་ཡིད་དུ་འོང་བའི་སྐྱེད་མོས་ཚལ་ག་ལ་བ་དེར་འདོང་བར་
[177b.2]བྱེད་དེ། ལུས་མེ་ཏོག་གི་ཕྲེང་བ་དང་ཕྱེ་མ་དང་བྱུག་པས་བྱུགས་པ། རང་གི་འོད་ལ་རང་གི་ལེགས་པར་བྱས་པ། དམན་པ་དང་འབྲིང་དང་ཁྱད་པར་དུ་འཕགས་པ་ལས་བྱས་པའི་མཐུ་དེ་དག་དང་ལྷན་ཅིག་ཏུ་རྩེ་བར་བྱེད་དོ། །ལས་དེ་དང་རྒྱུ་འཐུན་པར་ཡིད་བདེ་བ་འབྱུང་བར་འགྱུར་ཏེ། གང་གིས་
[177b.3]ལེགས་པར་བྱས་པ་རྣམ་པ་ཇི་ཙམ་དུ་བྱས་པ་དེའི་རྣམ་པ་དེ་ཙམ་ཉིད་དུ་མིག་གི་རྣམ་པར་ཤེས་པའི་དམིགས་པ་ཡིད་བདེ་བ་འབྱུང་ངོ་། །འདི་ལྟར་གང་གིས་ལས་དམན་པ་བྱས་ན་དེ་དང་འཐུན་པར་གཟུགས་དམིགས་པ་གཅིག་ལ་གཟུགས་དེ་ཉིད་མཐོང་བར་འགྱུར། གང་གིས་ལས་འབྲིང་དུ་བྱས་ན་དེ་
[177b.4]གཟུགས་འབྲིང་པོ་བལྟ་ན་སྡུག་པ་གཟུགས་དེ་ཉིད་མཐོང་བར་འགྱུར་ཏེ། དེའི་ཡིད་བདེ་བ་འབྲིང་དུ་འབྱུང་བར་འགྱུར། གང་གིས་ལས་ཁྱད་པར་དུ་འཕགས་པ་བྱས་ན། ལྷ་དེ་གཟུགས་དང་བོང་ཚོད་དང་མདོག་དང་དབྱིབས་དང་གཟུགས་ཤིན་ཏུ་བལྟ་ན་སྡུག་པ་མཐོང་བར་འགྱུར་ཏེ། ལྷའི་རིས་
[177b.5]འདོད་པ་ན་སྤྱོད་པ་ཐམས་ཅད་དང་། ས་ཐམས་ཅད་དུ་བསྙེད་པ་གང་ཡིན་པ་གཟུགས་དང་དྲི་དང་རེག་པ་དམིགས་པ་ཐམས་ཅད་ནི་དེ་ལྟ་བུ་ཡིན་ལ། དེ་དག་གི་ནང་ན་ལྷ་དག་ཉིད་ནི་སྤྱི་གཅིག་སྟེ། གཞན་དུ་ན་ལས་ཀྱི་འབྲས་བུ་རྣམ་པར་སྨིན་པ་རྣམ་པ་གསུམ་དུ་མི་འགྱུར་རོ། །དེ་ལྟ་བས་
[177b.6]ན་ཡིད་བདེ་བ་རྣམ་པ་གསུམ་ཡང་གཞན་དང་གཞན་དུ་རིག་པར་བྱ་སྟེ་དེ་བཞིན་དུ་ལས་སོ་སོས་ལྷ་མོ་གཟུགས་བཟང་ཞིང་རྒྱན་དང་ཆ་བྱད་ཐོགས་པ་སོ་སོར་རིག་པར་བྱའོ། །དེ་ནས་ལྷ་ཡིད་བདེ་བ་སྐྱེད་མོས་ཚལ་དུ་དོང་བ་སྒྲ་དང་རེག་པ་དང་རོ་དང་གཟུགས་དང་དྲི་ལ་ཚིམ་པ་མེད་པ་དེ་དག་
[177b.7]ཐམས་ཅད་དགེ་སློང་དེས་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། བསྐལ་མཐའི་ཉི་མས་རབ་བསྲེགས་ན། །རྒྱ་མཚོ་རྣམས་ཀྱང་སྐམ་འགྱུར་གྱི། །བསྐལ་པ་བྱེ་བ་བརྒྱ་རྣམས་སུའང་། །མཐོང་བའི་གཟུགས་ཀྱིས་ཚིམ་མི་འགྱུར། །ཆར་འབབ་ལ་སོགས་ཆུ་རྣམས་ཀྱིས། །
[178a]
[178a.1]རྒྱ་མཚོ་གང་བར་འགྱུར་སྲིད་ཀྱི། །ལྟ་བ་རྒྱ་མཚོའི་གཟུགས་རྣམས་ཀྱིས། །ཚིམ་པ་ཡོད་པར་མི་འགྱུར་རོ། །འདོད་པ་དག་ལས་ཚིམ་མེད་པ། །ལུས་ཅན་མྱ་ངན་ལྡན་པ་ཡི། །སྲེད་པ་སྣ་ཚོགས་གང་ཡིན་པ། །སྲེད་དེ་ཅི་ག་བདེར་བརྟག་གམ། །འདོད་པ་སྐྱེད་
[178a.2]པའི་བདེ་བ་གང་། །མཁས་ལ་བདེ་བ་དེ་མི་འདོད། །འདོད་ལས་རྣམ་པར་གྲོལ་བ་གང་། །དེ་ནི་བདེ་ལས་བདེ་མཆོག་འགྱུར། །བདེ་དང་འདྲ་བར་འདྲེས་པ་གང་། །ཟས་ནི་དུག་དང་འདྲེས་པ་བཞིན། །སྲེད་དང་རྣམ་པར་བྲལ་བ་གང་། །ཟས་དང་འོ་མར་འདྲེས་པ་བཞིན། །གཏི་
[178a.3]མུག་མུན་པ་མི་ཤེས་པ། །བྱིས་པ་རྣམས་ནི་འདོད་པས་བསྲེགས། །མ་ལ་ཡ་ཡི་ནགས་ཚལ་གང་། །སྲིན་བུ་ངན་པས་ཆུད་གཟན་བཞིན། །སྲེད་དང་བཅས་ལ་རྟོག་པ་གང་། །དེ་རྣམས་ཀྱི་ནི་གྲངས་མེད་ལ། །རྣམ་པར་རྟོག་པ་ཚིམ་མེད་པ། །འཆི་བདག་རྒྱལ་པོས་མངོན་པར་
[178a.4]འཇོམས། །རྣམ་རྟོག་འདོད་པའི་དབང་སོང་རྣམས། །སྲེད་པ་དག་གི་ཡུལ་ན་གནས། །བདེ་བའི་སྐལ་བ་མ་མཐོང་སྟེ། །དེ་ལྟར་དེ་བཞིན་གཤེགས་པས་མཁྱེན། །འདོད་པ་རབ་ཏུ་སླུ་བྱེད་པ། །རྨོངས་པའི་ཆོས་ཏེ་རྨི་ལམ་དང་། །དྲི་ཟའི་གྲོང་ཁྱེར་ལྟ་བུ་དང་། །གསོག་དང་
[178a.5]གསོབ་སྟེ་སྙིང་པོ་མེད། །སྒྱུ་མ་འདྲ་ཞིང་དབུ་བ་འདྲ། །དེ་བཞིན་འབྲས་བུ་ཀིམ་པ་འདྲ། །འདོད་པ་འཇིག་རྟེན་ཕན་མི་བྱེད། །མེ་ལྟ་བུར་ནི་ཡོངས་སུ་བསྒྲགས། །འདོད་པའི་ཉེས་དམིགས་ཤེས་པ་གང་། །དེ་ནི་འབྲས་བུ་མྱོང་བས་རྨོངས། །བརྟན་པོ་དེ་ཉིད་མཐོང་བ་དེ། །
[178a.6]ཐེ་ཚོམ་བྲལ་ཞིང་ཉོན་མོངས་བྲལ། །བསམས་ན་དེ་བཞིན་འཐོབ་འགྱུར་ལ། །མི་རྣམས་དེ་བཞིན་རབ་ཏུ་ཉམས། །ཐམས་ཅད་དུ་ནི་སྡིག་བྱེད་པ། །འདོད་པ་འཇིག་རྟེན་ཟང་ཟིང་བཞིན། །འདོད་པས་ཡིད་ནི་ཚིམ་མེད་པ། །ལྷ་རྣམས་དེ་དང་དེ་འཆི་སྟེ། །འདོད་པའི་དགྲ་ཡིས་
[178a.7]ཡོངས་སུ་བསླུས། །རྨོངས་པ་སེམས་ཅན་དམྱལ་བར་ལྟུང་། །འདོད་པ་ཆགས་པ་དུག་གི་གནས། །བུད་མེད་ཉ་ལྟར་འཇུག་པ་དག །ཆུ་བོའི་རླབས་ནི་གཡོ་བ་དང་། །གློག་གི་ཕྲེང་བ་ལྟ་བུ་ཡིན། །རྣམ་པར་བསམས་ན་རྣམ་པར་འཕེལ། །འཕེལ་བ་རྣམས་ནི་མེ་དང་འདྲ། །འདོད་
[178b]
[178b.1]གཞི་ཐོག་མ་ཐ་མ་མེད། །དེ་བས་བློ་ལྡན་རྣམ་པར་སྤོངས། །ཇི་ལྟ་ཇི་ལྟར་སྟེན་བྱེད་པ། །དེ་ལྟ་དེ་ལྟར་འཕེལ་འགྱུར་ཏེ། །རེག་པ་མེ་དང་འདྲ་བར་མཆེད། །འདོད་པའི་རྣམ་པར་སྨིན་པ་ཚ། །རྟག་ཏུ་ཉེས་པ་འདི་ཤེས་ན། །བརྟན་པོ་འདོད་ལ་འབྲལ་བར་བྱེད། །འདོད་པ་ཡོངས་སུ་
[178b.2]སྤངས་པ་ཡི། །བདེ་བ་མཐར་ཐུག་ཐོབ་པར་འགྱུར། །སྟོང་ཕྲག་དག་ནི་འབུམ་སྙེད་ཀྱི། །གྲངས་མེད་པ་ཡི་ལྷ་རྣམས་དག །མེ་ཡིས་འཇིགས་པ་དམྱལ་བ་རུ། །འདོད་པ་བསྟེན་པ་ལྟུང་བར་འགྱུར། །ཇི་ལྟར་བདེ་བ་འདོད་པ་དག །མེ་དང་དུག་དང་མཚོན་ཆ་སྤོངས། །སེམས་ཅན་
[178b.3]དམྱལ་བའི་རྒྱུར་འགྱུར་བ། །དེ་ལྟར་རྟག་ཏུ་འདོད་པ་སྤོངས། །མི་གང་འདོད་པའི་དབང་སོང་བ། །འདོད་པ་དག་གིས་མ་བསླུས་ཞེའམ། །སྡུག་བསྔལ་གྱིས་ནི་མི་གནོད་ཅེས། །ནམ་ཡང་མ་མཐོང་མ་ཐོས་སོ། །ཐམས་ཅད་གནས་སྐབས་ཐམས་ཅད་དུ། །འདོད་པ་མེ་ལྕེ་འབར་བ་འདྲ། །
[178b.4]དེ་དག་ཡིད་ལ་མ་བྱེད་ཅིག །དེ་ལྟ་བས་ན་འདོད་པས་ཆོག །དེ་ནས་དགེ་སློང་དེས་ལྷ་འདོད་པའི་དབང་དུ་སོང་བ་དེ་དག་མངོན་པར་མཐོང་ནས། གཞན་ཡང་ལྷ་ཤིན་ཏུ་བག་མེད་པ་རྣམས་ལ་སྙིང་རྗེས་ཡང་དང་ཡང་དུ་སྟོན་ཏོ། །དེ་ནས་ཡང་ཡིད་བདེ་བ་དེ་ཐམས་ཅད་དང་ལྡན་པའི་ལྷ་དེ་དག་
[178b.5]ཐམས་ཅད་སྐྱེད་མོས་ཚལ་དུ་འདོང་སྟེ། ལྷ་མོ་ཆ་བྱད་དང་སིལ་སྙན་སྣ་ཚོགས་ཐོགས་པ་དེ་རྣམས་ཉེ་བར་གླུ་དབྱངས་ལེན་ཅིང་། སིལ་སྙན་དང་རོལ་མོ་སྣ་ཚོགས་ཀྱིས་དབང་པོ་ཐམས་ཅད་གཡེངས་པ་སྐྱེད་མོས་ཚལ་དེ་ཉིད་དུ་འདོང་བར་བྱེད་དོ། །སྐྱེད་མོས་ཚལ་དེ་ཡང་འབབ་ཆུ་དང་ལྟེང་
[178b.6]ཀ་དང་ཚལ་དང་ཉེ་བའི་ཚལ་དང་གླིང་དང་པད་མའི་རྫིང་དུ་མ་རྣམས་ཀྱིས་བརྒྱན་པ་མཐོང་ན་ཤིན་ཏུ་ཡིད་དུ་འཐད་པ། ཕྱོགས་གང་དང་གང་དུ་ལྷའི་མིག་བལྟ་བ་འཇུག་པ་དེ་དང་དེར་འདོད་པ་སྡུག་པ། ཡིད་དུ་འོང་བའི་གཟུགས་རྣམ་པ་སྣ་ཚོགས་མཐོང་སྟེ། དེ་ལྟར་མིག་གིས་གཟུགས་
[178b.7]སྡུག་པ་རྣམས་མཐོང་ངོ་། །དེ་ནས་ཡང་ལྷ་རྣམས་གང་དང་གང་དུ་སྒྲ་མཉན་པར་འདོད་དེ། འགྲོ་བ་དེ་དང་དེར་ལྷ་རྣམས་ཀྱིས་སྒྲ་འདོད་པ་སྙན་པ་ཡིད་དུ་འོང་བ་རྣམས་ཐོས་སོ། །དེ་བཞིན་དུ་གང་དང་གང་དུ་སྣས་དྲི་སྣོམ་པར་འདོད་པ་དེ་དང་དེ་ཉིད་དུ་འདོད་པ་ཞིམ་པ་ཡིད་དུ་འོང་བ་ཆགས་པར་
[179a]
[179a.1]འགྱུར་བ་ཤིན་ཏུ་ཡིད་དུ་འོང་བའི་དྲི་དག་སྣོམ་མོ། །དེ་བཞིན་དུ་རོ་དང་རོའི་དབང་པོ་ཡང་གང་དང་གང་དུ་ལྷ་རྣམས་གཏོང་བ་དེ་དང་དེ་ཉིད་དུ་ལྷ་དེ་རྣམས་རོ་ཉམས་དགའ་བ། རོ་ཤིན་ཏུ་ཞིམ་པའི་རོའི་སྟོན་མོ་སྒྲིབ་པ་མེད་ཅིང་ཇི་ལྟར་འདོད་པ་རྣམས་ལ་ཟ་བར་བྱེད་དོ། །དེ་
[179a.2]བཞིན་དུ་ལུས་ཀྱིས་ཀྱང་རེག་བྱ་གང་དག་འདོད་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་དེ་དག་ཉིད་ལ་རེག་པར་བྱེད་དོ། །དེ་བཞིན་དུ་ཡིད་ཀྱིས་ཀྱང་ཆོས་གང་དག་འདོད་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་དེ་དག་ཉིད་ཡང་དག་པར་ཤེས་སོ། །ལྷའི་ཡུལ་ལ་ཆགས་ཤིང་
[179a.3]བག་མེད་པ་ལ་གནས་པའི་ལྷ་དེ་རྣམས་ཡིད་ལ་སྒྲིབ་པ་མེད་ལ། བདེ་བ་དང་ཆ་བྱད་དང་འདོད་པ་ཉེ་བར་སྤྱོད་པ་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་སོ་སོ་ཡང་དག་པར་མྱོང་བར་འགྱུར་བ་དེ་ཟད་པར་མ་གྱུར་པ་དེ་སྲིད་དུ་རྩེ་བར་བྱེད་དོ། །དེ་ཟད་ནས་ལྷའི་
[179a.4]འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །ལས་ཇི་ལྟར་བྱས་པ་བཞིན་གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་
[179a.5]དེ་རྟག་ཏུ་ཤིན་ཏུ་བདེ་བ་དང་ལྡན་ཞིང་མེ་ཏོག་ཕྲེང་དང་ཕྱེ་མ་དང་བྱུག་པ་ལ་དགའ་བ། སེམས་དྲང་ཞིང་ནོར་མང་པོ་དང་ལྡན་པ་དང་ཡིད་རབ་ཏུ་བདེ་བ་དང་སེམས་ཅན་ཐམས་ཅད་ཀྱི་ཡང་དག་པར་མྱོང་བར་འགྱུར་བ་གཟུགས་བཟང་པོ་དང་ལྡན་པ་དང་སྐྱེ་བོའི་ཚོགས་ཐམས་ཅད་རབ་ཏུ་དགའ་
[179a.6]བ་དང་ཤིན་ཏུ་སྡུག་པའི་བུ་དང་ཆུང་མ་དང་ལྡན་པ་དང་སྤྱོད་པ་ཉམས་པ་མེད་པ་དང་ལྡན་པར་འགྱུར། ནམ་ཡང་དེ་དག་གི་ནོར་དག་རྒྱལ་པོ་དང་ཆུ་དང་མེ་དག་གི་འཇིགས་པས་འཕྲོག་པ་མེད་ཅིང་རྒྱལ་པོའི་བུའམ་རིགས་ཆེན་པོར་སྐྱེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་
[179a.7]འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་བཀྲ་བ་སྣ་ཚོགས་ཀྱིས་ཕྱེ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་
[179b]
[179b.1]འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དགེ་བ་དགེ་བའི་བསམ་པ་ཅན་དུ་གྱུར་པ་གང་གིས་སྲོག་གཅོད་པ་དང་མ་བྱིན་པར་ལེན་པ་སྤངས་ཤིང་། གཞན་དག་ཀྱང་དེ་ལྟར་བྱེད་དུ་འཇུག་ལ་དགེ་བའི་ལམ་ལ་རབ་ཏུ་འཇོག་པར་བྱེད་པ་ཡིན་ནོ། །སྲོག་གཅོད་
[179b.2]པ་སྤངས་པ་རྣམ་པ་དུ་ཡོད་ཅེ་ན། འདི་ལ་གཞན་ལ་ཐམས་ཅད་ནས་གནས་སྐབས་ཐམས་ཅད་དུ་གནོད་པ་མི་བྱེད་ཅིང་གནོད་པ་བྱེད་དུ་མི་འཇུག་ལ་རྗེས་སུ་ཡི་རང་བར་མི་བྱེད། སྲོག་གཅོད་པ་དང་ལྷན་ཅིག་རྩེ་བར་མི་བྱེད་འདྲེ་བར་མི་བྱེད་ཚིག་ཙམ་ཡང་མི་སྨྲ་ཀུན་ནས་ཉོན་མོངས་པའི་གཏམ་མི་
[179b.3]ཟེར་སྡིག་པ་བྱེད་པ་དེ་དང་ལྷན་ཅིག་ལམ་དུ་ཡང་འགྲོགས་ཏེ་མི་འགྲོ་བ་ཡིན་ནོ། །སྲོག་གཅོད་པ་མི་བྱེད་པ་ཇི་ལྟ་བུ་ཡིན་ཞེ་ན་འདི་ལ་སླུ་བར་བྱེད་པ་གང་གླུའམ་རོལ་མོའི་སྒྲའམ་པི་ཝང་ངམ་རྔ་སྒྲའམ་གླིང་བུའི་སྒྲས་རི་དགས་སམ་བྱ་དག་གསོད་པར་བྱེད་པའམ་རིའི་གསབ་གསེབ་ན་འཁོད་པའི་
[179b.4]རི་དགས་སམ་བྱ་དག་གསོད་པར་བྱེད་ཅིང་། གཞན་དག་ཀྱང་དེ་ཉིད་ལ་རབ་ཏུ་འཇོག་པར་བྱེད་པའི་ཕྱོགས་དེ་དག་སྤངས་ཤིང་དེ་དག་ཐར་བར་བྱེད་སྨོད་པར་བྱེད་བྱེད་དུ་མི་འཇུག་ཡིད་ལ་ཡང་སེམས་པར་མི་བྱེད་པ་ཡིན་ཏེ་རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་
[179b.5]པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་འཇལ་བླུགས་ལ་གཡོ་བྱེད་ཅིང་སླུ་བར་བྱེད་པ་ཚོང་པའི་བསམ་པ་ཅན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་མ་བྱིན་པར་ལེན་པས་འཇིག་རྟེན་སླུ་བར་བྱེད་པ་ཡིན་ནོ། །སླུ་བར་བྱེད་པ་ཇི་ལྟ་བུ་ཡིན་རྣམ་པ་ནི་དུ་ཡོད་ཅེ་ན། འདི་ལྟ་སྟེ། 
[179b.6]སྲང་མདའི་ནང་དུ་བྱེ་མ་བླུགས་ནས་བྱེ་མས་གཞལ་བླུགས་ལ་གཡོ་བྱེད་པ་ཡིན་ཏེ། རྣམ་པ་དེ་དག་གིས་སྐྱོན་དུ་མི་ལྟ་བར་སེམས་ཅན་སླུ་བར་བྱེད་པ་ཡིན་ནོ། །དེ་དག་ཕྱིར་ཟློག་པར་བྱེད་དེ་འདི་ལྟར་བདག་གི་ཕྱིར་རམ་བུ་དང་ཆུང་མའི་ཕྱིར་རམ་ནོར་རྫས་བསགས་པའི་ཕྱིར་རམ་སྡིག་
[179b.7]པའི་གྲོགས་པོའི་ཕྱིར་རྟག་ཏུ་མ་བྱིན་པར་ལེན་པ་མ་བྱེད་ཅིག །ཡི་དགས་དང་དུད་འགྲོ་དག་གི་འགྲོ་བར་མི་ལྟུང་བར་གྱིས་ཤིག །རྣམ་པར་སྨིན་པ་མི་བཟད་པ་ཡིན་ཏེ་མ་བྱིན་པར་ལེན་པའི་རྣམ་པར་སྨིན་པ་མི་བཟད་པ་ཡིན་ནོ་ཞེས་དེ་ལྟར་བདག་ཉིད་མི་བྱེད་ཅིང་རྐྱེན་དུ་གཏོགས་པ་ཡང་ཡོངས་
[180a]
[180a.1]སུ་སྤོང་བར་བྱེད། གཞན་དག་ཀྱང་ཕྱིར་ཟློག་པར་བྱེད་རྗེས་སུ་ཡི་རང་བར་མི་བྱེད་དགེ་བའི་ལམ་ལ་ཡང་དག་པར་རབ་ཏུ་འཇོག་པར་བྱེད་པ་ཡིན་ཏེ། དེ་ལྟར་སྐྱེས་བུ་དེ་ནི་བདག་ལ་ཕན་པ་དང་གཞན་ལ་ཕན་པ་བྱེད་པ་ཡིན་ནོ། །ཡང་སྦྱིན་པ་ལ་དགའ་བ་ཇི་ལྟ་བུ་ཡིན་ཞེ་ན། འདི་
[180a.2]ལ་རྒྱུ་མེད་ཅིང་འབྲས་བུ་དང་མི་ལྡན་པ་རྒྱ་མཚོ་རྒལ་ཏེའམ་འབྲོག་དགོན་པ་རྒལ་ཏེའམ་གཞན་དག་ལ་བསྟེན་ནས། ནོར་བསྒྲུབས་པ་གང་ཡིན་པ་དེ་དག་མགོན་མེད་ཅིང་ཉོན་མོངས་སྡུག་བསྔལ་བ་ལ་སེམས་བསྒོམས་པ། ཡིད་གུས་པ་བསྐྱེད་པར་གྱུར་པ། དབང་པོ་དང་བ་སྔོན་
[180a.3]དུ་འགྲོ་བས་སྦྱིན་པར་བྱེད་པ་དང་བསམ་གཏན་གཉིས་པ་ཐོབ་པའམ། དེ་ལས་གཞན་པ་སྡུག་བསྔལ་བ་ལ་སྦྱིན་པར་བྱེད་པ་ཡིན་ཏེ། དེ་དག་ནི་སྦྱིན་པ་ལ་མངོན་པར་དགའ་བ་ཡིན་ནོ། །སྲོག་ཆགས་རྣམས་ཀྱི་སྲོག་སྦྱིན་པ་ཇི་ལྟ་བུ་ཡིན་ཞེ་ན། འདི་ལ་ཉ་པའམ་བྱ་པས་ཉ་དག་བཟུང་
[180a.4]ནས་དེ་ཡང་འཚོང་པར་བྱེད་པ་ན་སྲོག་གི་ལྷག་མ་རིན་གྱིས་བླུས་ནས་ཐར་བར་བྱེད་པ་ཡིན་ཏེ། དེ་རང་གི་ཆུའི་ནང་དུ་འཇུག་ཅིང་གཏོང་ལ་རབ་ཏུ་འཇོག་པར་བྱེད་སེམས་དང་དབང་པོ་ཡང་རབ་ཏུ་དགའ་བར་བྱེད། གཞན་དག་ཀྱང་དེ་ལྟ་བུར་བྱེད་དུ་འཇུག །ཡང་དག་པར་དགའ་བར་བྱེད། 
[180a.5]དགེ་བ་ལ་མངོན་པར་འཇུག་པར་བྱེད། བསམས་ནས་ཀྱང་ཀྱེ་ཨེ་མ་བདག་གིས་ལས་ལེགས་པར་བསྒྲུབས་སོ། །ཡང་བྱའོ་གཞན་དག་ཀྱང་བྱེད་དུ་གཞུག་གོ་སྙམ་སྟེ། དེ་ལྟར་ལེགས་པར་བྱས་པའི་ལས་ཀྱི་ཉེར་བསྡོགས་དང་ལས་ཀྱི་ལམ་དང་ལས་ཀྱི་མཇུག་བདག་དང་གཞན་
[180a.6]གཉི་ག་ལ་ཕན་པར་བྱེད་པ་དང་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ། ཡང་དང་ཡང་དུ་སྲོག་ཆགས་ལ་ཕན་པའི་ཕྱིར་རམ་སྲོག་ཡོངས་སུ་བསྐྱབ་པའི་ཕྱིར་རམ་སྲོག་སྦྱིན་པའི་ཕྱིར་མ་བྱིན་པར་ལེན་པ་སྤངས་པ་ཡིན་ནོ། །བདག་དང་གཞན་ཡང་སྦྱིན་པ་
[180a.7]ལ་མངོན་པར་དགའ་བ་ཡིན་ཏེ་བདག་དང་གཞན་ཉིད་ཚུལ་ཁྲིམས་རྣམ་པ་གཉིས་སྲུང་ངོ་། །རྣམ་པ་ཡང་བདག་ཉིད་འཇུག་པ་དང་ལྡོག་པ་ཡིན་ཏེ། སྐྱེས་བུ་ཚུལ་ཁྲིམས་དང་ལྡན་པ་བདག་དང་གཞན་ལ་ཕན་པར་བྱེད་པ་ལུས་དང་བྲལ་ཏེ། ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་
[180b]
[180b.1]རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་བཀྲ་བ་སྣ་ཚོགས་ཀྱིས་ཕྱེ་བའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་ནོར་བུའི་གཟུགས་རྣམ་པ་སྣ་ཚོགས་ཀྱི་འོད་ཀྱིས་ཕྱེ་བ་བཀྲ་བའི་གནས་རྣམས་སུ་སྐྱེས་པ་དེ་དང་པོ་ཉིད་དུ་རེ་ཞིག་ལུས་ལས་
[180b.2]འོད་འབྱུང་སྟེ། གཟུགས་སྣ་ཚོགས་དང་ཁ་དོག་དང་བགོ་བ་རྣམ་པ་སྣ་ཚོགས་འབྱུང་ངོ་། །དེའི་ལྷའི་བགོ་བ་དང་བྱུག་པ་དང་ལུས་བརྒྱན་པ་སྣ་ཚོགས་ཕྱི་བཞིན་འབྲང་ངོ་། །ལྷ་དེའི་དང་པོ་བྱུང་བ་དག་ལ་འདི་སྙམ་དུ་སེམས་ཏེ། བདག་ལས་གང་གིས་འདིར་སྐྱེས་ཞིག་གུ་སྙམ་སྟེ། དེ་ཡིད་ཀྱིས་
[180b.3]སྔོན་ཇི་ལྟར་བྱས་པ་སྔོན་གྱི་ཚེ་རྗེས་སུ་དྲན་པར་བྱེད་དོ། །དེ་འདི་སྙམ་དུ་སེམས་ཏེ། ཀྱེ་ཨེ་མ་འདི་ནི་ལེགས་པར་བྱས་པའི་ལས་ཀྱི་འབྲས་བུ་ཉེ་བར་གནས་པ་ཡིན་ཏེ། ཨེ་མ་བདག་ནི་ལེགས་པར་བྱས་པའི་ལས་ཀྱི་མཐའ་སྤྱད་པ། ལེགས་པར་བྱས་པའི་ལས་ཀྱིས་འདིར་སྐྱེས་པ་ལྟ་ཞིག་སྙམ་མོ། །
[180b.4]དེ་དེ་ལྟར་སེམས་པ་ན་དེ་ནས་ལེགས་པར་བྱས་པའི་ལས་ཀྱི་དབང་དེ་དང་ལྷན་ཅིག་ཏུ་ལྷ་དེའི་ལས་དང་ལས་ཀྱི་དབང་གིས་ཐོག་མ་ཁོ་ནར་རེ་ཞིག་སིལ་སྙན་ཡན་ལག་ལྔ་དང་ལྡན་པའི་སྒྲ་ཐོས་སོ། །ཐོག་མར་ཀུན་ནས་འོངས་པ་མངོན་པར་འདོད་ཅིང་དགའ་བའི་ལྷ་མོ་དེ་དག་གླུ་ལེན་ཏེ། གླུ་གང་གིས་
[180b.5]གནས་དེ་ཀུན་ནས་རིའི་རྩེ་མོ་དང་ཕུག་གང་བར་བྱེད་ཅིང་སྙན་པ་དེས་རི་དགས་དང་བྱ་རྒྱགས་པ་ཐམས་ཅད་གར་བྱེད་དོ། །ཡང་དང་ཡང་གླུ་དེ་དག་གི་སྒྲ་ཐོས་ནས་བརྒྱ་འགྱུར་དུ་རྒྱགས་པས་དྲེགས་ཏེ། དེ་ལྟར་ཐོག་མ་ཁོ་ན་དེའི་གླུའི་སྒྲས་སེམས་གཡེང་བར་བྱེད་དོ། །དེའི་འོག་ཏུ་དེའི་གཟུགས་
[180b.6]མཐོང་བ་ལ་ཐོག་མར་འདོད་པ་དང་ལྷན་ཅིག་འདོད་ཆགས་སྐྱེ་སྟེ། དེ་ལྟར་དེ་ཡོན་ཏན་དུ་མས་ཡིད་གཡེངས་པ། གཟུགས་མཐོང་བས་ཚིམ་པའི་ལྷ་མོ་དེ་དག་ཕྱིར་ཕྱོགས་པ་མཐོང་ལ། དེ་དག་ཀྱང་གཟུགས་དང་ཆ་བྱད་དང་རྒྱན་དུ་མས་བརྒྱན་པ་གཟུགས་དང་ཆ་བྱད་དཔེ་མེད་པ་དང་ལྡན་
[180b.7]པ་ཡིན་ནོ། །དེ་འདི་སྙམ་དུ་སེམས་ཏེ། འདི་དག་སུ་ཡིན་འདི་དག་གང་གི་ཡིན་སྙམ་མོ། །དེ་སེམས་བསྐྱེད་མ་ཐག་ཉིད་དུ་ཤིན་ཏུ་འདོད་ཆགས་བསྐྱེད་པའི་བློ་ལ་ལྷ་མོ་དེ་དག་གིས་འདི་ལྟར་ཚིགས་སུ་བཅད་དེ་སྨྲས་པ། ཤིན་ཏུ་འདོད་ཆགས་སྣ་ཚོགས་ཀྱི། །རྒྱུ་ཡི་མཆོག་ནི་བདག་ཅག་
[181a]
[181a.1]སྟེ། །དེ་ནི་ལྷ་ཁྱོད་ཀྱི་ལགས་པས། །བདེ་བའི་རྣམ་པས་རོལ་པར་མཛོད། །དེ་ལྟར་དེས་ཚིགས་སུ་བཅད་པ་ཡིད་ལ་བཟུང་སྟེ་བདེ་བའི་རྣམ་པ་དེ་དག་མཐོང་ནས། ལྷ་མོ་དེ་དག་ག་ལ་བ་དེ་ལོགས་སུ་ཤིན་ཏུ་ཕྱོགས་ཤིང་མཐོང་བར་འདོད་པ་རེག་པ་འདོད་པ་ཡང་དང་
[181a.2]ཡང་དུ་དེ་ཉིད་དུ་འགྲོ་བར་བྱེད་དོ། །འདི་ལྟར་དེའི་འདོད་ཆགས་ཀྱི་རྒྱུ་གསུམ་པ་འབྱུང་སྟེ། སེམས་ནི་དབང་པོ་ལ་རག་ལས་པར་འགྱུར་ལ། དབང་པོ་ལ་རག་ལས་པ་ནི། ཡུལ་ལ་སེམས་འགྱུར་བ་ཁོ་ན་ལ་རག་ལས་པ་ཡིན་ཏེ། དེ་ལྟར་ཆགས་སེམས་དང་ལྡན་པ་དེ་ཡང་དེ་དག་ལ་རེག་
[181a.3]པར་འདོད་པ་རེག་པར་བྱེད་ལ། ཤིན་ཏུ་ཆགས་སེམས་དང་ལྡན་པ་དེ་དག་ཀྱང་ལྷ་དེ་ཉིད་ལ་རེག་པར་བྱེད་དེ། དེ་ལྟར་འདོད་ཆགས་ཀྱི་རྒྱུ་གསུམ་པ་ཉེ་བར་འབྱུང་ངོ་། །དེའི་དྲི་མཚུངས་པ་མེད་པ་ཐོབ་ནས་འདི་སྙམ་དུ་སེམས་ཏེ། འདི་ལྟ་བུར་ཡིད་དུ་འོང་བ་བདག་ཅག་གི་སྣ་འདྲེན་པར་བྱེད་
[181a.4]པ་ཤིན་ཏུ་ཆགས་པའི་རྒྱུ་དྲི་འདི་སུའི་ཡིན་ཞིག་གུ་སྙམ་མོ། །དེ་ལྷ་མོ་དེ་དག་གིས་དེ་ལྟར་འཁྱུད་པ་དང་དྲི་མཚུངས་པ་མེད་པ་ཉིད་ལ་དེ་སྣོམ་པར་བྱེད་དོ། །གང་དཔེར་བྱ་བ་མེད་པ་དེ་བརྟགས་ནས་དྲི་འདི་ནི་ལྷ་མོའི་ཡིན་ནོ་སྙམ་སྟེ། དེ་ལྟར་དེ་འདོད་ཆགས་ཀྱི་རྒྱུ་བཞི་པའི་དབང་དུ་གྱུར་པ་
[181a.5]ཡིན་ནོ། །དེ་ལྟར་ཡུལ་བཞི་ལ་སེམས་ཤིན་ཏུ་ཆགས་པ་དེ་ལ་ལྷ་མོ་དེ་དག་ཆང་ཞིམ་པོ་རྣམ་པ་སྣ་ཚོགས་དང་ལྷའི་ཟས་བདུད་རྩི་དག་སྟོབས་པར་བྱེད་དེ། དེ་ལྟར་དེའི་འདོད་ཆགས་བསྐྱེད་པའི་རྒྱུ་ལྔ་ལ་འབྱུང་ངོ་། །དེ་ལྟར་དེའི་ཤིན་ཏུ་འདོད་ཆགས་བསྐྱེད་པའི་རྒྱུ་ལྔ་ལ་རྣམ་པར་ཆགས་
[181a.6]པ། དཔེ་མེད་པ་ཐོག་མ་ཁོ་ནར་འབྱུང་སྟེ། ལྷའི་འདོད་པ་སྟེན་པ་ཡང་དག་པ་མ་ཡིན་པའི་ལས་ཀྱི་འབྲས་བུ་དང་པོར་ཤེས་པ་དེ་དག་ཐམས་ཅད་ཡུལ་གྱི་བདེ་བ་ལ་རྣམ་པར་ཆགས་པས་མི་མངོན་ནོ། །དེ་ནས་ཡང་ཤིན་ཏུ་ཆགས་ཤིང་ཤིན་ཏུ་འདོད་ཆགས་པའི་སེམས་པ་འདོད་ཆགས་
[181a.7]ཀྱིས་བསྐྱེད་པའི་སྙིང་གིས་ལྷ་མོ་དེ་དག་ག་ལ་བ་དེར་འགྲོ་བར་བྱེད་དོ། །དེ་དག་ཐམས་ཅད་ཀྱང་ལྷའི་བུ་དེ་ག་ལ་བ་དེར་ཕན་ཚུན་དགོད་ཅིང་རྩེ་ལ་དགའ་དགུར་སྤྱོད་པ་བཞིན་དུ་འདོང་བར་བྱེད་དོ། །དེ་དག་གི་ལྷའི་བུ་དེ་དང་ཕྲད་ནས་ཤིན་ཏུ་འདོད་ཆགས་ཀྱིས་བསྐྱེད་པའི་ཚིག་རྣམས་ཀྱིས་
[181b]
[181b.1]དེ་དང་རྩེ་བར་བྱེད་དེ། བྲོ་རྡུང་། གླུ་ལེན། དགོད་དགོད། རྩེ་རྩེ། རྒལ་རྒལ། དགའ་དགུར་སྤྱད་ནས་འཁོད་པ། གཟུགས་དང་ཆ་བྱད་སྣ་ཚོགས་དང་དར་ལ་བབ་པ་དང་ལྡན་པ་རྣམས་ཚལ་དང་ནགས་ཚལ་དང་ལྟེང་ཀ་དང་འབབ་ཆུ་དང་པད་མ་ཆེན་པོའི་ཚལ་ག་ལ་བ་དེ་དག་ཏུ་འདོང་བར་བྱེད་
[181b.2]དོ། །དེ་ནས་ཡང་དེ་རྣམས་ཀུན་མཐོང་ཡིད་འོང་ཞེས་བྱ་བའི་ཚལ་ག་ལ་བ་དེར་ལྷ་དག་དང་ལྷན་ཅིག་འདོང་བར་བྱེད་དེ། ཀུན་མཐོང་ཡིད་འོང་གི་ཚལ་དེ་ཡང་གནས་དེ་དང་ལྷན་ཅིག་པའི་ལྷ་དེ་དག་ཐམས་ཅད་རྟག་ཏུ་ཀུན་དགའི་ར་བར་དགའ་ཞིང་གནས་སོ། །ཚལ་དེ་ཡང་རྟག་ཏུ་འདོད་
[181b.3]པ་ཐམས་ཅད་དང་ཡང་དག་པར་ལྡན་པའི་ཤིང་ལྗོན་པ་རྣམ་པ་དུ་མས་བརྒྱན་པ་ཡིན་ཏེ་འདི་ལྟ་སྟེ། གསེར་གྱི་སྡོང་པོ་ལ་དངུལ་གྱི་ལོ་མ་དང་ཀེ་ཀེ་རུའི་ཡལ་ག་དང་མུ་ཏིག་ལྟ་བུའི་འབྲས་བུ་དང་རོ་དང་གཟུགས་ཕུན་སུམ་ཚོགས་པ་ཡིན་ལ། དེ་ལྟར་ཤིང་ལྗོན་པ་རྣམ་པ་དུ་མ་དཔེ་མེད་པ་རྣམས་
[181b.4]ཀྱིས་ཚལ་དེ་བརྒྱན་ཏོ། །གཞན་ཡང་རྣམ་པ་གཞན་གྱིས་ཚལ་དེ་ཉིད་བརྒྱན་པ་ཡིན་ཏེ་འདི་ལྟ་སྟེ། བཻ་ཌཱུརྱའི་ཤིང་ལྗོན་པའི་སྡོང་པོ་ལ་གསེར་གྱི་ལོ་མ་དང་ཀེ་ཀེ་རུའི་འདབ་མ་དང་འབྲས་བུ་དངུལ་མདོག་དང་སྤུག་གིས་རྣམ་པར་ཕྱེ་བ་ཡིན་ནོ། །ཡང་ཤིང་ལྗོན་པ་རྣམ་པ་གཞན་འབྱུང་སྟེ་འདི་ལྟ་སྟེ། 
[181b.5]སྡོང་པོ་ཉེར་ཉེར་པོས་རྣམ་པར་ཕྱེ་ཞིང་ཐམས་ཅད་དུ་རིན་པོ་ཆེ་སྣ་བདུན་ལས་བྱས་པ་ཡིན་ནོ། །འདི་ལྟ་སྟེ། གསེར་ལས་བྱས་པ་དང་ཐམས་ཅད་བཻ་ཌཱུརྱ་ལས་བྱས་པ་དང་། ཐམས་ཅད་ཀེ་ཀེ་རུ་ལས་བྱས་པ་དང་། ཐམས་ཅད་དངུལ་ལས་བྱས་པ་དང་། ཐམས་ཅད་སྤུག་ལས་བྱས་པ་ཡིན་ཏེ་
[181b.6]ཤིང་ལྗོན་པའི་སྡོང་པོ་ཐམས་ཅད་ཤིན་ཏུ་རྣམ་པར་ཕྱེ་བ་ཡིན་ནོ། །ཡང་ཤིང་ལྗོན་པ་དེ་དག་གི་མཐའ་དང་ཡལ་ག་རྣམས་ཀྱང་དེ་བཞིན་དུ་ཐམས་ཅད་རིན་པོ་ཆེ་སྣ་བདུན་ལས་བྱས་པ་ཡིན་ཏེ་འབྲས་བུ་དང་མེ་ཏོག་ཕུན་སུམ་ཚོགས་པ་དག་ལྷའི་མེ་ཏོག་རྣམས་ཀྱིས་བརྒྱན་པ་ཡིན་ནོ། །མེ་ཏོག་དེ་དག་ལས་
[181b.7]ཀྱང་ཁ་དོག་སྣ་ཚོགས་དང་དྲི་རྣམ་པ་སྣ་ཚོགས་དག་འབྱུང་སྟེ་མེ་ཏོག་དེ་རྣམས་ཀྱི་དྲི་དཔག་ཚད་དྲུག་ཏུ་འབྱུང་ངོ་། །བུང་བ་ཁ་དོག་སྣ་ཚོགས་རྣམས་ཀྱང་མེ་ཏོག་གི་རོས་མྱོས་ནས་ཤིང་ལྗོན་པ་དེ་རྣམས་ཀྱི་ནང་ན་རྒྱུ་བར་བྱེད་དེ། དེ་ལྟར་ལས་དཀར་པོ་རྣམ་པ་སྣ་ཚོགས་ཀྱིས་ཀུན་མཐོང་ཡིད་འོང་གི་
[182a]
[182a.1]ཤིང་ལྗོན་པ་རྣམས་མཛེས་པ་ཡིན་ནོ། །ཡང་པད་མ་དང་ཨུད་པ་ལའི་ཚལ་དག་མཛེས་པ་ཇི་ལྟ་བུ་ཡིན་ཞེ་ན་འདི་ལྟ་སྟེ། ཚལ་དེ་ཀུན་ནས་བཻ་ཌཱུརྱའི་སྡོང་བུ་དང་གསེར་གྱི་འདབ་མ་དང་ཀེ་ཀེ་རུའི་ཟེ་བ་དང་ཨན་ད་རྙིལ་གྱི་མདོག་ལྟ་བུའི་བུང་བ་རྣམས་ཀྱིས་བརྒྱན་པའི་བུང་བ་ཐམས་
[182a.2]ཅད་སྒྲ་སྙན་པ་འབྱིན་ཏེ། ཇི་ལྟར་ལྷ་རྣམས་ཀྱི་ཐོས་པ་ཉམས་དགའ་བ་དེ་བས་ཀྱང་རབ་ཏུ་སྟོབས་ཆེ་བར་ཡིད་བདེ་བ་སྐྱེའོ། །ཡང་ཚལ་དེ་ཉིད་ཀུན་ནས་གསལ་ཞིང་མཛེས་པ་ཡིན་ཏེ། འདི་ལྟ་སྟེ། ཚལ་གྱི་ཁ་དོག་རྣམ་པ་སྣ་ཚོགས་ཀྱིས་མཛེས་པ་དག་ནི། འདི་ལྟ་སྟེ། ཁ་དོག་སྔོན་པོ་དང་
[182a.3]སེར་པོ་དང་བཙོད་ཀ་དག་ཡིན་ནོ། །ཇི་ལྟར་འཛམ་བུའི་གླིང་ནས་ཕྱོགས་ཤིན་ཏུ་སྡུག་པར་བྱས་པ་ལྟར་ཚལ་རྣམ་པར་མཛེས་ཞེས་ཚལ་གསལ་བ་དེ་ན་སྟེགས་དང་། ལྟེང་ཀ་དང་ཚལ་བུ་དང་པད་མའི་འདབ་མ་དག་གིས་བརྒྱན་པ་དེ་ཀུན་ནས་རྣམ་པར་མཛེས་པ་ཡིན་ནོ། །ཚལ་ཡོན་ཏན་
[182a.4]དེ་ལྟ་བུ་དང་ལྡན་པ་དེ་ན་ལྷ་དེ་རྣམས་རྩེ་བ་ན་མངོན་པར་མཐོང་ནས་ཡིད་རབ་ཏུ་དགའ་བའི་ལྷ་དེ་དག་ལྷ་མོའི་ཚོགས་དེས་ཡོངས་སུ་བསྐོར་བ་དང་ལྷན་ཅིག་བདེ་བར་འདོང་བར་བྱ་བའི་ཕྱིར་ནམ་མཁའ་ལ་གར་བབ་བབ་ཏུ་འདོང་བར་བྱེད་པ་དང་། ལྷ་གཞན་དག་ལྷ་སྔོན་མ་བྱུང་བ་འདི་དག་
[182a.5]བདག་ཅག་གི་དྲུང་དུ་འོངས་སོ་ཞེས་ཤེས་ནས་ལྷ་དེ་དག་ཉིད་ཀྱི་དྲུང་དུ་འདོང་བར་བྱེད་དེ། ཕན་ཚུན་ཚིག་སྙན་པ་ཉིད་ཀྱིས་བོས་ནས་ཕན་ཚུན་གྲོགས་སུ་གྱུར་པ་པད་མའི་ཚལ་རྣམ་པ་སྣ་ཚོགས་ལ་དགའ་བ་དག་སིལ་སྙན་ཡན་ལག་ལྔ་དང་ལྡན་པས་རྩེ་བར་བྱེད་དགའ་དགུར་སྤྱོད་པར་
[182a.6]བྱེད་དོ། །དེ་ནས་ལྷ་དེ་རྣམས་དེ་ལྟར་ཡུན་རིང་དུ་ཀུན་མཐོང་གི་ཚལ་དེར་ལྷའི་འདོད་པའི་ཡོན་ཏན་ལྔ་རྣམས་ཀྱིས་རྩེས་ནས། སྐྱེད་མོས་ཚལ་མྱོས་གནས་ཞེས་བྱ་བ་ག་ལ་བ་དེར་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་འདོང་བར་བྱེད་དོ། །སྐྱེད་མོས་ཚལ་དེ་ཡང་
[182a.7]ཁ་ཁྱེར་རྣམ་པ་སྣ་ཚོགས་ཀྱིས་ཡོངས་སུ་བསྐོར་ཅིང་ཁྲོན་པ་དང་འབབ་ཆུ་དང་རྫིང་རིང་པོ་ཉམས་དགའ་བ་ཡིན་ནོ། །དེ་ན་རིན་པོ་ཆེ་སྣ་བདུན་ལས་བྱས་པའི་ཁང་བཟངས་དཀྲིགས་པ་གསེར་གྱིས་ཕྱེ་བ་དང་ཡང་དག་པར་ལྡན་པ། ས་དུ་མ་ཤིན་ཏུ་རྣམ་པར་ཕྱེ་བ་ཉམས་དགའ་བ་ཡིན་ནོ། །
[182b]
[182b.1]བྱ་སྣ་ཚོགས་སྒྲ་སྙན་པ་འབྱིན་ཅིང་གར་བྱེད་པ་དག་ཉམས་དགའ་བ་ཡིན་ནོ། །རྟག་ཏུ་འབབ་ཆུ་དང་ཆུ་བོའི་སྒྲ་ཁྲུ་ལུ་ལུ་སྙན་པར་འབྱིན་པ་ཉམས་དགའ་བ་ཡིན་ནོ། །རྟག་ཏུ་བཟའ་བ་དང་བཏུང་བ་མདོག་དང་རོ་དང་དྲི་ཕུན་སུམ་ཚོགས་པ་ཆུ་བོ་ལྟར་འབབ་བོ། །དེ་ནས་ཡུལ་དེར་དོང་
[182b.2]ནས་ལྷ་དེ་རྣམས་ལྷ་མོའི་ཚོགས་ཆ་བྱད་དང་རྒྱན་སྣ་ཚོགས་ཀྱིས་རྣམ་པར་བརྒྱན་པ་རང་གིས་ལེགས་པར་བྱས་པའི་ལས་ལ་སྤྱོད་པ་རྣམས་དང་ལྷན་ཅིག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དོ། །དེ་ལྟར་ལྷ་དེ་རྣམས་ཀྱི་རྩེ་བ་དང་དགའ་དགུར་སྤྱོད་པ་
[182b.3]དག་ཡུན་རིང་དུ་འདས་ཀྱང་ལྷ་བག་མེད་པ་ལ་གནས་པ་དེས་ཁོང་དུ་མི་ཆུད་དོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་དྲུག་པ། དེ་ལྟར་ཡུལ་ལྔ་ལ་རྣམ་པར་ཆགས་ཤིང་བདེ་བ་ལ་གནས་པ་དེ་རྣམས་ཀྱི་ལས་ལེགས་པར་བྱས་པ་གང་ཡིན་པ་
[182b.4]དེ་དག་ཟད་པར་འགྱུར་རོ། །དེ་ཟད་ནས་དེ་ནས་ཡང་འཆི་བ་འབྱུང་ཡང་སེམས་བག་མེད་པའི་དབང་དུ་གྱུར་པ་སྲེད་པས་བསླུས་པ་ཀུན་ནས་སྲེད་པས་བདས་ཤིང་འདོད་ཆགས་ཀྱི་མེས་གདུངས་པ་ན་བདེ་བས་མྱོས་པས་སྙིང་མྱོས་པ་རྣམས་མི་མཐོང་ངོ་། །གང་གི་ཚེ་བདེ་བའི་རྩེ་བ་ཐམས་ཅད་ཀྱི་
[182b.5]གཞི་ཡོངས་སུ་བཏང་བ། འཇིགས་པའི་གྲོང་ཁྱེར་ཆེན་པོའི་མི་རྟག་པ་ཉིད་མཐོང་བར་གྱུར་པ་མ་ནོར་ཅིང་ངེས་པར་འགྲོ་བའི་ངོ་བོ་འཆི་བ་མངོན་དུ་འོངས་པ་དེའི་ཚེ་སྡུག་བསྔལ་ཆེན་པོ་ཡང་རིག་པར་འགྱུར་ཏེ། དེའི་ཚེ་ལྷ་རྣམས་ཀྱི་སེམས་ཁོང་དུ་ཆུད་པའི་དུས་ཡིན་ནོ། །དེ་ལྟར་བག་མེད་
[182b.6]པའི་ཡུལ་ལ་དགའ་བ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ངེས་པར་མྱོང་བར་འགྱུར་བའི་ལས་དེ་ཟད་པར་མ་གྱུར་པ་དེ་སྲིད་དུ་བདེ་བ་དེ་དག་མྱོང་བར་འགྱུར་རོ། །དེ་ཟད་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་
[182b.7]སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ངེས་པར་མྱོང་བར་འགྱུར་བའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་ཤིན་ཏུ་བདེ་བར་འགྱུར་ཞིང་། ནོར་དང་འབྲུ་ཕུན་སུམ་
[183a]
[183a.1]ཚོགས་པ་དང་དྲང་ཞིང་དྲང་པོའི་རང་བཞིན་ཅན་ཡུལ་དབུས་སུ་སྐྱེ་བར་འགྱུར་ཏེ། གང་དུ་བྱ་བ་དང་མི་བྱ་བ་ཤེས་ཤིང་ཆོས་དང་ཆོས་མ་ཡིན་པ་ཤེས་པར་འགྱུར་བ་དང་། གང་དུ་མི་ཚོགས་པ་ཐམས་ཅད་ཀྱི་ནང་དུ་སྐྱེ་བར་འགྱུར་བ་དང་གང་དུ་ཆོས་དང་ལྡན་ཞིང་ཆོས་ཀྱི་
[183a.2]རྗེས་སུ་འཇུག་པའི་རྒྱལ་པོར་འགྱུར་བ་དང་གང་དུ་འཇིག་རྟེན་གྱི་སྤྱོད་པ་སྨད་པ་མེད་པར་འགྱུར་བ་དེར་སྐྱེ་བར་འགྱུར་ལ། སྐྱེ་བོ་ཀུན་གྱི་མིག་དགའ་ཞིང་བྱིས་པ་དང་རྒན་པོ་ཐམས་ཅད་ཀྱང་དགའ་བར་འགྱུར། ལུས་རྟག་ཏུ་ནད་མེད་པ་དང་གཟུགས་བཟང་པོ་དང་ལྡན་པ་དང་སྟོབས་
[183a.3]དང་ལྡན་པ་དང་། གང་ལས་ཀྱང་འཇིགས་པ་མེད་པ་དང་སེམས་ཅན་ཐམས་ཅད་དབུགས་འབྱིན་པ་དང་བུ་དང་ཆུང་མ་དང་ལྡན་པ་དང་འདོད་པ་ཐམས་ཅད་ཡང་དག་པར་འབྱོར་པ་དང་། ནོར་རྫས་ཀྱི་རྣམ་པ་ལ་རྒྱལ་པོའམ་ཆུའམ་མེའམ་ཆོམ་རྐུན་གྱི་འཇིགས་པ་དང་དོགས་ཤིང་འཇིགས་
[183a.4]པ་གང་ནས་ཀྱང་མི་འོང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་སྦྱོར་བ་ལ་འཇུག་པ་ཞེས་བྱ་བ་ཇི་ལྟར་འདུག་པ་
[183a.5]མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་དགེ་བར་གྱུར་པ་ལྟ་བ་མ་ནོར་བ་མང་པོས་རྟག་ཏུ་ལས་ཀྱི་འབྲས་བུའི་དེ་ཁོ་ན་ཉིད་མཐོང་བ་རྟག་ཏུ་ཡང་དག་པའི་ལྟ་བ་ལ་ཡིད་ཞེན་པ། རྟག་ཏུ་
[183a.6]དྲང་པོའི་རང་བཞིན་ཅན་གཞན་ལ་གནོད་པ་མི་བྱེད་པ། རྟག་ཏུ་ཕ་མ་ལ་གུས་པ་རྟག་ཏུ་ཆོས་ལ་ཕྱིར་མི་ལྡོག་ཅིང་སྤྲོ་བ། སངས་རྒྱས་དང་ཆོས་དང་དགེ་འདུན་ལ་གུས་པ་སྐྱེས་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ཅིང་བྱེད་དུ་མི་འཇུག་ལ། རྗེས་སུ་ཡི་རང་བར་མི་བྱེད། 
[183a.7]ཕ་རོལ་བྱེད་པ་ཡང་ཕྱིར་ཟློག་པར་བྱེད། གཟེངས་མི་སྟོད། བྱས་ན་ཡང་སྨོད་པར་བྱེད། ལས་ཀྱི་འབྲས་བུ་ཡང་དག་པར་སྟོན་པར་བྱེད། གཞན་ལ་དེ་ཁོ་ན་ཉིད་བསྟན་པས་གང་ལེགས་པར་བྱ་བ་བྱས་པ་དེ་རབ་ཏུ་གཟེངས་སྟོད་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དེ་
[183b]
[183b.1]ནས་ཡང་བྱེད་དུ་འཇུག། བྱས་པ་ལ་ཡང་རྗེས་སུ་ཡི་རང་བར་བྱེད། བདག་ཉིད་ཀྱང་སྲོག་གཅོད་པ་དང་མ་བྱིན་པར་ལེན་པ་དག་སྤངས་ལ་གཞན་དག་ཀྱང་དེ་ཉིད་ལ་རབ་ཏུ་སྦྱོར་བར་བྱེད་དོ། །ལེགས་པར་བྱས་པའི་ལམ་རྣམ་པ་གཉིས་ཀྱིས་གང་སྡོམ་པ་མ་བླངས་པ་དེ་ནི་ལེན་དུ་འཇུག་པར་བྱེད་ལ། 
[183b.2]གང་བླངས་པ་དེ་ནི་བརྟན་པོར་བྱེད་དུ་འཇུག་སྟེ། གཉི་ག་ལེགས་པར་བྱ་བ་བྱས་པ་བདག་ཉིད་དང་གཞན་ཉིད་ལ་ཕན་པ་བྱས་པ་དེ་ནི་མཐོ་རིས་སུ་སྐྱེ་བར་འགྱུར་རོ། །སྲོག་གཅོད་པ་སྤངས་པ་རྣམ་པ་དུ་ཡོད་ཅིག་གུ་སྙམ་ན། འདི་ལ་སྲོག་གཅོད་པ་མི་དགེ་བ་མི་བྱེད་པ་ཡིན་ནོ། །རྣམ་པ་ཇི་
[183b.3]ལྟ་བུ། རྣམ་གྲངས་དུ་ཡོད་ཅེ་ན། འདི་ལ་སེམས་ཅན་གཞན་ལ་སེམས་ཅན་དུ་འདུ་ཤེས་ནས་སྲིན་བུ་ཕྲེའུ་དང་གྲོག་སྦུར་ལ་སོགས་པ་ལ་འཚེ་བར་མི་བྱེད་ཅིང་སྲོག་གཅོད་པར་མི་བྱེད་པ་ཡིན་ནོ། །འདི་ལ་སྲོག་གཅོད་པ་མི་བྱེད་པ་ནི་གང་། བྱི་བའམ་སྐྱིན་གོར་རམ་འོལ་པའམ་རི་དགས་
[183b.4]དག་གཡོ་ཐབས་ཀྱིས་འཛིན་པ་དེ་དག་ཕྱིར་ཟློག་པར་བྱེད་པ་ཡིན་ནོ། །གཡོ་ཐབས་ཀྱི་རྣམ་པ་དུ་ཡོད་ཅེ་ན། འདི་ལ་འཛིན་པར་བྱེད་པ་རྙོང་ལྟ་བུས་སམ། བུ་གར་རྒྱས་འགེབས་པས་སམ་རྩྭའི་དྲ་བས་སམ་རྙིས་སམ་འབྲེལ་བས་སམ་རླུབས་ཀྱིས་སམ་གདོས་ཀྱིས་འཛིན་པར་བྱེད་ལ། བཟུང་
[183b.5]ནས་ཀྱང་སྲོག་གཅོད་པར་བྱེད་པ་དེ་དག་ཟློག་པར་བྱེད་ཅིང་ཡང་དག་པར་དགའ་བར་མི་བྱེད་གཟེངས་སྟོད་པར་མི་བྱེད་འདི་ལྟར་སྲོག་ཆགས་དག་གི་སྲོག་གཅོད་པར་མ་བྱེད་ཅིག་ཅེས་ཟློག་པར་བྱེད་ཅིང་ཆོས་ལ་ཡང་རབ་ཏུ་འཇོག་པར་བྱེད་དེ། རྣམ་པ་དེ་དག་ནི་སྲོག་གཅོད་པ་ལ་ཡང་དག་པར་
[183b.6]ཆགས་པའི་སྲོག་ཆགས་ཟློག་པར་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན་འདི་ལ་རྩྭ་ཙམ་ལ་ཡང་རྐུ་སེམས་ཀྱིས་མི་རྐུ་ལ་གཞན་དག་ཀྱང་ཟློག་པ་ཡིན་ནོ། །རྣམ་པ་དུ་ཞིག་ཅེ་ན། འདི་ལ་མ་བྱིན་པར་ལེན་པའི་མི་ཁ་ཅིག་དེ་ཉིད་ལ་དགའ་བའོ། །རྣམ་པ་དུ་
[183b.7]ཞིག་ཡོད་སྙམ་ན། འདི་ལ་མཆོད་རྟེན་ལ་བུད་མེད་དག་དང་ལྷན་ཅིག་རོལ་མོའི་སྒྲ་བྱེད་པ་དང་གཞན་དག་བྲོ་གར་བྱེད་གཞན་དག་གླུ་དབྱངས་ལེན་གཞན་དག་ཡོངས་སུ་སྤྱོད་པར་བྱེད་དགོད་པར་བྱེད་རྩེ་བར་བྱེད་དགའ་དགུར་སྤྱོད་པར་བྱེད། རབ་ཏུ་དགའ་བར་བྱེད་པ་དག་ལ་
[184a]
[184a.1]ཆོས་དང་མི་ལྡན་པའི་མི་དགེ་འདུན་གྱི་ཀུན་དགའ་ར་བ་དང་གནས་སྲུང་བའམ་རོལ་མོ་བྱེད་པའམ་མཆོད་རྟེན་ལས་འཚོ་བ་དག །རོལ་མོའི་སྒྲ་བྱེད་པ་དེ་དག་ལས་ལེན་ཏམ་མ་བྱིན་པར་ལེན་པ་གཞན་བྱེད་དམ་ཡང་རྣམ་པ་གཞན་གྱིས་མ་བྱིན་པར་ལེན་པ་བྱེད་པའོ། །
[184a.2]འདི་ལ་གླ་ནི་དེ་ལ་བུད་མེད་རྣམས་གླ་ལེན་པ་ཡིན་ཏེ། གླ་སྦྱིན་པར་བྱས་ནས། འཁྲིག་པར་བྱ་བར་བོས་ཏེ། འཁྲིག་པ་དག་བྱས་ནས་ཇི་ལྟར་སྔར་དམ་བཅས་པ་བཞིན་དེ་ལྟར་མི་སྟེར་བ་ཡིན་ནོ། །ཡང་རྣམ་པ་གཞན་གྱིས་མ་བྱིན་པར་ལེན་པ་བྱེད་དེ། འདི་ལྟར་ཉ་པའམ་རྔོན་
[184a.3]པའམ་ཤེན་པ་དག་ལས་འཚོ་བ་རིན་སྦྱིན་པར་བྱས་པ་ལས་མི་སྟེར་བ་ཡིན་ཏེ། རིན་གྱི་རྣམ་པ་འདིས་སྲོག་གཅོད་པ་དང་མ་བྱིན་པར་ལེན་པ་ཡིན་ན། ལས་དེ་དག་མི་བྱེད་ཅིང་བྱེད་ན་ཡང་རྗེས་སུ་ཡི་རང་བར་མི་བྱེད་ལ་ཡིད་ཀྱིས་ཀྱང་རྟོག་པར་མི་བྱེད་པ་ཡིན་ནོ། །སྦྱིན་པ་སྦྱིན་པ་ཇི་ལྟ་བུ་
[184a.4]ཡིན་ཞེ་ན། འདི་ལ་ཚེགས་ཆེན་པོས་འཚོ་བར་གྱུར་ཀྱང་བསམ་གཏན་གསུམ་པ་འཐོབ་པའམ་གཞན་དག་ལ་སྦྱིན་པ་སྦྱིན་ཞིང་བསོད་ནམས་དག་བྱེད་པ་ཡིན་ཏེ། རྣམ་པ་དེ་ལྟ་བུར་ཕོངས་པར་གྱུར་ཀྱང་གཞན་ལ་སྦྱིན་པར་བྱེད་པ་ནི། ཇི་ལྟར་གཞན་དག་ལ་སྦྱིན་པར་བྱེད་པ་དེ་ལྟར་རང་
[184a.5]གི་བུ་ལ་ཡང་ཡིད་ཀྱི་ཤེས་པ་གུས་པས་སྦྱིན་པར་མི་བྱེད་དེ། དེ་ལྟར་སྦྱིན་པ་སྦྱིན་པར་བྱེད་དོ། །སྲོག་གཅོད་པ་སྤངས་ནས་ཚུལ་ཁྲིམས་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། འདི་ལ་ལྗན་ལྗིན་ཕྱགས་པས་སེམས་ཅན་དག་སྲོག་ཆད་པར་བྱེད་པ་ན་ཕྱིར་ཟློག་པར་བྱེད་ཅིང་དེ་ཉིད་དུ་ཆུ་
[184a.6]ལྡུགས་པར་བྱེད་སྐམ་ས་ལ་ཕྱུང་བ་དེ་དག་ཀྱང་ལྗན་ལྗིན་དེ་ཉིད་དུ་ཕྱིར་འཇུག་པར་བྱེད་པ་ཡིན་ཏེ། དེ་དག་ནི་སྲོག་གཅོད་པར་མི་བྱེད་པ་དང་དགེ་བ་ལ་རབ་ཏུ་ཞུགས་པ་ཡིན་ནོ། །དགེ་བའི་ལས་འདི་གཉིས་བྱས་པའི་སྐྱེས་བུ་དམ་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་
[184a.7]སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལས་ཀྱི་མཐའ་སྤྱད་པ་ལེགས་པར་བྱས་པ་འདོད་པ་ཐམས་ཅད་ལ་རྣམ་པར་ཆགས་པ་དེ་ལྷའི་སིལ་སྙན་ཡན་ལག་ལྔ་དང་ལྡན་པའི་དབྱངས་ཉེ་བར་ལེན་པ་ན། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་
[184b]
[184b.1]བསྐོར་བ་བདེ་བ་དཔེ་མེད་པ་རྗེས་སུ་མྱོང་ངོ་། །དེའི་དཔེ་འདིར་ཅུང་ཟད་ཅིག་བྱ་ན་འདི་ལྟར་གང་འཁོར་ལོས་སྒྱུར་བའི་རྒྱལ་པོ་གསེར་གྱི་འཁོར་ལོས་སྒྱུར་བའི་ཤིན་ཏུ་བདེ་བར་གྱུར་པ་དག་ལྷའི་སྟན་ལ་གནས་ལ་ལྷའི་བདེ་བ་དེའི་བཅུ་དྲུག་གི་ཆར་ཡང་མི་ཕོད་དོ། །འདི་ལ་ལྷ་ཤ་དང་རུས་པ་དང་
[184b.2]ཆུ་སེར་དང་བྲལ་བ་སེར་སྣ་དང་བྲལ་བ་མིག་འཛུམས་པ་དང་ཕྱེ་བ་དང་བྲལ་བ་གོས་ཀྱི་རྡུལ་དང་བྲལ་བ་དུ་བ་དང་ཁུག་རྣ་འདྲེས་པ་དང་བྲལ་བ་བཤང་བ་དང་གཅི་བ་དང་བྲལ་བ་རང་ལ་འོད་ཡོད་པ་ཡིན་ཏེ། འཁོར་ལོས་སྒྱུར་བའི་རྒྱལ་པོ་ནི་དེ་ལྟ་བུ་མ་ཡིན་ནོ། །རང་གི་བུ་དང་ཆུང་མ་ལ་
[184b.3]འཛིན་པ་དང་བྲལ་བ་ཕྲག་དོག་དང་བྲལ་བ་རང་གི་བཟའ་བ་དང་བཏུང་བ་དང་བྲལ་བ་གཉིད་དང་སྙོམ་པ་དང་བྲལ་བ་ཡིན་ལ་འཁོར་ལོས་སྒྱུར་བའི་རྒྱལ་པོ་ནི་དེ་ལྟ་བུ་མ་ཡིན་ཏེ། རྣམ་པ་འདིས་འཁོར་ལོས་སྒྱུར་བའི་རྒྱལ་པོ་ལྷ་རྣམས་ཀྱི་བཅུ་དྲུག་གི་ཆར་ཡང་མི་ཕོད་དེ། དེ་ལྟར་མིའི་
[184b.4]རིམ་པ་མངོན་སུམ་གྱི་ཅུང་ཟད་ཅིག་དཔེར་བྱ་བ་ཡིན་ནོ། །དེ་ལྟར་ལྷ་རྣམས་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་ཞིང་གནས་སོ། །དེར་སྐྱེས་པའི་ལྷ་དེ་རྣམས་ཀྱི་ཚལ་ཀཱ་བཱི་ར་ཞེས་བྱ་བ་སྲིད་དུ་དཔག་ཚད་བཅུ་ཡོད་ལ་ཞེང་དུ་དཔག་ཚད་ལྔ་ཡོད་དེ། ཀུན་
[184b.5]ནས་གསེར་གྱི་བྱ་རྣམ་པ་སྣ་ཚོགས་དུ་མ་རྣམས་ཀྱིས་ཡོངས་སུ་བསྐོར་བ། ཀུན་ནས་གི་ཝང་གི་ཐིག་ལེས་བཀྲ་བར་བརྒྱན་ཏོ། །དེ་ནས་ཚལ་དེ་མེ་ཏོག་བཟང་པོ་རྣམས་ཀྱིས་ཤིན་ཏུ་རྣམ་པར་མཛེས་པར་བརྒྱན་ཅིང་། རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་བརྒྱན་པ་ཡིན་
[184b.6]ཏེ། ཤིང་ལྗོན་པ་དེ་རྣམས་ཀྱི་ནང་ན་བྱ་གནས་པ་དེ་དག་ཤིན་ཏུ་རྣམ་པར་མཛེས་པ་ཡིན་ནོ། །དཔེར་ན་གསེར་མགར་དག་གིས་རིན་པོ་ཆེ་རྣམ་པ་སྣ་ཚོགས་དང་ཤིང་ལྗོན་པ་སྣ་ཚོགས་ཀྱི་རི་མོ་རྣམས་ཀྱིས་མི་རྣམས་ཀྱི་རྒྱན་སྡུག་གུར་བྱེད་པ་དེ་ལྟར་ལྷ་དེ་རྣམས་ཀྱི་ཚལ་དེ་དང་ཤིང་ལྗོན་པ་
[184b.7]དེ་དག་རྣམ་པར་མཛེས་པ་ཡིན་ལ་བྱའི་གཟུགས་དང་ཁ་དོག་རྣམ་པ་སྣ་ཚོགས་དེ་རྣམས་ཀྱིས་བརྒྱན་པ་ཡིན་ཏེ་འདི་ནི་ཅུང་ཟད་ཅིག་འདྲ་བའི་དཔེར་བྱ་བ་ཡིན་ནོ། །དེ་ནས་ཡང་ལྷ་དེ་རྣམས་ཚལ་དེ་ཉིད་ན་ཕན་ཚུན་པད་མ་རྣམ་པ་སྣ་ཚོགས་དག་གིས་རྩེ་བར་བྱེད་དེ་འདི་ལྟ་སྟེ། ཀུན་
[185a]
[185a.1]ནས་བཻ་ཌཱུརྱའི་འདབ་མ་དང་སྦུ་གུ་དང་ཟེ་བ་དང་ལོ་མ་རྣམས་ཀྱིས་རྩེ་བར་བྱེད་དོ། །གང་འདབ་མ་རྣམས་ཀྱི་ནང་དེ་དག་ན་པད་མ་རཱ་གའི་མདོག་ལྟ་བུར་ཤིན་ཏུ་དམར་ཞིང་ཤིན་ཏུ་དྲི་ཞིམ་པ་མེ་ཏོག་དེ་དག་ཐམས་ཅད་བརྟོལ་ནས་དཔག་ཚད་བརྒྱར་འབྱུང་ལ། དྲི་གང་གིས་
[185a.2]མྱོས་པའི་ལྷ་དེ་དག་ཀྱང་པད་མའི་ལོ་མའི་དྲིས་བཅུ་འགྱུར་དུ་ལྷག་པར་མྱོས་པར་འགྱུར་རོ། །དེ་ནས་ཡང་ཀཱ་བཱི་རའི་ཚལ་ན་ལྷ་དག་ལྷ་མོའི་ཚོགས་དང་ལྷན་ཅིག་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་སེམས་བསྐྱེད་མ་ཐག་ཉིད་དུ་ད་ནི་བདག་ཅག་བཟའ་བ་ཆུ་ལྟར་
[185a.3]འབབ་པ་དང་བཏུང་བ་ཆུ་ལྟར་འབབ་པའི་དྲུང་དུ་འདོང་ངོ་སྙམ་སེམས་སོ། །དེ་ནས་དེ་དག་སེམས་བསྐྱེད་མ་ཐག་ཉིད་དུ་གཞལ་མེད་ཁང་ཆེན་པོ་པུ་ཤུ་དང་རྟ་བབས་སྣ་ཚོགས་དང་དྲིལ་བུ་གཡེར་ཀ་འཁྲོལ་བའི་དྲ་བ་རྣམ་པ་སྣ་ཚོགས་དཀྲིགས་པ། རིན་པོ་ཆེའི་འཕན་བཏགས་པའི་རྟ་
[185a.4]བབས་རྣམ་པ་སྣ་ཚོགས་དང་གསེར་དང་ཤེལ་དང་རིན་པོ་ཆེ་དང་ཀེ་ཀེ་རུའི་ཀ་བ་སྣ་ཚོགས་བཙུགས་པ་དག་བྱ་ངང་པས་ཁྱེར་རོ། །ཁ་ཅིག་ནི་བྱ་ཀཱ་རཎྜ་བས་ཁྱེར་རོ། །ཁ་ཅིག་ནི་ཕུག་རོན་གྱིས་ཁྱེར་རོ། །ཁ་ཅིག་ནི་ཤང་ཤང་ཏེའུས་ཁྱེར་རོ། །ཁ་ཅིག་ནི་བྱ་ཙ་ཀོ་རས་ཁྱེར་རོ། །ཁ་ཅིག་
[185a.5]ནི་བྱ་སྣ་ཚོགས་ལྷན་ཅིག་གིས་ཁྱེར་ཏེ། རྒྱལ་མཚན་དེ་དག་གི་སྟེང་དུ་འདུག་པ། ལས་ཀྱི་མཐའ་སྤྱད་པ་ལེགས་པར་བྱས་པའི་ལྷ་རྣམས་ཀཱ་བཱི་རའི་ཚལ་ཆེན་པོའི་བཟའ་བ་དང་བཏུང་བ་ཆུ་བོ་ལྟར་འབབ་པ་ག་ལ་བ་དེར་འདོང་བར་བྱེད་དེ། རྒྱགས་པར་གནས་པ་རྩེ་བའི་དོན་དུ་ལྷ་མོའི་
[185a.6]ཚོགས་དང་ལྷན་ཅིག་ཟས་དང་སྐོམ་ཆུ་བོ་ལྟར་འབབ་པ། ག་ལ་བ་དེར་འདོང་བར་བྱེད་དོ། །དེ་ནས་ཟས་དང་སྐོམ་གྱི་ཡུལ་དེར་ཕྱིན་ཏེ། ལྷ་དེ་དག་རིན་པོ་ཆེའི་གཞལ་མེད་ཁང་དེ་དག་ནས་འཐུང་བར་བྱེད་དགའ་བར་བྱེད་ཡོངས་སུ་སྤྱོད་པར་བྱེད་དེ། སིལ་སྙན་དང་རོལ་མོའི་སྒྲ་དང་གླུ་རྣམ་
[185a.7]པ་སྣ་ཚོགས་ཀྱིས་དགའ་བར་བྱེད་དོ། །དེ་ལྟར་དེ་རྣམས་ཡོངས་སུ་སྤྱོད་པ་ན་ཡུན་རིང་དུ་འདས་ཀྱང་ལྷ་དེ་རྣམས་བདེ་བར་གནས་པ་དེས་མི་ཚོར་རོ། །དེ་དག་གལ་ཏེ་ཡུན་རིང་ཞིག་ལོན་ནས་ཀུན་དགའ་ར་བ་ཀུན་མཐོང་མཐོ་ཞེས་བྱ་བ་ག་ལ་བ་དེར་ལྷའི་ཚལ་བལྟ་བའི་ཕྱིར་འདོང་བར་བྱེད་དེ། གཞལ་
[185b]
[185b.1]མེད་ཁང་དེ་རྣམས་ཀྱི་ནང་ན་འཁོད་པ་དེ་དག་ལྷ་གཞན་དག་དང་ལྷན་ཅིག་མཐོ་བར་ཕྱིན་ནོ། །ཀུན་དགའ་ར་བ་ཀུན་མཐོང་མཐོ་ཞེས་བྱ་བ་དེ་ན་གླུ་རྣམ་པ་སྣ་ཚོགས་ལེན་ཞིང་རོལ་མོའི་སྒྲ་འབྱིན་པར་བྱེད། བྲོ་རྡུང་བར་བྱེད་དགོད་པར་བྱེད་དེ་ཕན་ཚུན་གྲོགས་སུ་གྱུར་པ་རྒྱགས་པ་གཅིག་པུ་དོན་དུ་བྱེད་
[185b.2]པ་དག་རྩེ་བར་བྱེད་དོ། །དེ་ནས་ཀུན་དགའ་ར་བ་ཀུན་མཐོང་གི་ཚལ་དེ་ན་ལྷ་གནས་པ་རྣམས་མཐོང་སྟེ། རིའི་རྒྱལ་པོ་རི་རབ་ཀྱི་ཕྱོགས་གཅིག་ན་གང་ཚལ་དང་ཉེ་བའི་ཚལ་གྱིས་བརྒྱན་པ། གསེར་བཙོ་མའི་རྡོ་ལེབ་འབར་བ་སྤུངས་པ། འབབ་ཆུ་དང་ཆུ་བོ་དང་སྟེགས་དང་ལྟེང་
[185b.3]ཀ་དང་ཟས་དང་སྐོམ་ཆུ་བོ་ལྟར་འབབ་པ་རྣམ་པ་སྣ་ཚོགས་ཀྱིས་བརྒྱན་པ། ལྷ་མོའི་ཚོགས་རྣམ་པ་སྣ་ཚོགས་གྲངས་མེད་པས་ཀུན་དུ་གང་བ། ཐམས་ཅད་དང་འཐུན་པའི་ལས་ཀྱི་འཇིག་རྟེན་གྱིས་བཟུང་བ། རི་བོ་སྟོང་ཕྲག་དྲུག་ཅུས་ཡོངས་སུ་བསྐོར་བ། བརྩེགས་མཐོ་ཆེན་པོ་ན་
[185b.4]ལྷ་དང་ལྷ་མ་ཡིན་དང་མིའམ་ཅི་དང་ལྟོ་འཕྱེ་ཆེན་པོ་གནས་པ། དགེ་བ་དུ་མའི་ལས་ཀྱི་མཐའ་སྤྱད་པའི་ལྷ་རྣམས་གནས་པ། དགེ་བའི་ལས་རྣམ་པ་སྣ་ཚོགས་མངོན་དུ་གྱུར་པ། རྩེ་མོ་རིན་པོ་ཆེ་སྣ་བཞིས་བརྒྱན་པ། གནས་དང་གནས་དག་ཏུ་ལྷ་རྣམས་འདོང་བ་ན་ཆ་བྱད་དང་རྒྱན་སྣ་ཚོགས་
[185b.5]དང་གཟུགས་སྙིང་དུ་སྡུག་ཅིང་ཡིད་དུ་འོང་བ་དང་ལྡན་པ། ལྷ་རྣམས་ཕན་ཚུན་གྲོགས་སུ་གྱུར་ཅིང་སེམས་ཤིན་ཏུ་འདོད་ཆགས་དང་ལྡན་པ། ཕན་ཚུན་བག་མེད་པར་གནས་པའི་ས་ཕན་ཚུན་གཏམ་ཤིན་ཏུ་སྙན་པ་ཉམས་དགའ་བ་སྣ་ཚོགས་ཟེར་བ་ན། ཆ་བྱད་དང་གཟུགས་དང་ཁ་ཟས་
[185b.6]དང་གནས་པ་ཐ་མ་དང་འབྲིང་དང་ཁྱད་པར་དུ་འཕགས་པ་དག་མཐོང་ངོ་། །དེ་དག་འདི་སྙམ་དུ་སེམས་ཏེ། བདག་ཅག་འབའ་ཞིག་ལ་བདེ་བ་ཡོད་པ་མ་ཡིན་གྱི། ལྷ་གཞན་དག་ལ་ཡང་ཤིན་ཏུ་ཉམས་དགའ་བའི་ངོ་བོ་ལྷ་མོ་རྣམས་ཀྱི་ཚོགས་དང་རྩེ་བར་བྱེད་དགའ་དགུར་སྤྱོད་པར་བྱེད་
[185b.7]དོ་སྙམ་སྟེ། དེ་ལྟར་སྣ་ཚོགས་ལྷ་རྣམ་པ་དུ་མ་དང་དཔག་བསམ་གྱི་ཤིང་མདོག་དང་རོ་དང་གཟུགས་དང་དྲི་རྣམ་པ་སྣ་ཚོགས་ཀྱིས་བརྒྱན་པ་དང་གཞན་ཡང་ཚལ་དང་ཉེ་བའི་ཚལ་དག་མཐོང་ངོ་། །དེ་ནས་ཡང་ལྷ་རྣམས་གནས་གཞན་དུ་དོང་སྟེ་ཕྱིན་ནས་ལྷ་གཞན་རི་བརྩེགས་མཐོ་
[186a]
[186a.1]བ་དང་བརྩེགས་པ་ཆེན་པོ་འབབ་ཆུ་དང་ཆུ་བོ་དང་ལྟེང་ཀ་སྣ་ཚོགས་ཀྱིས་བརྒྱན་པ་དག་མཐོང་སྟེ། རི་གང་གི་རྩེ་མོ་དག་ལ་ཉི་ཟླ་འཁོར་ཞིང་འགྲོ་བ་དེ་དག་ལ་ཡང་རྟོག་པར་བྱེད་དོ། །དེ་ཉི་མ་རབ་ཏུ་སྣང་བའི་གཟུགས་བརྙན་བརྒྱའམ་ཡང་ན་སྟོང་དུ་སྣང་སྟེ་གང་དུ་
[186a.2]སྒྲ་གཅན་ཟིན་གྱི་ལག་གིས་བཟུང་བ་ནི་སྔ་མ་བཞིན་ནོ། །དེ་ནས་ཡང་གཞལ་མེད་ཁང་ན་གནས་པའི་ལྷ་དེ་དག་ནམ་མཁའི་སྟེང་ནས་འགྲོ་ཞིང་ཡིད་ལ་ངོ་མཚར་སྐྱེས་པ་དེ་བཞིན་དུ་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་བྲོ་གར་དང་སིལ་སྙན་དང་བཅས་པ། སིལ་སྙན་
[186a.3]ཡན་ལག་ལྔ་དང་ལྡན་པའི་གླུ་དབྱངས་ལེན་ཅིང་རིའི་རྒྱལ་པོ་དེ་ཐམས་ཅད་སྐོར་བར་བྱེད་དོ། །དེ་དག་གིས་རིའི་རྒྱལ་པོ་ཚལ་དང་ནགས་ཚལ་དང་རི་ཁྲོད་དང་བཅས་པ་དེ་ཐམས་ཅད་མཐོང་ནས། དེ་ནས་ཡང་རང་གི་གནས་དེ་དག་ཉིད་དུ་དོང་སྟེ་ཕྱིན་པ་དང་སིལ་སྙན་ཡན་
[186a.4]ལག་ལྔ་དང་ལྡན་པས་བྲོ་རྡུང་བར་བྱེད། དགོད་པར་བྱེད་དགའ་དགུར་སྤྱོད་པར་བྱེད་དོ། །བདེ་བའི་རྣམ་པའི་མྱོས་པས་མྱོས་པ་དུས་དུ་མ་རྣམ་པར་ཆགས་པ་ལ་དགའ་བ་དག་ཚལ་དང་ནགས་ཚལ་དང་ལྟེང་ཀ་རྣམས་སུ་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་དག་གིས་
[186a.5]རྩེ་བར་བྱེད་དོ། །དེ་ལྟར་དེ་དག་ཡུན་རིང་དུ་ཡོངས་སུ་འདས་ཀྱང་དུས་ཚོད་མི་ཤེས་ཏེ་ཐམས་ཅད་དུ་ཡིད་བག་མེད་པའི་དབང་དུ་གྱུར་པ་དག་ཁོང་དུ་མི་ཆུད་དོ། །ཡང་དེ་དག་རྩེ་བ་ན། རི་ཀུན་ནས་དགའ་བ་ཞེས་བྱ་བ་རྒྱར་དཔག་ཚད་ལྔ་ལ་འཕང་དུ་དཔག་ཚད་བཅུ་ཡོད་པ་དེ་ལ་ཁ་ཅིག་གཞལ་
[186a.6]མེད་ཁང་གི་སྟེང་དུ་འདུག། ཁ་ཅིག་བྱའི་སྟེང་དུ་ཞོན་ནས་འཛེག་པར་བྱེད་དོ། །རི་ཀུན་ནས་དགའ་བ་དེ་རིན་པོ་ཆེ་སྣ་ཚོགས་ཀྱིས་བརྒྱན་པ། སྟེགས་དང་ཉེ་བའི་ཚལ་དང་ལྟེང་ཀས་བརྒྱན་པ། སྟེགས་ཀྱི་རིམ་པ་འབུམ་སྙེད་དང་པད་མའི་ཚལ་བརྒྱ་སྙེད་ཀྱིས་བརྒྱན་པ། རི་འབྱུང་
[186a.7]ཁུངས་སྣ་ཚོགས་ཀྱིས་བརྒྱན་པ། རིན་པོ་ཆེ་སྣ་བདུན་འོད་འབྱུང་བས་བརྒྱན་པ། དཔག་བསམ་གྱི་ཤིང་དག་འབར་བ་དེ་ན་ལྷ་དེ་དག་རྩེ་བར་བྱེད་དགའ་དགུར་སྤྱོད་པར་བྱེད་དེ། ཅོང་དང་རྔ་དང་སིལ་དཀྲོལ་དང་གླིང་བུ་དང་གླུ་དག་གིས་མྱོས་པ་ཕན་ཚུན་གྲོགས་སུ་གྱུར་པ། རང་གིས་བྱས་པའི་
[186b]
[186b.1]ལས་ཀྱི་འབྲས་བུ་ལ་སྤྱོད་པ་རྣམས་རྩེ་བར་བྱེད་ཡོངས་སུ་སྤྱོད་པར་བྱེད་དོ། །དེ་དག་དུས་ཡུན་རིང་དུ་རྩེ་བར་བྱེད་ཀྱང་བག་མེད་པ་ལ་གནས་པ་དག་ཁོང་དུ་མི་ཆུད་དེ། ཡུལ་གྱིས་ཀུན་ནས་བསླང་བ་དེ་དག་ཉིད་ཀྱིས་ཚིམ་པ་མེད་ཅིང་ཤིན་ཏུ་སྡུག་པའི་བདེ་བས་རྣམ་པར་རྨོངས་པ་དེ་དག་མེ་ཏོག་ཀུ་བ་
[186b.2]ལའི་ཚལ་དུ་འདོང་བར་བྱེད་དོ། །མེ་ཏོག་ཀུ་བ་ལའི་པད་མ་རྣམས་ཀྱི་ཁ་རབ་ཏུ་བྱེ་བ་དེ་ཡང་བུང་བ་འབུམ་སྙེད་ཀྱིས་གང་བ་ཡིན་ཏེ། བུང་བ་དེ་དག་ཉིད་དང་ལྷན་ཅིག་འདོད་པའི་བདེ་བ་ཚིམ་པ་མེད་པས་ཆང་འཐུང་ཞིང་གླུ་ལེན་ནོ། །འདོད་པ་དག་གིས་བརྒྱའམ་ཡང་ན་སྟོང་དུ་ཚིམ་པ་མེད་
[186b.3]པ་ལ་ལག་ན་རོལ་མོའི་སྒྲ་སྣ་ཚོགས་ཐོགས་ཤིང་རྟག་ཏུ་མྱོས་པར་གནས་པ། ཕན་ཚུན་རྒྱགས་པ་དུ་མ་དོན་དུ་བྱེད་པ་དེ་དག་སྐྱེད་མོས་ཚལ་ཆེན་པོ་འདོད་པ་ངེས་པར་ཐོབ་ཅེས་བྱ་བ་ག་ལ་བ་དེར་འདོང་ངོ་། །ཚིམ་པ་མེད་པ་དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་
[186b.4]བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ། བག་མེད་པ་ལ་གནས་པ་དག་ཕན་ཚུན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་
[186b.5]རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ན་བ་མེད་ཅིང་བཞིན་གྱི་མདོག་བཟང་བར་འགྱུར། རྒྱལ་པོས་བཀྲབས་པའམ་ཚོང་པའམ་ཁྱིམ་
[186b.6]བདག་རྣམས་ཀྱིས་བརྡུང་བར་མི་འགྱུར། ཤིན་ཏུ་བདེ་ཞིང་ཡིད་ལ་རིག་པའི་བློ་གསལ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་
[186b.7]ལྷ་རྣམས་ཀྱི་གནས་ཞིབ་ཏུ་དཔྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དགེ་བ་བདག་དང་གཞན་ལ་ཕན་པར་ཞུགས་པ་གཡོ་མེད་པ། གཞན་ལ་གནོད་པ་
[187a]
[187a.1]མི་བྱེད་པ། མི་དྲང་པོའི་རང་བཞིན་ཅན། མིའི་ལས་སུ་གྱུར་པ། གང་གིས་དགེ་བའི་ལས་ཀྱི་ངོ་བོ་ཉིད་བྱས་པ། རྣམ་པར་སྨིན་པ་བདེ་བ། བསིལ་བ། རྣམ་པར་སྨིན་པ་བསིལ་བ། བདེ་བ། བཀྲ་ཤིས་པ། རྣམ་པར་སྨིན་པ་བཀྲ་ཤིས་པ། སྐྱེ་བོ་ཐམས་ཅད་ཀྱིས་
[187a.2]མཆོད་པ། སྐྱེ་བོ་ཐམས་ཅད་ཀྱི་སྡུག་པ། འཇིག་རྟེན་འདི་དང་འཇིག་རྟེན་ཕ་རོལ་ཏུ་བདེ་བ་བྱེད་པ། སྐྱེས་བུ་གང་འཇིག་རྟེན་འདི་ནས་འགྲོ་ཞིང་འཇིག་རྟེན་ཕ་རོལ་ཏུ་ཕ་མར་གྱུར་པ། སྐྱབས་སུ་གྱུར་པ། བདེ་བ་དུ་མ་འབྱུང་བར་གྱུར་པ། བདེ་བ་བྱས་པ་སྐྱེ་བར་གྱུར་པ་ནི་ལེགས་པར་བྱས་པ་
[187a.3]དེའི་ལས་ཀྱིས་བྱེད་པར་འགྱུར་ཏེ། འདི་ལྟ་སྟེ་སྲོག་གཅོད་པ་དང་མ་བྱིན་པར་ལེན་པ་མི་བྱེད་ཅིང་བྱེད་དུ་མི་འཇུག་ལ། བྱེད་དུ་མི་གནང་ཉེས་པར་བྱས་པའི་ཚུལ་ཁྲིམས་ལ་དད་པ་དང་ཐད་ཀར་ལྷན་ཅིག་གནས་ཤིང་འདྲེ་བར་མི་བྱེད་དགའ་བར་ཡང་མི་བྱེད་ཚུལ་ཁྲིམས་འཆལ་པ་དེ་དང་ལྷན་ཅིག་
[187a.4]རྣམ་པར་བྱང་བ་འཐུན་པར་མི་སྒྲུབ་ལ། འདི་ལྟར་ཚུལ་ཁྲིམས་དང་ལྡན་པ་དང་ལྷན་ཅིག་རྟག་ཏུ་དགའ་བར་བྱེད། དེ་དང་ལྷན་ཅིག་འདྲེ་བར་བྱེད། དེ་དང་རྣམ་པར་བྱང་བ་འཐུན་པར་སྒྲུབ། དེ་དང་ཐད་ཀར་འདུག་པར་ཡང་བྱེད། དེ་དང་ལྷན་ཅིག་རྩེ་ཞིང་འཇིག་རྟེན་གྱི་སྤྱོད་པ་བྱེད། ཆོས་
[187a.5]དང་ཆོས་མ་ཡིན་པར་སེམས་པར་བྱེད་དེ། སྐྱེས་བུ་དགེ་བ་དེ་བདག་ཉིད་སྡིག་པ་དག་མི་བྱེད་ལ། སྡིག་པའི་གྲོགས་པོ་དང་ལྷན་ཅིག་དགའ་བར་མི་བྱེད། ཐམས་ཅད་ཀུན་ནས་ཡོངས་སུ་དག་པར་བྱེད་པའི་སྐྱེས་བུ་དམ་པ། ཤིན་ཏུ་ཚུལ་ཁྲིམས་འཆལ་པ་དག་ཀྱང་དགེ་བའི་ལམ་ལ་རབ་
[187a.6]ཏུ་འཇོག་པར་བྱེད་ཅིང་ཡང་དག་པའི་ལམ་སྟོན་པར་བྱེད་འགྲོ་བའི་ཞིང་བཟང་པོ་ལ་དགེ་བའི་ལས་ཀྱི་ས་བོན་འདེབས་པར་བྱེད། དེ་ཀུན་ནས་སེམས་གསེར་ལྟར་སྦྱངས་ཤིང་དྲི་མ་མེད་པའི་སེམས་དགེ་བའི་ལས་ཀྱི་མཐའ་སྤྱད་པའི་བདེ་བ་ནི། ཚེ་འདི་དང་ཕ་རོལ་ལ་འཐོབ་ཅིང་སོ་སོ་ཡང་
[187a.7]དག་པར་མྱོང་བར་འགྱུར་རོ། །སྲོག་གཅོད་པ་སྤངས་པ་ཇི་ལྟ་བུ་རྣམ་པ་ནི་དུ་ཞིག་ཡོད་ཅེ་ན། འདི་ལ་ཀུན་ནས་འདོད་པར་བྱ་བ་མེ་ཏོག་གི་རྒྱུ་དག་བསྐྱེད་པར་བྱ་བའི་དོན་དུ། དུ་བ་དང་དུག་བསྲེས་པ་བཞག་ནས་སྲོག་ཆགས་དུན་དུ་བའམ་འོལ་བའམ་ཤ་སྦྲང་ཆེན་པོའམ་རྐང་བརྒྱ་པ་
[187b]
[187b.1]དག་ལ་རེག་པར་བྱས་ནས་གསོད་པར་བྱེད་པ་ནི། འདི་ལྟར་བདག་གི་མེ་ཏོག་གི་རྒྱུའམ་ལྕུག་མ་གཟིངས་པའམ་མེ་ཏོག་གམ་འབྲས་བུ་དག་མི་ཉམས་པར་བྱའོ་སྙམ་ནས། སྲིན་བུ་གསད་པའི་ཕྱིར་དུ་བས་གསོད་པ་དང་འབྲ་གོ་དང་རྒུན་འབྲུམ་རྙིས་པའི་ནང་ན་སྲིན་བུའི་རྣམ་པ་ཡོད་པ་ལག་
[187b.2]གིས་གནོད་པར་མི་བྱེད་ལ། བཏུང་བ་མ་བརྟགས་པར་འཐུང་ཞིང་དེ་ལས་སྐྱེས་པའི་སྲིན་བུ་ཡང་གསོད་ན་དེ་ལྟུང་བར་འགྱུར་ཏེ། སྲིན་བུ་དེ་རྣམས་དང་སྲོག་ཆགས་དེ་དག་ཀྱང་སོ་སོར་བརྟགས་ནས་འཐུང་བར་བྱེད་ལ་ཡུན་རིང་དུ་བཞག་པ། དྲོད་གཤེར་ལས་ཆུང་ངུར་སྐྱེས་པའི་
[187b.3]འཇིགས་པ་དང་མྱོས་བྱེད་ལས་སྐྱེས་པའི་འཇིགས་པས་ཀྱང་འཐུང་བར་མི་བྱེད་པ་ཡིན་ཏེ། རྣམ་པ་ཕྲ་མོ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ། རྣམ་པ་དུ། རྣམ་པ་ནི་ཇི་ལྟ་བུ་ཡིན་ཞེ་ན། འདི་ལ་རྟག་ཏུ་ལོ་ཉེས་བྱུང་བར་འདོད་པ་དེ་ལོ་ཉེས་བྱུང་
[187b.4]ན་བདག་གིས་འགྲོན་བུའི་ཁེ་བརྒྱད་འགྱུར་དུ་ཐོབ་པར་བྱའོ། །ཡུལ་མ་ག་དྷཱའི་གཞལ་བྲེ་ཡང་ཤིན་ཏུ་ཆུང་བར་འགྱུར། གང་གི་ནས་དང་གྲོ་ལ་སོགས་པ་དང་འབྲུ་ཞག་དྲུག་ཅུས་སྨིན་པ་ལ་སོགས་པ་ཡང་མི་འབྱུང་ལ་བདག་གཅིག་པུའི་ཡོད་པར་གྱུར་ཅིག་སྙམ་དུ་དེ་ལྟར་སེམས་སོ། །
[187b.5]སེམས་ཅན་རྣམས་ཀྱི་བར་ཆད་བྱ་བར་སེམས་ཏེ། དེ་ལྟར་བདག་གིས་སྲོག་ཆགས་རྣམས་གཙེ་བར་བྱའོ། །བསྡུ་བར་བྱའོ་སྙམ་སྟེ་དེ་ཡང་དང་ཡང་དུ་དེ་ལྟར་བསམས་པ་དང་གལ་ཏེ་སེམས་ཅན་རྣམས་ཀྱི་སྐལ་བ་ཆུང་བ་དེས། དུས་ངན་པ་ཞིག་བྱུང་བ་དང་དགའ་ལ་ཡིད་ཤིན་ཏུ་
[187b.6]དགའ་ནས་ཇི་ལྟར་བདག་གིས་བསམས་པ་དེ་ལྟར་བདག་དགའ་བར་བྱེད་པ་འོངས་སོ་སྙམ་ནས། དེ་བྲེ་མི་འཐུན་པ་དང་ཡོན་ཏན་དང་བྲལ་བ་བརྩོན་འགྲུས་ཉམས་པའི་ཡོན་ཏན་མི་འཐུན་པས་ནས་དང་གྲོ་དང་འབྲས་སཱ་ལུ་དག་གིས་གཞན་ལ་སླུ་བར་བྱེད་དོ། །དེ་ལྟར་གང་གི་ཚེ་
[187b.7]སེམས་པར་བྱེད་པ་ལས་ཀྱི་ཉེར་བསྡོགས་ཡིན་ནོ། །གང་གི་ཚེ་སླུ་བར་བྱེད་པ་དེའི་ཚེ་ལས་ཡིན་ནོ། །གང་གི་ཚེ་སྲོག་ཆགས་དག་བསླུས་ནས་སེམས་ལ་འདོད་པར་བྱེད་ལ་དགའ་བར་བྱེད་པ་དེའི་ཚེ་ལས་ཀྱི་མཇུག་ཡིན་ཏེ། ཇི་སྐད་བཤད་པའི་ཉེས་པ་དག་སྤངས་ཤིང་མི་བྱེད་པ་
[188a]
[188a.1]ཡིན་ནོ། །འབྱོར་པ་ཉུང་བར་གྱུར་ཀྱང་གཞལ་བླུགས་ཀྱི་གཡོ་དག་གིས་གཞན་ལ་སླུ་བར་མི་བྱེད་ལ་གཞན་བྱེད་ན་ཡང་རྗེས་སུ་ཡི་རང་བར་མི་བྱེད། གལ་ཏེ་ལོ་ཉེས་བྱུང་བའི་ཚེ་བདག་ཉིད་ཚོང་པ་ཞིག་བྱེད་ན་ཡང་དེ་ཇི་ལྟ་བ་བཞིན་དེ་ལྟར་འཚོང་བར་བྱེད་ལ། ཆོས་དང་
[188a.2]ལྡན་ཞིང་ཆོས་ཀྱི་བསམ་པས་རྙེད་པའི་རིན་ཐོབ་པར་བྱེད་དེ། དེ་ལྟར་དེ་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །མི་དགེ་བ་ལ་ཞུགས་པ་དགེ་བ་ལ་རབ་ཏུ་འཇུག་པ་ཇི་ལྟ་བུ་ཡིན་ཞེ་ན། འདི་ལ་སྐྱེས་བུ་དམ་པ་ལེགས་པར་སྤྱོད་ཅིང་དགེ་བ་སྤྱོད་པ་རྟག་ཏུ་བདག་ལ་ཕན་
[188a.3]པ་དང་གཞན་ལ་ཕན་པར་བྱེད་པ། འབྱོར་པ་ཉུང་བར་གྱུར་པ། ཚེགས་ཆེན་པོས་འཚོ་བ། ཚེགས་ཆེན་པོས་འབྱོར་པ་དག་སྦྱིན་པ་པོ་དང་སྦྱིན་བདག་གི་དྲུང་དུ་འདུག་སྟེ། དེ་དག་ལ་སློབ་པར་བྱེད། སྦྱིན་པའི་འབྲས་བུ་དག་ཀྱང་ཤེས་ལ། སྦྱིན་པའི་འབྲས་བུ་དེ་ཀུན་དུ་རོ་མྱོང་བར་བྱེད། 
[188a.4]ཀུན་དུ་མྱངས་ནས་ཀྱང་ཡང་དང་ཡང་དུ་མགོན་མེད་ཅིང་ཉོན་མོངས་སྡུག་བསྔལ་བའམ་བསམ་གཏན་གསུམ་པ་ཐོབ་པའམ་དེ་དང་འཐུན་པའམ་དེ་ལ་ཞུགས་པ་ལ་སྦྱིན་པ་བྱེད་པ་ཡིན་ཏེ། དེ་ནི་ལེགས་པར་བྱས་པའི་ལས་ཀྱི་མཐའ་སྤྱད་པ་རྣམས་ཀྱིས་ཆོས་དང་འཐུན་པའི་ལོངས་སྤྱོད་བསྒྲུབས་
[188a.5]ནས་དེ་གསུམ་གྱིས་སྦྱིན་པར་བྱེད་དོ། །གསུམ་ནི་གང་གི་ཚེ་སྦྱིན་པ་སྦྱིན་པར་བྱའོ་སྙམ་དུ་སེམས་པ་དེའི་ཚེ་ལས་ཀྱི་ཉེར་བསྡོགས་ཡིན་ནོ། །གང་སྦྱིན་པར་བྱེད་པ་དེ་ལས་ཡིན་ནོ། །གང་གི་ཚེ་བྱིན་ནས་ཡིད་ཀྱིས་རོ་མྱོང་བར་བྱེད་ཅིང་དེ་ལྟར་ཡིད་ལ་སེམས་པ་དེའི་ཚེ་ལས་ཀྱི་མཇུག་ཡིན་ནོ། །
[188a.6]དེ་ལྟར་དགེ་བ་སྟོང་ཉིས་བརྒྱ་བྱ་བ་བྱས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཞིབ་ཏུ་སྤྱོད་པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དགེ་བའི་ལས་ཀྱི་མཐའ་སྤྱད་པ་དེ་ལས་ཞིབ་མོ་དེས་ཡིད་ལ་ཇི་ལྟར་འདོད་པ་བཞིན་བདག་ཉིད་ཀྱི་ངོ་བོ་ཆེ་བའམ་ཆུང་བར་
[188a.7]འགྱུར་རོ། །ལྷའི་གནས་དེ་དག་ཀྱང་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་མདོག་ཤིན་ཏུ་གསལ་ཞིང་རང་གི་དགེ་བའི་ལས་ཀྱིས་དྲི་མ་མེད་པ་ཡིན་ནོ། །ཚལ་དེ་ཡང་སྲིད་དུ་དཔག་ཚད་ཉི་ཤུ་ལ་ཞེང་དུ་དཔག་ཚད་བཅུ་ཡོད་དེ། ཆུ་བོ་དང་འབབ་ཆུ་དང་ལྟེང་ཀ་དང་ཚལ་དང་ཉེ་བའི་
[188b]
[188b.1]ཚལ་དང་ནང་གི་ཚལ་རྣམས་ཀྱིས་ཤིན་ཏུ་གང་བ་ཤིན་ཏུ་བལྟ་ན་སྡུག་པ་ཡིན་ལ། ཤིང་ལྗོན་པ་རྣམས་ཀྱིས་ཚལ་གང་ཡིན་པ་འདི་དྲི་མ་མེད་པ་དང་གསལ་བ་ཡིན་ཏེ། དེ་ཡལ་ག་དང་ལོ་མ་དང་འདབ་མ་རྣམས་ཁ་དོག་དང་མེ་ཏོག་སྣ་ཚོགས་ཀྱིས་བརྒྱན་པ། གསེར་བཙོ་མའི་མདོག་
[188b.2]དང་མཚུངས་པ་ཁ་ཅིག་དངུལ་གྱི་མདོག་ལྟ་བུ་དང་གཞན་དག་བཻ་ཌཱུརྱའི་མདོག་ལྟ་བུ་ཡིན་ནོ། །ཚལ་དང་ཚལ་གྱི་ཤིང་ལྗོན་པ་དེ་རྣམས་ཀྱི་ལོ་མ་དང་འདབ་མ་དང་ཤིང་གཞོན་ནུ་དང་ཡལ་ག་དང་ཡལ་ག་ཕྲ་མོ་མེ་ལོང་ལྟ་བུའི་ནང་དག་ཏུ་ལྷ་དེ་རྣམས་ཀྱི་ངོ་བོ་གསལ་བར་སྣང་སྟེ། འདི་ལྟ་སྟེ་ཤིང་
[188b.3]གཅིག་གི་ནང་དུ་སྣང་བ་དེ་བཞིན་དུ་ཤིང་ལྗོན་པ་འབུམ་རྣམས་ཀྱི་ནང་དུ་ཡན་ལག་དང་ཉིང་ལག་ཐམས་ཅད་སྣང་སྟེ། ལྷའི་ལུས་དེ་གཅིག་པུ་ལས་ཀྱི་གཟུགས་བརྙན་དང་འཐུན་པར་ཤིང་ལྗོན་པ་འབུམ་ཕྲག་དུ་མ་དག་གི་ནང་ན་སྣང་ངོ་། །ཡང་ཤིང་ལྗོན་པ་དེ་རྣམས་ཀྱི་ངོ་མཚར་བ་གཞན་ནི། 
[188b.4]ཇི་ཙམ་དུ་ལས་ཀྱི་རྣམ་པ་དམན་པ་དང་འབྲིང་དང་ཁྱད་པར་དུ་འཕགས་པ་གང་དག་གིས་ལྷ་དེ་དག་ལས་ཀྱི་རྣམ་པར་སྨིན་པ་དང་བཅས་པ་ཡིན་ཏེ། དེ་ཡང་ལས་བྱས་པ་ཇི་ལྟ་བ་བཞིན་ཤིང་ལྗོན་པ་དེ་རྣམས་ཀྱི་ཤུན་པ་དང་རྩ་བ་དང་ཡལ་ག་དང་ལོ་མ་དང་འདབ་མའི་ནང་ན་ཐམས་ཅད་སྣང་
[188b.5]ངོ་། །དེ་ནས་ལྷའི་རྒྱལ་པོ་བརྒྱ་བྱིན་ལྷ་དང་ལྷ་མོའི་ཚོགས་འབུམ་ཕྲག་དུ་མས་ཡོངས་སུ་བསྐོར་བ། ལུས་ཐམས་ཅད་མེ་ཏོག་གི་ཕྲེང་བ་དང་བྱུག་པས་རྣམ་པར་བརྒྱན་པ། ཉི་མ་འབུམ་པས་ལྷག་པའི་འོད་འབར་བ། ཚལ་དེར་འདོང་བར་བྱེད་དོ། །དེ་ནས་ཞིབ་ཏུ་སྤྱོད་པའི་ལྷ་
[188b.6]རྣམས་བརྒྱ་བྱིན་དེ་འོང་བ་མངོན་དུ་མཐོང་ནས་གུས་པ་དང་བཅས་པའི་སེམས་ཀྱིས་ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ། ཕྱིན་ནས་བརྒྱ་བྱིན་ལ་གསོང་པོར་སྨྲས་ཤིང་སྤྱི་བོར་ཐལ་མོ་སྦྱར་ཏེ་མཆོད་ནས་ཡིད་ལ་གུས་པ་དང་བཅས་པ་ཐམས་ཅད་ཚལ་ག་ལ་བ་དེར་འདོང་བར་བྱེད་དོ། །
[188b.7]དེ་ནས་ལྷའི་རྒྱལ་པོ་བརྒྱ་བྱིན་ལ་སྙན་པ་དང་ཕན་པའི་སེམས་ཐམས་ཅད་ཀྱིས་མཆོད་དེ། ལྷ་དང་ལྷ་མོའི་ཚོགས་དགེ་བའི་ལས་ཀྱི་མཐའ་ཤིན་ཏུ་རྒྱ་ཆེ་བ་སྤྱད་པ་དེ་དང་ལྷན་ཅིག་ཡོངས་སུ་བསྐོར་ནས་བདེ་བར་གནས་པར་བྱ་བའི་ཕྱིར་ཚལ་ག་ལ་བ་དེར་འདོང་བར་བྱེད་དོ། །དེ་བྱ་སྣ་ཚོགས་
[189a]
[189a.1]སྐད་འབྱིན་པས་ཤིན་ཏུ་གང་བ། གསེར་གྱི་ཤིང་ལྗོན་པ་རྣམས་ཀྱིས་བརྒྱན་པའི་ཚལ་དེར་ཕྱིན་ཏེ། ལས་འཐུན་པ་མངོན་སུམ་དུ་གྱུར་པ་དེ་དག་ཀྱང་ལས་ཀྱི་ཆོས་ཀྱི་རྣམ་པར་སྨིན་པ་མངོན་པར་མཐོང་ནས་བརྒྱ་བྱིན་དེས་འདི་ལྟར་ཚིགས་སུ་བཅད་དེ་སྨྲས་པ། ལྗོན་པ་
[189a.2]སྣ་ཚོགས་འདི་རྣམས་ནི། །དགེ་བའི་ལས་ཀྱིས་མངོན་དུ་གྱུར། །ཡི་གེ་མེད་ཀྱང་ཤིན་ཏུ་འཐུན། །མཁས་པ་རྣམས་ནི་རྗོད་པར་བྱེད། །རྣམ་པར་སྨིན་པ་གང་གང་གིས། །གང་དང་གང་དུ་སྐྱེ་འགྱུར་བ། །མི་ཡིས་དེ་དང་དེ་དག་ཏུ། །དགེ་བའམ་ཡང་ན་མི་དགེ་འཐོབ། །སྐྱེ་བོ་དགེ་བའི་
[189a.3]ལས་ཀྱིས་སུ། །རྟག་པར་ལྷ་རྣམས་ནང་དུ་སྐྱེ། །དེ་བཞིན་མི་དགེས་མི་ཐ་མ། །སེམས་ཅན་དམྱལ་བར་ལྷུང་བར་གྱུར། །དགེ་དང་མི་དགེ་དག་ལ་ཆགས། །འདོད་ཅན་འདོད་པས་རྨོངས་པ་རྣམས། །གང་དག་ངེས་པར་འབྱུང་འགྱུར་བ། །འཆི་བ་ཁོང་དུ་མི་ཆུད་དོ། །ལྗོན་པ་རྣམས་ལ་མངོན་
[189a.4]པ་གང་། །འདི་ནི་དགེ་བའི་རྣམ་སྨིན་ཏེ། །བདེ་བས་ཡིད་ནི་རྨོངས་པ་དག །བདེ་ལས་དགའ་བ་འབྲལ་མི་ནུས། །ཡུལ་འདོད་པ་ཡི་སྲོག་ཆགས་རྣམས། །འདོད་པའི་རོ་ཡིས་རབ་མྱོས་པ། །གང་གིས་བཅིངས་པའི་ལུས་ཅན་ནི། །དྲ་བ་ལྡན་པས་རྟག་ཏུ་གནོད། །ཇི་ལྟར་འཇིག་རྟེན་དག་
[189a.5]གི་མེ། །ཚ་དང་ལྷན་ཅིག་སྐྱེ་བ་ལྟར། །བུད་མེད་མི་བཟད་འདོད་ཆགས་དང་། །ངེས་པར་ལྷན་ཅིག་སྐྱེ་བར་འགྱུར། །ཇི་ལྟར་བུད་མེད་ལས་བྱུང་མེ། །ལུས་ཅན་རྣམས་ཀྱི་སྙིང་འཇུག་པ། །མེ་འདི་གང་ཞིག་བྱུང་བ་ནི། །དེ་ལྟར་ཚ་བར་མི་འགྱུར་རོ། །འཇིག་རྟེན་ཐམས་ཅད་རྣམ་འཇིག་ཅིང་། །
[189a.6]ཆོས་ནི་ཐམས་ཅད་ཟད་བྱེད་ལ། །སེམས་ཅན་དམྱལ་བ་འདི་ཡི་རྒྱུ། །བུད་མེད་ཡིན་ཞེས་དྲང་སྲོང་གསུང་། །བུད་མེད་ཁར་ནི་ཚིག་སྙན་སྨྲ། །སྙིང་ནི་གདུག་པའི་དུག་དང་མཚུངས། །ཡིད་དུ་འོང་ལའང་འདུག་མི་བྱེད། །དེ་ལ་མི་ནི་སུ་ཞིག་དགའ། །ཡུད་ཙམ་གྱིས་ནི་དགའ་བྱེད་ལ། །དེ་བཞིན་ཡུད་
[189a.7]ཀྱིས་དགའ་མི་བྱེད། །སྙིང་དུ་སྡུག་པའང་གནས་མི་བྱེད། །བརྟན་པ་མེད་དེ་གློག་དང་མཚུངས། །སླུ་བར་བྱེད་པའི་སྒྱུ་ལ་མཁས། །རྟག་ཏུ་བྱ་བ་ལྷུར་བྱེད་ཅིང་། །རྟག་ཏུ་ཡིད་ལ་ཕྲད་པར་འདོད། །རྟག་ཏུ་ང་རྒྱལ་འབའ་ཞིག་སེམས། །ལྷ་དང་མི་དང་ཤ་ཟ་དང་། །ལྟོ་འཕྱེ་རྣམས་དང་སྲིན་པོ་ཡི། །
[189b]
[189b.1]འཆིང་བར་གྱུར་པ་བུད་མེད་དེ། །ཤིན་ཏུ་མི་བཟད་དུག་དང་མཚུངས། །ཕན་པ་མེད་དང་རིགས་མེད་དང་། །མཐུ་རྩལ་ཆེ་བའང་དྲན་མི་བྱེད། །སེམས་ནི་གནས་པ་མེད་པ་སྟེ། །བུད་མེད་རླུང་གི་ཤུགས་དང་མཚུངས། །གང་དུ་ཕུན་སུམ་ཚོགས་གྱུར་པ། །དེར་ནི་བུད་མེད་ཆགས་བྱེད་ལ། །
[189b.2]དབུལ་བར་གྱུར་དང་འདོར་བྱེད་དེ། །སྐྱེས་པ་ངེས་པར་གཏོང་བར་བྱེད། །སྐྱེས་པ་གང་དང་གང་ཕྲད་པ། །དེ་ལ་བུད་མེད་ཆགས་འགྱུར་ཞིང་། །དེ་ནི་མྱུར་ཞིང་ཆེས་མྱུར་བར། །གཏོང་སྟེ་མི་འཐུན་གནས་པར་བྱེད། །ཇི་ལྟར་བུང་བ་མེ་ཏོག་དག །སྐམས་ན་ཐམས་ཅད་གཏོང་བར་བྱེད། །དེ་
[189b.3]ལྟར་ནོར་དང་བྲལ་བ་ཡི། །མི་ནི་བུད་མེད་རྣམས་ཀྱིས་གཏོང་། །སྙིང་ནི་མི་བཟད་རལ་གྲི་འདྲ། །མུན་པས་ཁེབས་པ་བརྟན་པ་མེད། །གང་གི་རྒྱུ་ཡིས་བུད་མེད་རྣམས། །སྐྱེས་པ་འཇིག་པའི་ཕྱིར་སྐྱེས་སོ། །ཇི་ལྟར་བུད་མེད་འཆིང་བྱེད་པ། །ལྷ་རྣམས་ལ་ནི་འཆིང་གཞན་མེད། །བུད་མེད་
[189b.4]འཆིང་བས་བཅིངས་པ་དག །སེམས་ཅན་དམྱལ་བར་ལྟུང་བར་བྱེད། །བུད་མེད་ལས་བྱུང་འདོད་ཆགས་གང་། །འདོད་ཆགས་ནང་ན་འདི་ཆེ་སྟེ། །བུད་མེད་འདོད་ཆགས་ཡིད་བསྲེགས་པ། །ཕྱི་ནས་མེ་ཡིས་སྲེག་པར་བྱེད། །འདོད་ཆགས་ཀྱིས་ནི་ཉམས་པའི་མི། །ལས་རྣམས་ཀྱང་ནི་
[189b.5]མངོན་སུམ་སྟེ། །བུད་མེད་འདོད་ཆགས་རྣམ་རྨོངས་པ། །རྨུགས་པའི་སྙིང་གིས་མི་རིག་གོ། །སྐྱེས་པ་དང་ནི་ཡིད་གཅུགས་ཤིང་། །དགའ་བ་དུ་མ་བྱས་ནས་སུ། །སྦྲུལ་གྱི་པགས་པ་འདོར་བ་ལྟར། །བུད་མེད་ཀྱིས་ནི་གློ་བུར་འདོར། །ཐབས་ཀུན་གྱིས་ནི་བུད་མེད་བསྒྲུབས། །ཐམས་
[189b.6]ཅད་དུ་ནི་ཡོངས་བསྐྱངས་ཀྱང་། །བུད་མེད་ཤིན་ཏུ་མི་བཟད་པ། །བདག་གིར་བྱ་བར་མི་ནུས་སོ། །དེ་ལྟར་རང་བཞིན་དེ་ཡིན་ཏེ། །བུད་མེད་རྣམས་ནི་སེམས་མི་བརྟན། །སྐྱེས་པ་བརྟན་པའི་སེམས་ཀྱིས་སུ། །དེ་ལ་ནམ་ཡང་ཡིད་མི་རྟོན། །དེ་ནས་ལྷའི་དབང་པོ་དེའི་ཁ་ནས་ཐོས་ཤིང་ལས་
[189b.7]ལེགས་པར་བྱས་པ་གང་ཡིན་པའི་ལྷ་དེ་དག་གིས། བརྒྱ་བྱིན་གྱི་ཚིག་དེ་ཐོས་ནས་ཡིད་ལ་བྱེད་པ་དང་བྲལ་ཞིང་སྐྱོ་བ་སྐྱེས་པ་རྣམས། སྐྱོ་བ་སྐྱེས་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་བརྒྱ་བྱིན་དེ་བཞིན་ཏེ། །དེ་ཉིད་མཚན་ཉིད་ཁྱོད་ཀྱིས་གསུངས། །བུད་མེད་ཞགས་པར་གྱུར་
[190a]
[190a.1]པའི་སེམས། །བདག་ཅག་གིས་ནི་མ་རྟོགས་སོ། །དེ་ནས་བརྒྱ་བྱིན་གྱིས་ལྷ་དེ་དག་ལས་ཚིགས་སུ་བཅད་པ་དེ་ཐོས་ནས། ཚལ་དེ་བྱ་སྒྲ་སྙན་པ་འབྱིན་ཅིང་ཉམས་དགའ་བ་གཞལ་མེད་ཁང་དུ་མས་བརྒྱན་པ་འབབ་ཆུ་དང་ཆུ་བོ་དང་ལྷའི་རོལ་མོའི་སྒྲ་རྣར་སྙན་ཅིང་ཡིད་དུ་འོང་བ། གསེར་
[190a.2]བཙོ་མ་ལྟ་བུའི་རི་དགས་ཀྱིས་རྣམ་པར་བརྒྱན་པ་ལྷ་དང་ལྷ་མོའི་ཚོགས་ཀྱིས་ཀུན་ཏུ་གང་བ་ག་ལ་བ་དེར། ལྷའི་རྒྱལ་པོ་ཀཽ་ཤི་ཀ་དེ་ལྷའི་ཚོགས་དང་ལྷན་ཅིག་བདེ་བ་ལ་གནས་པར་བྱ་བ་དང་ལྷའི་བདེ་བ་ཉིད་ལ་ཡང་དང་ཡང་དུ་སྤྱད་པར་བྱ་བའི་ཕྱིར་འདོང་བར་བྱེད་དེ། དེ་ཚལ་དེ་ན་འདོད་པའི་
[190a.3]ཡོན་ཏན་ལྔ་རྣམས་དང་ཡང་དག་པར་ལྡན་ཞིང་ཤིན་ཏུ་ཉམས་དགའ་བ། དབང་པོ་མཆོག་ཐམས་ཅད་ཡུལ་ཐམས་ཅད་ལ་རྣམ་པར་དགའ་བའི་བདེ་བ་མྱོང་བར་བྱེད་དོ། །དེ་དག་ཀྱང་སྤྱད་ནས་རི་རབ་ཀྱི་རྩེ་མོ་སྤོས་བརྩེགས་ཞེས་བྱ་བ་རིན་པོ་ཆེ་སྣ་བདུན་འབར་བ་ལྷའི་འབྱུང་ཁུངས་མུ་ཏིག་གི་ཕྲེང་
[190a.4]བ་རྣམས་ཀྱིས་རྣམ་པར་བརྒྱན་པ་ལྟར་འབབ་ཆུ་དང་ཆུ་བོ་བྱེ་མ་མུ་ཏིག་ལྟ་བུ་རྣམས་ཀྱིས་ཉེ་བར་བརྒྱན་པ། ཆུ་བོ་དེ་དག་གི་འགྲམ་གཉི་ག་ན་ལྷའི་བྱ་སྒྲ་འབྱིན་ཅིང་ཤིན་ཏུ་བལྟ་ན་སྡུག་པ། ཡིད་དུ་འོང་ཞིང་ཉམས་དགའ་བ་དེ་དག་ན་ལྷའི་རྒྱལ་པོ་བརྒྱ་བྱིན་དེ་ལྷ་མོའི་ཚོགས་ཀྱིས་ཡོངས་སུ་
[190a.5]བསྐོར་ནས། ལྷ་ཆ་བྱད་དང་གཟུགས་སྣ་ཚོགས་དང་ལྡན་པ་རྣམས་རྗེས་སུ་འབྲང་ཞིང་རྩེ་བར་བྱེད་དོ། །དེ་དེར་ཡང་ཡུན་རིང་དུ་སིལ་སྙན་ཡན་ལག་ལྔ་དང་ལྡན་པས་རྩེས་ནས། གཞལ་མེད་ཁང་སྐྱེད་མོས་ཚལ་གྱིས་བརྒྱན་པ་སྤྱི་བོ་ཞེས་བྱ་བ་ག་ལ་བ་དེར་འདོང་བར་བྱེད་དེ། ལྷ་དང་ལྷ་མོའི་
[190a.6]ཚོགས་ཡིད་རབ་ཏུ་དགའ་བ་དང་ལྷན་ཅིག་དེར་དོང་སྟེ་ཕྱིན་པ་དང་གང་ལྷ་གཞན་འདོད་པའི་ཡོན་ཏན་ལྔས་ཡིད་ཕྲོགས་པ་དག་གནས་གཞན་དག་ན་རྩེ་བར་བྱེད་ལ། དེ་དག་སྐྱེད་མོས་ཚལ་སྤྱི་བོ་ག་ལ་བ་དེར་འདོང་བར་བྱེད་དོ། །གཞལ་མེད་ཁང་དང་སྐྱེད་མོས་ཚལ་ཕུན་སུམ་ཚོགས་པ་དེ་
[190a.7]ཡང་རི་བོ་ཐམས་ཅད་བས་འཕང་མཐོ་ལ། འདི་ལྟར་འཐབ་བྲལ་བའི་ལྷ་རྣམས་ཀྱི་དྲུང་ནས་འོད་གསལ་བ་ཅུང་ཟད་འབྱུང་སྟེ། ཇི་ལྟར་མིའི་གནས་བཞི་རྣམས་སུ་རི་རབ་ལས་འོད་གསལ་བ་འབྱུང་བ་དེ་ལྟར་འཐབ་བྲལ་བའི་ལྷ་རྣམས་ཀྱི་དྲུང་ནས་འོད་གསལ་བ་ཕྱིས་འབྱུང་ངོ་། །འཇིག་རྟེན་
[190b]
[190b.1]སྤྱི་བོ་པ་ལ་འོད་ཅུང་ཟད་ཀྱང་མེད་ཀྱང་འཇིག་རྟེན་སྤྱི་བོ་པ་དེ་སྟོང་གྱུར་དུ་མཛེས་པ་ཡིན་ནོ། །དེ་ནས་དེར་ཡང་བརྒྱ་བྱིན་གྱིས་དུས་ཡུན་རིང་དུ་རྩེས་ནས་དེ་ནས་ཡང་དེ་བཞིན་དུ་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །ཞིབ་ཏུ་སྤྱོད་
[190b.2]པའི་ལྷ་དེ་དག་ཀྱང་ལྷའི་གནས་དེ་དག་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་
[190b.3]རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་
[190b.4]དེ་རྟག་པར་མཆོག་ཏུ་བདེ་སྟེ་རྒྱལ་པོའམ་བློན་པོ་ཆེན་པོར་འགྱུར། རྟག་ཏུ་སྐྲ་ཞིབ་མོ་སྡུག་གུར་འཁྱིལ་བ་དང་རྟག་ཏུ་ཡིད་ཤིན་ཏུ་ཟབ་པ་དང་ཐམས་ཅད་ཀྱིས་དཀའ་བར་བྱ་བ་རྣམས་ལ་དོན་དང་ལྡན་པར་ཤེས་པ་དང་རབ་ཏུ་མང་པོར་མི་སྨྲ་ཞིང་ཉུང་ངུར་སྨྲ་བ་དང་རྟག་ཏུ་ཤིན་ཏུ་གོས་
[190b.5]གཙང་ཞིང་དཀར་བ་དང་། ཆུང་མ་མི་གཡེམ་པ་དང་། ཁྱིམ་ཐབ་ཀྱི་གནས་ལ་དགའ་ཞིང་ཁྱིམ་ཐབ་ལ་དགའ་ལ་ཕྱི་རོལ་དུ་མི་འཁྱམ་པ་དང་། རྟག་ཏུ་སྦྱིན་པ་ལ་དགའ་ཞིང་སེམས་ཤིན་ཏུ་དྲང་བ་དང་། རང་གི་འཁོར་དང་མཛའ་བཤེས་དང་། རྩ་ལག་ལ་དགའ་བ་དང་། བླ་མ་ལ་
[190b.6]དགའ་བ་དང་། ཚེས་གྲངས་ལ་དགའ་བ་དང་། རང་གི་བུད་མེད་ལ་དགའ་བ་དང་། ཚུལ་ཁྲིམས་དང་ལྡན་པ་དང་གཞན་གྱི་བུད་མེད་ལ་མི་དགའ་བ་དང་། སྤོས་དང་ཕྲེང་བ་ལ་དགའ་བ་དང་། སྡིག་པའི་གྲོགས་པོ་ལ་མི་དགའ་བ་དང་། རིགས་དམའ་བར་མི་སྐྱེ་བ་དང་། གཟུགས་
[190b.7]དང་ཆ་བྱད་དང་རྒྱན་བཟང་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་གླུའི་སྒྲ་ལ་ཤིན་ཏུ་དགའ་ཞིང་མངོན་པར་
[191a]
[191a.1]ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །ས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བདག་ལ་ཕན་པ་དང་གཞན་ལ་ཕན་པའི་ཕྱིར་སེམས་དགེ་བ་ལས་དགེ་བ་སེམས་དྲི་མ་དང་བྲལ་ཞིང་གསལ་
[191a.2]བ། ལུས་དང་ངག་གི་ལས་ཀྱི་མཐའ་དགེ་བ། ལས་ཀྱི་མཐའ་སྤྱད་པ་དགེ་ཞིང་འདོད་པ། གཏན་དུ་ཕན་པར་འདོད་པ། སྙིང་རྗེའི་བདག་ཉིད་ཅན་ལས་དང་འབྲས་བུ་ལ་དད་པ། ཡང་དག་པའི་ལྟ་བ་དང་ཡང་དག་པའི་ལས་ཀྱི་མཐའ་དང་། ཚུལ་ཁྲིམས་ཀྱི་ཡོན་ཏན་གཉིས་ལ་རབ་ཏུ་ཞུགས་
[191a.3]པ། རྐོག་མ་ཡིན་པར་བྱེད་པ། སེམས་མ་གཡེངས་པ། སྤྱོད་པ་མ་གཡེངས་པ། སྡིག་པའི་གྲོགས་པོའི་ངང་ཚུལ་ཅན་མ་ཡིན་པ། མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། གང་གི་ལས་ཀྱི་ཉེར་བསྡོགས་དང་ལས་དང་ལས་ཀྱི་མཇུག་དང་གསུམ་སྟེ། 
[191a.4]ཚུལ་ཁྲིམས་དེ་དག་ཀུན་ཀྱང་ཤིན་ཏུ་ཡོངས་སུ་དག་པར་བྱས། ཚུལ་ཁྲིམས་ཀྱི་ཡོན་ཏན་གཉིས་ཀྱང་བསྲུངས། སྲོག་གཅོད་པ་དང་མ་བྱིན་པར་ལེན་པ་ཡང་རྣམ་པར་སྤངས་པ་ཡིན་ནོ། །སྲོག་གཅོད་པ་ཤིན་ཏུ་བསྲུངས་པ་རྣམ་པ་དུ་ཡོད་ཅེ་ན། འདི་ལ་ནས་དང་གྲོ་དང་འབྲས་སཱ་ལུ་རྣམས་
[191a.5]ཀྱི་ནང་ན་སེམས་ཅན་སྲིན་བུ་ཕྲ་མོ་སྐྱེས་པ་དག་རང་ཐག་ལ་མི་འཐག་ལ། དེ་ལྟར་སྲོག་ཆགས་དེ་དག་ཤིན་ཏུ་བསྲུང་བའི་ཕྱིར་རམ། མ་བྱིན་པར་ལེན་པས་འཇིགས་པའི་ཕྱིར། ནས་དང་གྲོ་དེ་དག་ཀྱང་འཚོང་བར་མི་བྱེད། བ་ལང་དང་རྟ་དང་རྔ་མོ་དང་། བོང་བུ་དག་ལ་ཁུར་བཀལ་བས་རྒྱབ་
[191a.6]སྣད་པ་དང་དེ་དག་ལ་སྲིན་བུ་བྱུང་བ་རྣམས་ཆུའམ་རྩབ་མོས་འཁྲུ་ཞིང་སྲིན་བུ་མི་ཤི་བའི་ཆོ་ག་ཡང་བྱེད་དེ། འདི་ལྟར་བྱ་སྒྲོ་རྣམས་ཀྱིས་བླངས་ནས། ཤ་ཉམས་པ་གཞན་ལ་སྲིན་བུ་དེ་དག་འཇོག་པར་བྱེད། ཆོས་མ་ཡིན་པའི་འཇིགས་པས་འདི་ལྟར་བ་ལང་དང་རྟ་དང་རྔ་མོ་དང་བོང་བུ་དག་
[191a.7]ལ་གནོད་པར་མ་གྱུར་ཅིག །སྲིན་བུར་གྱུར་པའི་སྲིན་བུ་རྣམས་ཀྱང་འཆི་བར་མ་གྱུར་ཅིག་ཅེས་དེ་ལྟར་གཉི་གའི་སྲོག་སྲུང་བར་བྱེད། སྲོག་ཆགས་ཕྲེའུ་དང་གྲོག་སྦུར་ལ་སོགས་པ་ཡང་ཤིན་ཏུ་སྲུང་བར་བྱེད། རྣམ་པ་ཐམས་ཅད་ཀྱི་ཐམས་ཅད་དུ་ཀུན་ལ་ཕན་པར་འདོད་པ། ཉིན་མོ་དང་
[191b]
[191b.1]མཚན་མོ་ཡིད་ལ་བག་མེད་པར་མི་བྱེད། སྲོག་ཆགས་རྣམས་ལ་ཡིད་ཀྱིས་ཀྱང་འཁུ་བར་མི་བྱེད། སེམས་ཅན་ཕ་རོལ་ལ་དང་པོ་ནས་སེམས་ཅན་གྱི་འདུ་ཤེས་བསྐྱེད་དེ། སྲོག་ཆགས་ཕྲེའུ་དང་གྲོག་སྦུར་ལ་སོགས་པ་དེ་དག་ཀུན་དུ་སྲུང་བར་བྱེད་ཅིང་གནས་སྐབས་ཐམས་
[191b.2]ཅད་དུ་དགེ་བའི་ལས་ཀྱི་མཐའ་སྤྱོད་པ་ཡིན་ཏེ། དེ་དག་ནི་སྲོག་གཅོད་པ་སྲུང་བ་ཡིན་ཞིང་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན། རྣམ་པ་ནི་དུ་ཡོད་ཅེ་ན། འདི་ལ་དེ་ལྟར་དགེ་བའི་ལས་ཀྱི་མཐའ་སྤྱོད་པ་དེ་སེམས་ཅན་སྦལ་བའམ་སྲེ་མོའམ་
[191b.3]ཁྱིའམ་ཝ་བཟུང་བ་དེ་དག་ཟས་གཞན་གྱིས་ཐར་བར་བྱེད་དོ། །ཐར་བར་བྱས་ནས་ཀྱང་ཤ་རྗེན་ཟ་བ་དེ་དག་ལ་ཟས་དེ་དག་སྦྱིན་པར་བྱེད་དོ། །བཀྲེས་པ་དེ་དག་ཀྱང་དེ་དག་ཉིད་ཟ་བར་བྱེད་དེ། དེ་ལྟར་སྲོག་ཆགས་དེ་དག་ཀྱང་ཤིན་ཏུ་བསྲུངས་པ་ཡིན་ནོ། །དེ་ནི་ལྷ་རྣམས་ཀྱི་ནང་དུ་སྐྱེ་བར་
[191b.4]འགྱུར་ལ་དེ་ལྟར་མ་བྱིན་པར་ལེན་པས་ནི་ལྷ་རྣམས་ཀྱི་ནང་ནས་ཤི་ནས་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་ཏེ་རྣམ་པ་དེ་དག་ནི་མ་བྱིན་པར་ལེན་པ་སྤངས་པ་ཡིན་ནོ། །བདག་ཉིད་ཀྱིས་ཀྱང་སྤངས་ལ་གཞན་དག་ཀྱང་དགེ་བའི་ལམ་ལ་རབ་ཏུ་འཇོག་པར་བྱེད། དགེ་བ་ལ་མ་ཞུགས་
[191b.5]པ་ཡང་དགེ་བའི་ལམ་ལ་རབ་ཏུ་འཇོག་པར་བྱེད། ཞུགས་པའང་ཡང་དང་ཡང་དུ་གཟེངས་སྟོད་པར་བྱེད། ལས་ཀྱི་འབྲས་བུ་ཉེ་བར་སྟོན་པར་བྱེད། རྒྱུར་བྱེད། ཁོང་དུ་ཆུད་པར་བྱེད་དེ། རྣམ་པ་དེ་དག་ནི་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །ལེགས་པ་ལ་
[191b.6]འཇུག་པ་ཇི་ལྟ་བུ་ཡིན་ཞེ་ན། འདི་ལ་འབྱོར་པ་ཉུང་བར་གྱུར་ཀྱང་ཆོས་རྟོགས་པས་འཚོ་བ། སྦྲང་རྩི་དང་སྦྲང་བུའི་སྦྲང་རྩིའི་ཕྱིར་སེམས་ཅན་གསོད་པ་དག་ནོར་ཟས་བྱིན་ནས་སྦྲང་བུ་རྣམས་ཀྱི་སྲོག་སྐྱོབ་པ་ཡིན་ཏེ། དེ་ནི་སེམས་ཅན་རྣམས་ཀྱི་སྲོག་སྦྱིན་པ་ཡིན་ནོ། །མ་བྱིན་པར་ལེན་
[191b.7]པ་སྤངས་ཤིང་། སྦྱིན་པ་ལ་མངོན་པར་དགའ་བ་ཇི་ལྟ་བུ་ཡིན་ཞེ་ན། འདི་ལ་དེ་ལྟར་ཚེགས་ཆེན་པོས་འཚོ་བ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དེ། བསམ་གཏན་བཞི་ཐོབ་པའམ་གཞན་དག་ལ་ཟས་སྦྱིན་པ་དང་དེ་བཞིན་དུ་ཚེགས་ཆེན་པོས་འཚོ་བས་སྲོག་ཆགས་དག་དགྲའི་
[192a]
[192a.1]ལག་ཏུ་སོང་སྟེ། མཚོན་གྱིས་འཁྲུག་ཅིང་བསད་དུ་དོགས་པ་ན་དེ་ཐར་བར་བྱེད་པ་ཡིན་ནོ། །སྦྱིན་པ་རྣམས་ཀྱི་ནང་ན་མཆོག་ནི་འདི་ཡིན་ཏེ་འདི་ལྟ་སྟེ། ཆོས་སྦྱིན་པའམ་སྲོག་སྦྱིན་པ་ཡིན་ལ་དེ་གཉི་གའི་སྦྱིན་པ་དག་ཏུ་གྱུར་པ། སྐྱེས་བུ་དམ་པ་དེ་གཞན་དག་ཀྱང་དེ་
[192a.2]ལྟར་བྱེད་དུ་འཇུག །བྱས་པ་ལ་ཡང་རྗེས་སུ་ཡི་རང་བར་བྱེད་པ་དེ་ནི་དགེ་བའི་ཚུལ་ཁྲིམས་ལ་རབ་ཏུ་ཞུགས་པ་ཡིན་ནོ། །ཚུལ་ཁྲིམས་དང་ལྡན་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་གླུའི་སྒྲ་ལ་ཤིན་ཏུ་དགའ་ཞིང་མངོན་པར་ཆགས་
[192a.3]པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དགེ་བའི་ལས་ཀྱིས་སྤྲུལ་པ་དེ་ལ་མཆོད་པ་བྱེད་དེ། འདི་ལྟར་གང་ཤིན་ཏུ་རྒྱ་ཆེ་བ་ཐམས་ཅད་དང་ལྡན་པའི་ཚལ་འདི་ཐམས་ཅད་མངོན་པར་བརྒྱན་པ། འདི་ཐམས་ཅད་ལེགས་པར་བྱས་པའི་ལས་ཀྱིས་བསྐྱོད་པ་ཡིན་ཏེ། ལྷའི་
[192a.4]གནས་འདི་གོམ་གང་ཙམ་ཡང་གང་ལེགས་པར་བྱས་པའི་ལས་ཀྱིས་མ་སྤྲུལ་པའམ་གང་དུ་ལྷ་རྣམས་ཀྱིས་མ་རྩེས་པའམ་དེར་བདེ་བའི་རྣམ་པ་སྤྱད་ནས་མ་ཤི་བའམ་རང་གིས་བྱས་པའི་ལས་ཀྱི་འབྲས་བུ་ཟད་ནས་ཉམས་པར་མ་གྱུར་པ་མེད་དེ། གང་དུ་བདག་ཅག་གི་ལུས་མངོན་སུམ་དུ་
[192a.5]གྱུར་ཀྱང་སྲེད་པའི་ཞགས་པས་བཅིངས་པ། སྲེད་པས་རྣམ་པར་བསྒྱུར་བ། ཡང་དང་ཡང་དུ་རྣམ་པར་བསླུས་པ་རྣམས་ཡིད་འབྱུང་བར་མི་བྱེད་དོ། །དེ་ལྟར་དེ་བརྒྱ་བྱིན་གྱིས་མཐོང་ནས་ཡང་དང་ཡང་དུ་ཚལ་དེ་དག་ཉིད་ག་ལ་བ་དེར་བདེ་བར་གནས་པར་བྱ་བའི་ཕྱིར་འདོང་བར་བྱེད་དོ། །
[192a.6]དེ་སྐལ་བ་ངེས་པར་མྱོང་བར་བྱེད་པ། མེ་ཏོག་དང་འབྲས་བུ་དང་ལྕུག་མ་འཕྱང་བས་ཁེབས་པའི་ཤིང་ལྗོན་པ་སྣ་ཚོགས་དང་བཟའ་བ་དང་བཏུང་བ་ཆུ་བོ་ལྟར་འབབ་པ་ཕུན་སུམ་ཚོགས་པ་ག་ལ་བ་དེར་ལྷའི་ཚོགས་དང་ལྷན་ཅིག་འདོང་བར་བྱེད་དོ། །ཚལ་གྱི་ཕྱོགས་དེར་ཡང་ལྷ་མོའི་
[192a.7]ཚོགས་དང་ལྷན་ཅིག་རྩེས་ནས། སྐྱེད་མོས་ཚལ་མྱོས་འགྲོ་འདུལ་ཞེས་བྱ་བ་ག་ལ་བ་དེར་བདེ་བར་གནས་པར་བྱ་བའི་ཕྱིར་འདོང་བར་བྱེད་དོ། །དེ་ནས་བརྒྱ་བྱིན་ལྷ་དེ་དག་དང་ལྷ་གཞན་རྣམས་དང་ཡང་ལྷན་ཅིག་ཏུ་གཞལ་མེད་ཁང་མྱོས་འགྲོ་འདུལ་ཞེས་བྱ་བ་ག་ལ་བ་དེར་འདོང་བར་བྱེད་
[192b]
[192b.1]དོ། །དེ་ནས་བརྒྱ་བྱིན་གྱིས་སྐྱེད་མོས་ཚལ་དེ་མངོན་པར་མཐོང་ནས་ཁྱེད་ཅག་སྐྱེད་མོས་ཚལ་འདི་ལྟོས་ཤིག་ཅེས་སྨྲས་སོ། །ལྷ་རྣམས་ཀྱིས་བརྒྱ་བྱིན་མཐོང་ལགས་སོ་ཞེས་སྨྲས་སོ། །དེ་ནས་ཡང་བརྒྱ་བྱིན་གྱིས་ལྷ་རྣམས་ལ་སྔོན་བྱུང་བའི་རབས་རྗོད་པར་བྱེད་དེ། འདི་ལྟར་བདག་གིས་
[192b.2]ཚལ་འདིར་ལྷ་རྣམས་ཀྱི་ནང་དུ་སྔོན་གྱི་རབས་ཐོས་ཏེ། བཅོམ་ལྡན་འདས་འཁོར་བ་འཇིག་གིས་ལྷ་རྣམས་ལ་ཆོས་བཤད་པ་འདི་ལྟ་སྟེ། ཐོག་མར་ཡང་དགེ། བར་དུ་ཡང་དགེ། ཐ་མར་ཡང་དགེ་བ། དོན་བཟང་པོ། ཚིག་འབྲུ་བཟང་པོ། ཡོངས་སུ་རྫོགས་པ། ཡོངས་སུ་བྱང་
[192b.3]བའི་ཆོས་བསྟན་ཏེ་འདི་ལྟ་སྟེ། འདི་ཡོད་པས་འདི་འབྱུང་། འདི་སྐྱེས་པའི་ཕྱིར་འདི་སྐྱེ། འདི་འགག་པའི་ཕྱིར་འདི་འགག་གོ། །གང་ཞིག་ཡོད་ན་ཅི་ཞིག་འབྱུང་ཞེ་ན་འདི་ལྟ་སྟེ། འདོད་པ་རྣམས་ཡོད་ན་ཉེས་དམིགས་འབྱུང་ལ། འདོད་པ་རྣམས་མེད་ན་ཉེས་དམིགས་མི་འབྱུང་སྟེ། ལྷ་
[192b.4]དག་འདི་ནི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན། ལྷ་དག་འདི་ལྟ་སྟེ། འདོད་པ་རྣམས་མེད་ན་འདོད་པའི་ཉེས་དམིགས་རྣམས་མི་འབྱུང་སྟེ་འདི་ནི་འདི་མེད་པས་འདི་མི་འབྱུང་བ་ཡིན་ནོ། །གང་ཞིག་འགག་ན་ཅི་ཞིག་འགག་ཅེ་ན། སྲེད་པ་འགགས་
[192b.5]པས་འདོད་པའམ་འདོད་པའི་ཉེས་དམིགས་འགགས་ཏེ། ལྷ་དག་འདི་ནི་འདི་འགགས་པས་འདི་འགག་པ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ། འདི་མེད་པས་འདི་མི་འབྱུང་བ་ནི་འདི་ལྟ་སྟེ། སྲེད་པའི་རྐྱེན་གྱིས་འདུན་པ་སྔོན་དུ་འགྲོ་བ་འབྱུང་ལ། འདུན་པའི་
[192b.6]རྐྱེན་གྱིས་འདུན་པ་སྐྱེད་པ་ཡིད་ལ་བྱེད་པ་མི་འཐུན་པ་འབྱུང་ངོ་། །དེ་ལ་འདུན་པ་གང་ཡིན་པ་དེ་ནི་བྱ་བའི་བསམ་པ་ཡིན་ནོ། །རྨོངས་པ་ཚོལ་བ་གང་ཡིན་པ་དེ་ནི་མ་རིག་པ་ཡིན་ནོ། །མ་རིག་པས་རྨོངས་པ་ཡང་དང་ཡང་དུ་ཡུལ་རྣམས་ལ་ཚིམ་པ་མེད་པ་གང་ཡིན་པ་དེ་ནི་སྲེད་པ་ཡིན་ནོ། །
[192b.7]གང་ཚིམ་པ་མེད་པའམ་ཚོལ་བ་གང་ཡིན་པ་དེ་ནི་འདོད་ཆགས་ཡིན་ཏེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་འབྱུང་ཞེ་ན་འདི་ལྟ་སྟེ། སྲེད་པ་མེད་ན་ཚིམ་པ་མེད་པའི་ངོ་བོ་ཉིད་མི་འབྱུང་སྟེ། འདི་ཡང་འདི་འགགས་པས་འདི་འགག་པ་ཡིན་ནོ། །ལྷ་དག་
[193a]
[193a.1]གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། བྱས་ཤིང་བསགས་པའི་ལས་རྣམ་པར་སྨིན་པ་འབྱུང་ལ། བྱས་ཤིང་བསགས་པའི་ལས་མེད་ན་རྣམ་པར་སྨིན་པ་མི་འབྱུང་སྟེ། ལྷ་དག་འདི་ཡང་འདི་ཡོད་པས་འདི་འབྱུང་ལ་འདི་མེད་པས་འདི་
[193a.2]མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། མིག་ལ་ཡང་བརྟེན་གཟུགས་ལ་ཡང་བརྟེན་ནས་ཡིད་ལ་བྱེད་པ་སྔོན་དུ་འགྲོ་བའི་མིག་གི་རྣམ་པར་ཤེས་པ་འབྱུང་སྟེ་ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །
[193a.3]གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། གཟུགས་ཀྱང་མེད་མིག་ཀྱང་མེད་ཡིད་ལ་བྱེད་པ་ཡང་མེད་ན་མིག་གི་རྣམ་པར་ཤེས་པ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་བ་ནི་འདི་ལྟ་སྟེ། བྱེ་མ་དང་
[193a.4]འཇིམ་པ་དང་འཁོར་ལོ་དང་སྐུད་པ་དང་ཆུ་ལ་སོགས་པ་རྒྱུ་ལ་བརྟེན་ནས་བུམ་པ་འབྱུང་བར་འགྱུར་ཏེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །ཡང་གང་ཞིག་མེད་ན་ཅི་ཞིག་མི་འབྱུང་བར་འགྱུར་ཞེ་ན་འདི་ལྟ་སྟེ། བྱེ་མ་དང་འཇིམ་པ་དང་འཁོར་ལོ་དང་སྐུད་པ་དང་ཆུ་ལ་
[193a.5]སོགས་པ་རྒྱུ་རྣམས་མེད་ན་བུམ་པ་མི་འབྱུང་སྟེ། འདི་ཡང་མེད་ན་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་ན་འདི་འབྱུང་བ་ནི་འདི་ལྟ་སྟེ། འདུ་བ་ཡོད་ན་འབྲལ་བ་འབྱུང་སྟེ། འདི་ཡང་འདི་ཡོད་ན་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་
[193a.6]སྟེ། འདུ་བ་མེད་ན་འབྲལ་བའི་སྡུག་བསྔལ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འབྱུང་བ་ནི་འདི་ལྟ་སྟེ། སྐྱེ་བ་ཡོད་ན་འཆི་བ་འབྱུང་ལ། སྐྱེ་བ་མེད་ན་འཆི་བ་མི་འབྱུང་སྟེ། ལྷ་དག་འདི་ཡང་
[193a.7]ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་བ་ནི་འདི་ལྟ་སྟེ། འདོད་ཆགས་ཀྱི་མེ་ཡོད་ན་ངེས་པར་གདུང་བར་འགྱུར་ཏེ། ཇི་ལྟར་མེ་ཡོད་ན་ངེས་པར་སྲེག་པ་ཡོད་པ་བཞིན་ནོ། །ལྷ་དག་འདི་ཡང་འདི་ཡོད་པས་འདི་
[193b]
[193b.1]འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། འདོད་ཆགས་མེད་ཅིང་འདོད་ཆགས་ཀྱི་མེ་མེད་ན་འདོད་ཆགས་ཀྱི་གདུང་བ་མི་འབྱུང་སྟེ། ཇི་ལྟར་མེ་མེད་ན་སྲེག་པ་མི་འབྱུང་བ་བཞིན་ནོ། །ལྷ་དག་འདི་ཡང་འདི་མེད་ན་འདི་མི་འབྱུང་བ་ཡིན་ནོ། །ལྷ་དག་
[193b.2]གཞན་ཡང་འདི་ཡོད་ན་འདི་འབྱུང་བ་ནི་འདི་ལྟ་སྟེ། ཕ་མ་དང་ཁུ་ཆུ་དང་ཁྲག་དང་ངེས་པར་འབྱུང་བ་སྐྱེ་བ་དང་མངལ་དུ་སྐྱེ་བར་འགྱུར་བའི་ལས་ངེས་པ་དང་དྲི་ཟ་ཉེ་བར་ལེན་པ་ཡོད་ན་སྐྱེ་བ་འབྱུང་བ་ཡོད་དེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་
[193b.3]ཅི་ཞིག་མི་འབྱུང་ཞེ་ན་འདི་ལྟ་སྟེ། ཕ་མ་ཡང་མེད་ཁུ་ཆུ་དང་ཁྲག་ཀྱང་མེད་ཡང་དག་པར་མྱོང་བར་འགྱུར་བའི་ལས་ཀྱང་མེད་ན་མངལ་དུ་ཉེ་བར་ལེན་པ་སྔོན་དུ་འགྲོ་བ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ་འདི་
[193b.4]མེད་པས་འདི་མི་འབྱུང་བ་ནི་འདི་ལྟ་སྟེ། ཚུ་རོལ་ཡོད་ན་ཕ་རོལ་ཡོད་པ་ཡིན་ནོ། །གང་ཞིག་མེད་ཅིང་ཅི་ཞིག་མི་འབྱུང་ཞེ་ན་འདི་ལྟ་སྟེ། ཚུ་རོལ་མེད་ན་ཕ་རོལ་མེད་དེ་ལྷ་དག་འདི་ཡང་ཡོད་ན་འདི་འབྱུང་ལ། འདི་མེད་ན་འདི་མི་འབྱུང་བ་ཡིན་ནོ། །དེ་ལྟར་ཕན་ཚུན་རྐྱེན་དང་བཅས་པ་ཉེ་
[193b.5]བར་བཟུང་ནས་བརྟགས་པ་ཡིན་ཏེ། ཕན་ཚུན་རྐྱེན་དང་བཅས་པས་འདུས་བྱས་ཐམས་ཅད་འབྱུང་ཞིང་འབྲེལ་བར་འབྱུང་བ་ལ་བརྟེན་ནས་འབྱུང་སྟེ་འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་སྟེ། དེ་ལྟར་རྟེན་ཅིང་འབྲེལ་པར་འབྱུང་བ་
[193b.6]ཐམས་ཅད་རྒྱ་ཆེར་ཁོང་དུ་ཆུད་པར་བྱའོ། །ལྷ་དག་དེ་ཡང་བཅོམ་ལྡན་འདས་དེས་མྱོས་འགྲོ་འདུལ་གྱི་གཞལ་མེད་ཁང་ཆེན་པོ་དེར་མིའི་ཉིན་ཞག་བགྲང་བའི་ཚུལ་གྱིས་ལོ་ལྔ་སྟོང་དུ་ཆོས་བཤད་དོ། །འདིར་བདག་གིས་ཁྱེད་ལ་ཕྱོགས་གཅིག་ཙམ་ཞིག་བཤད་པ་འདི་ཡིན་ཏེ། དེ་ལྟར་གང་
[193b.7]གཱའི་ཀླུང་གི་བྱེ་མ་ལྟར་རྒྱ་ཆེ་བ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱི་འཐུན་ཏེ་ཆོས་ཀྱི་ལུས་ནི་གཅིག་ཡིན་ནོ།། །།འཕགས་པ་དམ་པའི་ཆོས་དྲན་པ་ཉེར་བར་བཞག་པ། བམ་པོ་སུམ་ཅུ་བདུན་པ། དེ་ནས་བཅོམ་ལྡན་འདས་དེས་ལྷ་དུང་ཕྱུར་ཕྲག 
[194a]
[194a.1]བདུན་དག་གི་ཟག་པ་ཟད་པར་མཛད་ཅིང་མིག་དྲི་མ་དང་བྲལ་བ་བསྐྱེད་ནས། དེ་ནས་ཡང་འཛམ་བུའི་གླིང་ག་ལ་བ་དེར་གཤེགས་སོ། །དེར་གཤེགས་ནས་མི་རྣམས་ལ་ཡང་ཐུགས་རྗེ་དམ་པས་ཆོས་སྟོན་ཏེ་འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་ཞེས་
[194a.2]རྒྱ་ཆེར་ཁོང་དུ་ཆུད་པར་བྱའོ། །དེར་ཡང་སེམས་ཅན་ལ་ཕན་པར་བཞེད་པ་དེས་མི་རྣམས་ཀྱི་ཟག་པ་དུ་མ་ཟད་པར་མཛད་དེ། དེ་ལྟར་སངས་རྒྱས་བཅོམ་ལྡན་འདས་ལྷ་དང་མི་རྣམས་ལ་ཆོས་འཆད་པ། ལྷ་དང་མི་རྣམས་ཀྱི་སྟོན་པ་ཡིན་ནོ། །དེ་བཞིན་དུ་བརྒྱ་བྱིན་དེས་ལྷ་དེ་རྣམས་
[194a.3]ལ་སྨྲས་ནས། གཞལ་མེད་ཁང་ཆེན་པོ་མྱོས་འགྲོ་འདུལ་ཞེས་བྱ་བ་ག་ལ་བ་དེར་དོང་སྟེ་ཕྱིན་པ་དང་པད་མའི་རྫིང་བྱ་ཁ་དོག་སྣ་ཚོགས་དག་དང་རིན་པོ་ཆེ་སྣ་བདུན་གྱི་པད་མ་རྣམས་ཀྱིས་ཉེ་བར་བསྐོར་བ་མཐོང་ངོ་། །རིན་པོ་ཆེ་སྣ་བདུན་གྱི་པད་མ་ཡང་འདབ་མ་ཁ་དོག་སྣ་ཚོགས་དང་ཆ་
[194a.4]བྱད་སྣ་ཚོགས་དང་དབྱིབས་དང་ཆ་བྱད་དང་ལྡན་པ་དང་། ཉི་མ་ཤར་བ་ལྟ་བུའི་མདོག་རྣམས་ཀྱིས་བརྒྱན་པ་ཡིན་ནོ། །གང་དུ་པད་མ་དང་བཻ་ཌཱུརྱའི་ཤིང་ལྗོན་པའི་འོད་ཀུན་དུ་འབྱུང་བ་རྣམས་ཀྱིས་གཞལ་མེད་ཁང་ཆེན་པོ་དེ་ཉེ་བར་བརྒྱན་ཏེ། རབ་ཏུ་གསལ་བ་ཡིན་ནོ། །གཞལ་མེད་
[194a.5]ཁང་ཆེན་པོ་དེ་འོད་སྔོན་པོས་རྣམ་པར་མཛེས་ཤིང་གསེར་གྱི་ལོ་མ་རྣམས་དང་འོད་དམར་པོས་ཀྱང་རྣམ་པར་མཛེས་པ་ཡིན་ནོ། །དེ་ནས་ཡང་གཞལ་མེད་ཁང་ཆེན་པོ་དེ་ཉིད་ན་ཁྱིམ་དང་ཉེ་བའི་ཚལ་རྣམ་པ་གཞན་གྱིས་མཛེས་པ་ཡིན་ཏེ། ཁྱིམ་དང་ཉེ་བའི་ཚལ་དེ་ནི་རབ་ཏུ་དབྱེ་བ་
[194a.6]དུ་མས་བརྒྱན་པ། རིན་པོ་ཆེ་སྣ་ཚོགས་ཀྱིས་བཀྲ་བར་བྱས་པ། རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་དང་། ཁྱིམ་དང་ཚལ་རྣམས་ཀྱིས་བརྒྱན་པ། ཤིན་ཏུ་ཉམས་དགའ་ཞིང་མཐོང་ན་ཡིད་དུ་འཐད་པ་གང་ཡིན་པ་དག་མཐོང་ནས། བརྒྱ་བྱིན་ཡང་ངོ་མཚར་ཆེར་སྐྱེས་
[194a.7]སོ། །དེའི་དབུས་ན་མཚོ་ཆེན་པོ་ཡོད་དེ། གསེར་བཙོ་མ་ལྟ་བུའི་ཆུ་རྣམས་ཀྱིས་མཛེས་པར་བྱས་པ། ཕྱེ་མ་དུ་མས་བཀྲ་བར་བྱས་པ། བྱ་ཁ་དོག་སྣ་ཚོགས་ཅན་རྣམས་ཀྱིས་བརྒྱན་པ་ཡིན་ནོ། །དེ་ནས་ལྷ་དེ་དག་སིལ་སྙན་སྣ་ཚོགས་ཀྱི་སྒྲ་འབྱིན་ཅིང་འགྲོ་བ་ན་བྲོ་རྡུང་། གླུ་ལེན་
[194b]
[194b.1]རྩེ་དགོད། ཕན་ཚུན་ཡིད་གཅུགས་པ་དག་མཚོ་རྣམ་པར་རྒྱལ་བྱེད་ཅེས་བྱ་བ་དེར་དོང་ངོ་། །དེ་ནས་ལྷ་དག་ཤིན་ཏུ་བག་མེད་པ་དེ་དག་རྣམ་པར་རྒྱལ་བྱེད་ན་གནས་པའི་བྱ་རྣམས་ཀྱིས་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་པད་མའི་ཚལ་དག་ཏུ། །རྗེན་ཟ་བྱ་
[194b.2]རྒོད་མཛེས་མ་ཡིན། །དེ་བཞིན་ཞི་བའི་དགོན་པ་རུ། །མི་དགེ་སྤྱོད་པ་མི་མཛེས་སོ། །ཇི་ལྟར་ཉི་མ་འོད་གྲང་ན། །ལོག་པར་གྱུར་ཏེ་མི་འཐུན་ལྟར། །བག་མེད་ལྷ་རྣམས་ག་ལ་ཞིག །ཞི་བའི་ཚལ་དུ་ག་ལ་དགའ། །སྲེད་དང་བྲལ་བའི་བདེ་བ་དང་། །སྡུག་བསྔལ་གྲོལ་བའི་
[194b.3]སྐྱོབ་པ་གང་། །བདེ་བ་དེ་ཡི་ཁྱད་པར་ལས། །བདེ་བའི་གྲངས་སུ་མི་རྩིའོ། །རབ་ཏུ་མྱོས་མེད་བསམ་གཏན་པ། །ཀུན་ཏུ་ཞགས་ལས་གྲོལ་བ་ཡི། །བདེ་གང་དེ་ནི་བདེ་མཆོག་སྟེ། །སྲེད་པས་བསླུ་བ་འདི་མ་ཡིན། །ཚལ་འདི་ཐུབ་པས་བསྟན་པ་སྟེ། །ཤིན་ཏུ་བསྒོམས་
[194b.4]པ་རྣམས་ཀྱིས་བསྟན། །ལྷ་མཆོག་འདོད་ཆགས་ཡིད་བྱེད་ཀྱི། །བསྟེན་པར་འོས་པ་མ་ཡིན་ནོ། །ཁྱོད་ཀྱི་བདེ་བ་གང་ཡིན་འདི། །དེ་ནི་རྟག་པར་མ་ཡིན་ཏེ། །སྲེད་པ་མེད་པས་བསྟེན་པ་གང་། །དེ་ནི་ཞི་མཆོག་བདེ་བ་ཡིན། །གང་ཞིག་ཐོབ་ནས་སྡུག་བསྔལ་ཀུན། །ཐམས་ཅད་དུ་ནི་
[194b.5]གཅོད་པར་འགྱུར། །གནས་མཆོག་རྟོག་པ་གང་ཡིན་པ། །ཚལ་འདི་ངེས་པར་སྟེན་པ་ཡིན། །ངན་གཡོ་སྤྱོད་ཅིང་ཞིམ་ཟ་ལ། །བརྐམ་ཆགས་ཀྱིས་ནི་སེམས་བསླུས་པ། །ཤིན་ཏུ་བསྒོམས་པ་ཞི་བའི་ཚལ། །དགའ་བ་བསྟེན་པར་མི་འོས་སོ། །དགེ་བའི་ཡུལ་དུ་ཞི་བ་ཉིད། །
[194b.6]བསྒོམས་པའི་སེམས་ནི་དགའ་བྱེད་ཀྱི། །འདོད་ཆགས་སྤྱོད་པ་རྣམས་ཀྱི་སེམས། །ཚལ་གྱི་གནས་སུ་མི་དགའོ། །གང་ཞིག་རྟག་ཏུ་སེམས་ཞི་བ། །མི་དེ་ཚལ་དུ་དགའ་འགྱུར་གྱི། །འདོད་ཆགས་ཀྱིས་ནི་སེམས་དཀྲུགས་པ། །ཚལ་རྣམས་སུ་ནི་དགའ་མི་འཐོབ། །དམིགས་
[194b.7]པ་ལྔ་ཡིས་འཇིགས་བྱེད་པ། །སྲེད་པ་ཉིད་ཀྱིས་སྲེག་མི་འགྱུར། །སྲེད་ལས་རྣམ་གྲོལ་དྲི་མེད་པ། །ངན་སོང་གྲོང་ཁྱེར་མི་འགྲོའོ། །སྐྱེ་བ་ཡོད་ན་རྟག་ཏུ་འཆི། །ནད་མེད་མེད་ན་ནད་ཡོད་ཅིང་། །ཕུན་སུམ་སྡུག་བསྔལ་ལྷན་ཅིག་སྐྱེ། །གཞོན་ནུ་དག་ཀྱང་རྟག་ཏུ་རྒས། །སྡུག་
[195a]
[195a.1]པ་ཀུན་དང་བྲལ་འགྱུར་ཞིང་། །རྟག་ཏུ་འདུ་བ་མེད་པར་ཤེས། །འདི་ནི་རྟག་ཏུ་འཇིག་རྟེན་ཆོས། །ཡང་དག་རྫོགས་སངས་རྒྱས་ཀྱིས་བཤད། །རྟག་ཏུ་སྲིད་གསུམ་ཉམ་ང་བར། །གང་གི་བློ་ནི་མི་རྨོངས་པ། །སྐྱེས་བུ་དམ་པ་དེ་ཡིས་ནི། །ཞི་བའི་ཚལ་དུ་དགའ་བ་
[195a.2]འཐོབ། །ཀུན་རྟོག་འདོད་ཆགས་མི་བརྟན་པ། །རྟག་ཏུ་འདོད་ཆགས་ལ་སོགས་བསྒྲིབས། །བདེ་བ་འབྱུང་བ་ཞི་བའི་ཚལ། །ཞི་བ་དེ་ཉིད་འཐོབ་མི་འགྱུར། །གང་ཞིག་རྟག་ཏུ་ཡིད་ཞི་ཞིང་། །ཚལ་དུ་རྣལ་འབྱོར་བསམ་གཏན་པ། །དེ་དག་རྟག་པར་ཚལ་དུ་དགའ། །འདོད་
[195a.3]ཆགས་ཚོལ་བ་མ་ཡིན་ནོ། །ཚལ་རྣམས་སུ་ནི་བསྒོམས་པའི་སེམས། །གྲོང་དག་ཏུ་ཡང་གཡོ་མི་འགྱུར། །དེ་བས་རྟག་ཏུ་ཚལ་བསྟེན་བྱ། །གྲོང་ཁྱེར་གྱིས་ནི་གནོད་མི་འགྱུར། །མི་ཡི་འདོད་ཆགས་ལ་སོགས་འདི། །གྲོང་ཁྱེར་དག་ཏུ་རྣམ་པར་གཡེང་། །རྨོངས་པ་མི་བརྟན་
[195a.4]གཡེངས་པ་དེ། །ཚལ་དུ་ཕྱིར་ཞིང་དོང་བར་བྱེད། །གང་ཕྱིར་སྡིག་དང་བྲལ་བ་དེ། །བྲལ་བའི་ཡིད་ཀྱིས་བསྟེན་བྱ་སྟེ། །དེ་བས་མཆོག་ཏུ་ཞི་བའི་ཚལ། །རྣལ་འབྱོར་རྣམས་ཀྱི་གནས་ཆེན་ཡིན། །སེམས་དང་དབང་པོ་རབ་ཞི་བ། །རྣལ་འབྱོར་སྙིང་ལ་དགའ་བ་གང་། །དེ་ནི་བརྒྱ་
[195a.5]བྱིན་སྟོང་སྙེད་ཀྱི། །ཤིན་ཏུ་དགའ་བར་མི་འགྱུར་རོ། །ཐམས་ཅད་དུ་ནི་རྣམ་བྱང་བ། །རྣལ་འབྱོར་པ་ཡི་དགའ་མཐོང་གང་། །རྟག་ཏུ་འདོད་ཆགས་རྗེས་འགྲོ་བ། །འཐབ་བྲལ་བ་ཡང་དེ་མ་མཐོང་། །འདོད་པའི་དབང་སོང་དགའ་བ་གང་། །དེ་ནི་རྟག་ཏུ་སྡུག་བསྔལ་འབྱུང་། །ཉོན་
[195a.6]མོངས་བཅོམ་པའི་དགའ་བ་གང་། །དེ་ནི་རྟག་ཏུ་དགའ་བ་ཡིན། །འཁོར་བ་ཐོག་མ་མེད་པ་ནས། །དགྲ་རྣམས་སུ་ནི་སེམས་འབྱུང་སྟེ། །དེ་ནི་བཅོམ་ནས་དགའ་འབྱུང་གང་། །དེ་ལ་འདོད་པས་ག་ལ་གནོད། འདོད་པ་ལས་བྱུང་དགའ་བ་ནི། །སྡིག་བཅས་སྡུག་བསྔལ་འབྲས་བུ་
[195a.7]ཚ། །གང་ཞིག་འདོད་ལས་རྣམ་གྲོལ་བ། །དེ་ནི་དགའ་བ་མཆོག་ཡིན་ནོ། །དེ་ལ་བརྟེན་ནས་རྣལ་འབྱོར་པ། །འགྲོ་བ་མཆོག་ཏུ་འགྲོ་བར་འགྱུར། །འདོད་པས་བྱས་པའི་དགའ་བ་ཡིས། །འཆི་མེད་གནས་སུ་ཁྲིད་མི་འགྱུར། །སྟེན་པའི་ཚེ་ན་མངར་ལ་དགའ། །རྣམ་པར་སྨིན་པ་མེ་
[195b]
[195b.1]དང་མཚུངས། །འདོད་ལས་བྱུང་བའི་དགའ་བ་ནི། །རྟག་ཏུ་སེམས་ཅན་དམྱལ་བར་འགྲོ། །སྟེན་པའི་ཚེ་ན་མངར་ལ་དགའ། །བར་དུ་ཀུན་ནས་དགའ་འགྱུར་ཏེ། །མཐར་ཡང་ཞི་ཞིང་དྲི་མེད་པ། །འཆི་བ་མེད་པའི་གནས་སུ་འགྲོ། །ཐོག་མ་བར་དང་མཐར་དགེ་གང་། །རྟག་
[195b.2]ཏུ་མ་ལྟར་སྡུག་པ་ཡིན། །དེ་ནི་སྤངས་ནས་བྱིས་པ་དག །འདོད་པའི་ཡུལ་ལ་ཅི་ཕྱིར་ཆགས། །བར་དང་མཐའ་ངན་སྡུག་བསྔལ་དང་། །རྟག་ཏུ་སྐྱོན་གྱི་གློང་གིས་བསྒྲིབས། །བདེ་བ་འབྱུང་བ་མ་མཐོང་གང་། །དེ་ནི་བྱིས་པས་ཅི་ཕྱིར་བསྟེན། །ཇི་ལྟར་དུག་གི་སྙེ་མ་ལ། །
[195b.3]དགའ་བ་རེག་ན་འབར་བ་འབྱུང་། །དེ་ལྟར་འདོད་པས་དགའ་བྱས་པ། །ཡོངས་སུ་བྱུང་ན་དུག་དང་མཚུངས། །ཇི་ལྟར་མེ་ཡིས་སྲེག་པ་ན། །འབར་བར་འགྱུར་ཏེ་ཞི་མེད་ཅིང་། །སྲེག་པས་ཀྱང་ནི་གཞན་གསོད་དེ། །འདོད་བྱས་དགའ་བ་དེ་དང་མཚུངས། །ཕྱེ་མ་ལེབ་ཀྱིས་
[195b.4]འབར་བ་མཐོང་། །ཚིག་པའི་ཉེས་པ་མི་མཐོང་སྟེ། །དེ་ལྟར་འདོད་བསྐྱེད་དགའ་བ་ནི། །བློ་མེད་རྣམས་ཀྱིས་མཐོང་བར་འགྱུར། །འདོད་ཆགས་བསྐྱེད་པའི་གདུང་བ་གང་། །འདོད་པ་པ་རྣམས་རྟག་ཏུ་སྲེག །ཕྱེ་མ་ལེབ་ནི་འཚིག་པ་ལྟར། །ཐམས་ཅད་དུ་ནི་མི་མཐོང་ངོ་། །དེ་བས་
[195b.5]འདོད་པའི་དུག་སྤངས་ཏེ། །ལྷ་རྣམས་ཡེ་ཤེས་རྟག་དགའ་ཞིང་། །ཚེ་ནི་དོན་མེད་མི་བྱ་ལ། །ཁྱེད་ཅག་བག་མེད་མ་འགྲོ་ཞིག །བག་མེད་པ་ཡིས་རྣམ་རྨོངས་པ། །སྐྱེས་བུ་ཐམས་ཅད་ཆགས་པར་འགྱུར། །དེ་ནི་ཕྱི་ནས་བྲལ་བ་ན། །དེ་ཚེ་གདུང་བས་གདུངས་པར་འགྱུར། །རྟག་
[195b.6]ཏུ་འདོད་པས་རྣམ་རྨོངས་པ། །དེ་ནི་དགེ་བའི་ལས་མཐའ་ཟད། །འདོད་པ་རྨོངས་པས་བསླུས་པ་ནི། །སུམ་ཅུ་གསུམ་ནས་དམྱལ་བར་འགྲོ། །ཇི་སྲིད་འཆི་བ་མི་འོང་དང་། །ཇི་སྲིད་སེམས་ཉིད་རྫོགས་པ་ནི། །དེ་སྲིད་ཆོས་ལ་ཡིད་ཀྱི་དོན། །ཉེ་བར་ཞི་བ་དག་ཏུ་འགྱུར། །སྲེད་ཆུ་ཤིན་ཏུ་
[195b.7]མི་བཟད་པ། །མཐོ་རིས་ཀྱི་ནི་ཡུལ་དུ་འབབ། །རྣམ་རྟོག་ཤུགས་ལྟར་མི་བརྟན་ཞིང་། །ཉེས་གསུམ་བྲོ་བ་ལྟ་བུ་འབྱུང་། །བག་མེད་པ་ནི་ཆུ་ལྟར་ཟབ། །བུད་མེད་འདོད་ཆགས་ཉ་ལྕིབས་འདྲ། །གླུ་དང་སིལ་སྙན་སྒྲ་མྱུར་མཚུངས། །དེ་ནི་རྡོ་ལྟར་མི་བརྟན་ནོ། །སྦྲུལ་ལྟ་བུ་ཡི་ཡུལ་གྱིས་
[196a]
[196a.1]ཁེབས། །ཡིད་ནི་མྱུར་བའི་རླབས་དང་འདྲ། །ལྷ་རྣམས་འདོད་ཆགས་ཀྱིས་བསླུས་པ། །རྨོངས་པ་དེ་དག་འཇུག་པར་བྱེད། །འདི་ལྟར་དེ་ནི་མི་མཐོང་སྟེ། །བློ་མེད་པ་དག་འཇུག་པར་འགྱུར། །ཇི་ལྟར་དུག་གི་ལྗོན་ཤིང་གི། །མེ་ཏོག་བུང་བ་རྣམས་འཇིབ་པ། །དེ་ལྟར་འདི་
[196a.2]ནི་དུག་འདྲ་སྟེ། །རྨོངས་པ་རྣམས་ནི་བདེ་ལ་སྤྱོད། །བུང་བས་དུག་ནི་འཐུངས་པ་དག །གལ་ཏེ་ཁ་ཅིག་འཚོ་འགྱུར་གྱི། །འདོད་པའི་དུག་ནི་འཐུངས་པ་ཡིས། །འཚོ་བ་རྙེད་པ་དཀའ་བར་འགྱུར། །ཉེས་གསུམ་སྐུམ་ཤིང་ལྟ་བུ་བྱུང་། །བག་མེད་རླུང་ཤུགས་ལྡན་པ་འདྲ། །སྲེག་པ་
[196a.3]མེ་འདྲར་ལྷ་ཡི་ཚོགས། །སྲེག་པར་བྱེད་ཀྱང་མི་རིག་གོ། །ཉེས་པ་ལས་བྱུང་ས་འདི་ནི། །བག་མེད་པ་ཡི་གསིང་མས་བསྒྲིབས། །རང་གིས་བྱས་པ་རྨོངས་པའི་ལྷ། །རྨུགས་པ་རྣམས་ནི་རྟག་ཏུ་རྒྱུ། །བག་མེད་པ་རྣམས་འདོད་པའི་རྒྱུ། །ཡུལ་དག་མི་བརྟན་མི་བཟད་དེ། །བརྟན་པོ་དེ་
[196a.4]ལ་ཡིད་མ་རྟོན། །འདི་ལྟར་དེ་ནི་རྨི་ལམ་འདྲ། །རྨི་ལམ་དམྱལ་བའི་རྒྱུ་མ་ཡིན། །འདོད་པའི་རྨི་ལམ་རྒྱུ་ཡིན་ཏེ། །དེ་བས་འདོད་པ་འདི་སྤོངས་ལ། །རྟག་ཏུ་ལེགས་པར་སྤྱད་པ་སྤྱོད། །ཚལ་ནི་ལེགས་པ་ཤིན་ཏུ་སྤྱད། །ཉེས་པར་སྤྱད་པའི་མི་ཡིས་མིན། །འདི་ལྟར་དེ་དང་འབྲེལ་བ་
[196a.5]ནི། །ལེགས་པའི་གནས་ཞེས་བརྗོད་པ་ཡིན། །འདོད་པ་ཚོལ་བའི་ལྷ་ཀུན་གྱིས། །གནས་ནི་གང་ཞིག་མ་ཐོབ་པ། །བརྟན་པོ་བག་ཡོད་པ་ལ་དགའ། །མི་ཡིས་གནས་དེ་འཐོབ་པར་འགྱུར། །དེ་ལྟར་བརྒྱ་བྱིན་དེ་ཚལ་མྱོས་འགྲོ་འདུལ་དུ་འཇུག་པ་ན་ཚིགས་སུ་བཅད་པ་སྨྲས་ནས། 
[196a.6]ཡང་ཚལ་དེ་ཉིད་ག་ལ་བ་དེར་དོང་སྟེ་ཕྱིན་པ་དང་ཚལ་དེ་དགེ་བ་སྤྱད་པ་དུ་མ་དང་སློབ་པ་དང་མི་སློབ་པའི་སྐྱེ་བོ་བསོད་ནམས་སྣ་ཚོགས་བྱས་པས་གཙང་བ། དྲང་སྲོང་ཆེན་པོ་བཅོམ་ལྡན་འདས་འཁོར་བ་འཇིག་གི་དྲུང་དུ་གང་བྱུང་བ་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་
[196a.7]རྣམས་ཀྱིས་བསྟེན་པ་ཡིན་ནོ། །དེ་ནས་ལྷའི་རྒྱལ་པོ་བརྒྱ་བྱིན་ལྷའི་ཚོགས་དང་ལྷན་ཅིག་ཡོངས་སུ་བསྐོར་ཏེ། ལྷའི་སིལ་སྙན་རྣམ་པ་སྣ་ཚོགས་ཀྱི་སྒྲ་རྣམས་ཀྱིས་དགའ་བཞིན་དུ་འཇུག་པར་བྱེད་དོ། །དེ་ལ་འཇུག་པ་ན་ཚལ་དེས་ཚལ་དེ་དག་ཐམས་ཅད་ཀྱི་མཛེས་པ་ཟིལ་གྱིས་
[196b]
[196b.1]མནན་ནས། རྣམ་པར་གནས་པ་དེ་མཐོང་སྟེ། ཇི་ལྟར་རི་བོ་སྟོང་ཕྲག་དྲུག་ཅུ་རྣམས་ཀྱི་ནང་ན་རིའི་རྒྱལ་པོ་རི་རབ་རྣམ་པར་མཛེས་པ་དེ་ལྟར་ཆེས་ཤིན་ཏུ་མཛེས་པ་ཡིན་ནོ། །ཇི་ལྟར་ལྷའི་དབང་པོ་བརྒྱ་བྱིན་དེ་ལྷ་དེ་རྣམས་ཀྱི་ནང་ན་ཆེས་ཤིན་ཏུ་རྣམ་པར་མཛེས་པ་དེ་ལྟ་བུའི་རིམ་པ་ཀུན་
[196b.2]གྱིས་ཚལ་དེ་དག་ཟིལ་གྱིས་མནན་ཅིང་སུམ་ཅུ་རྩ་གསུམ་པའི་ཚལ་དང་ཉེ་བའི་ཚལ་དེ་དག་ཐམས་ཅད་ཟིལ་གྱིས་མནན་ནས་མཛེས་པ་བཟང་བ་ཡིན་ནོ། །བརྒྱ་བྱིན་དེ་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་ནས་འཛམ་བུའི་གསེར་གྱི་ཚལ། གསེར་གྱི་ལན་ཀན་གྱི་དྲ་བས་
[196b.3]ཡོངས་སུ་བསྐོར་བ་དང་གསེར་གྱི་ཤིང་ལྗོན་པ་ཐམས་ཅད་ཀྱིས་ཡོངས་སུ་བསྐོར་བ་ག་ལ་བ་དེར་འདོང་བར་བྱེད་དོ། །དེ་ནས་བརྒྱ་བྱིན་གྱིས་ལྷ་དེ་དག་ལ་སྨྲས་པ། ཀྱེ་ལྷ་དག་སྡུག་པ་ཐམས་ཅད་ཟིལ་གྱིས་མནན་ནས་རྣམ་པར་གནས་པ། ལྟེང་ཀ་དང་འབབ་ཆུའི་དངོ་དང་ཚལ་
[196b.4]དང་ཆུ་བོ་དུ་མ་ཕུན་སུམ་ཚོགས་པའི་ཚལ་འདི་ལ་ལྟོས། ཀྱེ་ལྷ་ཡོན་ཏན་ཀུན་གྱིས་ཡོངས་སུ་བསྐོར་བ་མཐོང་ལགས་ཏེ། དྲང་སྲོང་ཆེན་པོ་དེའི་ཐུགས་དང་ཞིང་སྐུ་གསལ་བ་མཚུངས་པ་མེད་པ་ཐམས་ཅད་མཁྱེན་པ་ཉིད་དང་འཐུན་པ། ཐམས་ཅད་མཁྱེན་པ་ཉིད་ཀྱིས་ཡོངས་སུ་
[196b.5]བསྒོམས་པའི་ཤིང་ལྗོན་པའི་ཚལ་དང་ཉེ་བའི་ཚལ་འདི་དག་ལ་བདག་ཅག་ཀྱང་ངོ་མཚར་ཆེར་གྱུར་ཏོ། །གང་དུ་ལྷའི་ཚོགས་ཀྱི་ཤིན་ཏུ་ཆེས་བདེ་བ་ལྷག་པར་བདེ་བ་དཔེ་མེད་པ། རྣམ་པ་དུ་མ་དག་ཀྱང་མངོན་པར་ཟིལ་གྱིས་མནན་ཏེ། སྐྱེས་བུ་ཁ་ལོ་སྒྱུར་བ་དམ་པ་འདི་ཞི་བ་མཆོག་ཏུ་
[196b.6]འདས་ཀྱང་ད་དུང་དུ་འབྲས་བུའི་ལྷག་མ་འདི་དེ་རིང་གི་འབྲས་བུ་ལྟ་བུར་མཆིས་སོ། །དེ་ནས་ཡང་ལྷའི་རྒྱལ་པོ་བརྒྱ་བྱིན་ཚལ་ཁང་པ་བརྩེགས་པའི་ཚལ་ཞེས་བྱ་བ་ཚལ་ཆེན་པོ་དེ་ཉིད་ཀྱི་ཕྱོགས་གང་དུ། བཅོམ་ལྡན་འདས་དེ་བཞུགས་བཞུགས་པ་དེ་ག་ལ་བ་དེར་འགྲོ་བར་བྱེད་དོ། །དེ་ནས་ཁང་
[196b.7]པ་བརྩེགས་པ་བཞི་འབུམ་གྱིས་ཡོངས་སུ་བསྐོར་བ། རིན་པོ་ཆེ་སྣ་བདུན་ལ་འདི་ལྟ་སྟེ། ཨན་ད་རྙིལ་དང་། རྡོ་རྗེ་དང་། མ་རྒད་དང་། སྤུག་དང་། བཻ་ཌཱུརྱ་རྣམས་ལས་བྱས་པ། ཁ་ཁྱེར་བྱེ་བ་རྣམ་པ་སྣ་ཚོགས་ཀྱིས་ཡོངས་སུ་བསྐོར་བ། རྒྱལ་མཚན་དང་བ་དན་རྣམ་པ་སྣ་ཚོགས་བསྒྲེང་བ། 
[197a]
[197a.1]བ་དན་དམར་པོ་ཕྲ་མོ་སྣ་ཚོགས་ཀྱིས་བསྐོར་བ། ཀུན་ནས་ཚལ་དེ་རབ་ཏུ་བྲོ་རྡུང་བ་ལྟ་བུར་རྣམ་པར་མཛེས་པ་ཡིན་ཏེ། ཁང་པ་བརྩེགས་པ་དེ་རྣམས་ཀྱི་ནང་ན་ཐམས་ཅད་མཁྱེན་པའི་ཁང་པ་བརྩེགས་པ་དེ་དེ་ལྟར་མཛེས་པ་ཡིན་ནོ། །ཇི་ལྟར་འཛམ་བུའི་གླིང་ན་དབྱར་གྱི་
[197a.2]དུས་སམ་སྟོན་གྱི་དུས་སུ་ནམ་མཁའ་ལ་སྤྲིན་མེད་པ་ན་ཉི་མ་དང་ཟླ་བས་གཟའ་དང་སྐར་མའི་ཚོགས་ཐམས་ཅད་ཀྱི་འོད་ཟིལ་གྱིས་མནན་ནས། དབུས་ན་མཛེས་པ་དེ་ལྟར་ཁང་པ་བརྩེགས་པ་དེ་དག་ཐམས་ཅད་ཀྱི་འོད་ཟིལ་གྱིས་མནན་ནས། བཅོམ་ལྡན་འདས་ཀྱི་ཁང་པ་བརྩེགས་པ་དེ་རྣམ་
[197a.3]པར་མཛེས་པ་ཡིན་ནོ། །དེ་ལ་ཡང་དང་ཡང་དུ་རྣམ་པ་དེ་ལྟ་བུའི་འོད་འབྱུང་སྟེ། འདི་ལྟར་བརྒྱ་བྱིན་འབའ་ཞིག་མ་གཏོགས་པར་ཁང་པ་བརྩེགས་པའི་འོད་རབ་ཏུ་འབར་བ་དེ་ལ་ལྷ་གང་ཡང་ཡུན་རིང་དུ་ལྟ་བར་མི་ནུས་ཏེ། དཔེར་ན་འཛམ་བུའི་གླིང་གི་མི་རྣམས་སོ་ག་རབ་ཏུ་ཚ་བའི་ཉི་མའི་
[197a.4]གུང་ལ་ཉི་མ་ཡུན་རིང་དུ་བལྟ་བར་མི་ནུས་པ་ལྟར། ཁང་པ་བརྩེགས་པ་འདི་ཡང་དེ་ལྟ་བུ་ཡིན་ནོ། །དེ་ནས་བརྒྱ་བྱིན་ཁང་པ་བརྩེགས་པ་དེར་སོང་སྟེ་ཕྱིན་ནས་ལྷ་རྣམས་ལ་སྨྲས་པ། ལྷ་དག་ཁང་པ་བརྩེགས་པའི་འོད་ལ་ལྟོས། ལྷའི་མཆོག་མཐོང་ལགས་སོ། །འདི་ལྟར་བཅོམ་
[197a.5]ལྡན་འདས་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་དེ་ཉན་ཐོས་སོམ་ཉི་དང་བྲལ་བ། བདེན་པ་མཐོང་བ། གཉི་གའི་ཆ་ལས་རྣམ་པར་གྲོལ་བ། མངོན་པར་ཤེས་པ་དྲུག་དང་ལྡན་པ། རྫུ་འཕྲུལ་གྱི་རྐང་པ་བཞི་བསྒོམས་པ་འབུམ་ཕྲག་བཞི་རྣམས་དང་ཐབས་ཅིག་ཏུ་ལྷ་རྣམས་ལ་ཕན་པ་དང་
[197a.6]བདེ་བའི་ཕྱིར་ཚལ་དང་གཞལ་མེད་ཁང་མྱོས་འགྲོ་འདུལ་བ་འདིར་གཤེགས་སོ། །དེ་དབྱར་ཟླ་བ་བཞིར་གནས་འདིར་བཞུགས་ནས་སུམ་ཅུ་རྩ་གསུམ་པའི་ལྷ་རྣམས་ལ་ཆོས་བཤད་དེ། འདི་ལྟར་འདི་ནི་གཟུགས་སོ། །འདི་ནི་གཟུགས་ཀུན་འབྱུང་བའོ། །འདི་ནི་གཟུགས་འགག་
[197a.7]པའོ། །འདི་ནི་གཟུགས་འགག་པར་འགྱུར་བའི་ལམ་མོ། །དེ་བཞིན་དུ་ཚོར་བ་དང་འདུ་ཤེས་དང་འདུ་བྱེད་རྣམས་ལ་ཀུན་འབྱུང་བ། རྟག་ཏུ་ཉེས་དམིགས་འབྱུང་བ་རིམ་བཞིན་དུ་བཤད་དོ། །དེ་ལྟར་བཅོམ་ལྡན་འདས་དེས་རིམ་གྱིས་ལྷ་རབ་ཏུ་མྱོས་ཤིང་། །རབ་ཏུ་བག་མེད་པར་གནས་པ། 
[197b]
[197b.1]འཆི་བའི་སྡུག་བསྔལ་ལ་མི་ལྟ་བ། རྒྱགས་པ་འབའ་ཞིག་དོན་དུ་བྱེད་པའི་ལྷ་རྣམས་ལ་ཕན་པ་དང་བདེ་བའི་ཕྱིར་རང་གི་མཚན་ཉིད་དང་སྤྱིའི་མཚན་ཉིད་ཀྱིས་ཆོས་ཇི་ལྟ་བ་བཞིན་བཤད་དོ། །དེ་ནས་ཡང་བཅོམ་ལྡན་འདས་དེས་རྣམ་པ་གཞན་གྱིས་ལྷ་བག་མེད་པར་གནས་པ་རྣམས་ལ་
[197b.2]རྗེས་སུ་བསྟན་པ་འདི་ལྟར་ཚིགས་སུ་བཅད་དེ་བཀའ་སྩལ་པ། བག་མེད་འཁོར་བའི་རྩ་བ་སྟེ། །དེ་བཞིན་ལྷ་ཡི་གནས་ཀྱང་ཡིན། །བག་མེད་དུག་གིས་མྱོས་པ་གང་། །དེ་དག་སྲིད་པ་ཉམ་ངར་བྱིང་། །བག་མེད་རྣམས་ལས་གྲོལ་བ་གང་། །དེ་ནི་སྲིད་པའི་མཚོ་ལས་རྒལ། །
[197b.3]བག་མེད་མུན་པའི་རྩ་བ་སྟེ། །མ་རིག་མུན་པ་བྱེད་པ་ཡིན། །མུན་པ་ཡིས་ནི་རྨོངས་པ་གང་། །དེ་དག་ལ་ནི་མིག་མེད་དོ། །འདི་ལྟར་སྣང་བའི་གཞི་པོ་ནི། །མེ་དང་ཉི་མ་ཡིན་པར་བརྗོད། །དེ་ལྟར་རྨོངས་པ་རྣམས་ཀྱི་གཙོ། །བག་མེད་ཡིན་པར་ཡོངས་སུ་བརྗོད། །བག་མེད་
[197b.4]པ་ཡི་མེས་གདུངས་པས། །དེ་ཡིད་ནི་རྣམ་པར་གཡོ། །གང་གིས་རྨོངས་པའི་བྱིས་པ་དག །སེམས་ཅན་དམྱལ་བར་རབ་ཏུ་འགྲོ། །བག་མེད་པ་ཡིས་རྨོངས་པའི་ལྷ། །བུད་མེད་དབང་གྱུར་མི་བརྟན་པ། །འབྲལ་དང་སྡུག་བསྔལ་བརྗེད་ནས་སུ། །འདུ་བ་དང་ནི་བདེ་
[197b.5]བ་འདོད། །སྡུག་བསྔལ་ཆེ་ལ་ཉེ་བར་གནས། །འཚོ་བའི་མཐའ་ནི་འཆི་བ་ཡིན། །བདེ་བའི་མཐའ་ནི་མི་བརྟན་ལྟུང་། །འདུ་བའི་མཐའ་ཡང་འབྲལ་བར་འགྱུར། །བདེ་མཐའ་རྟག་ཏུ་ལྟུང་བ་དང་། །ལང་ཚོའི་མཐའ་ནི་རྒ་བ་སྟེ། །ལུས་ཅན་ཀུན་ནི་ལས་ཀྱི་མཐའ། །དགེ་དང་མི་དགེ་
[197b.6]ལས་ཀྱིས་སུ། །ལུས་ཅན་ཐམས་ཅད་བཅིངས་གྱུར་པ། །ཕྱི་ནས་རོ་བྲོ་མེད་པར་ཤེས། །འདི་དག་འགྲོ་བ་ཐ་དད་པར། །གར་མཁན་བཞིན་དུ་གར་བྱེད་དེ། །ལས་ཀྱི་གར་གྱིས་བཅིངས་པ་དག །འདི་ནི་འཁོར་བར་རྟག་ཏུ་འཁྱམ། །བརྟན་པོ་དེ་ལ་ཡིད་མ་རྟོན། །ལས་འགྲོར་རྟག་ཏུ་
[197b.7]མ་འགྲོ་ཤིག །ཐབས་རྣམས་ཀུན་གྱིས་དུག་ལྟ་བུར། །བག་མེད་ཡོངས་སུ་སྤང་བར་གྱིས། །བག་མེད་པ་ལས་གྲོལ་བ་ནི། །སྲིད་གསུམ་མཚོ་ལས་རྒལ་བ་ཡིན། །དེ་ལྟར་བཅོམ་ལྡན་འདས་འཁོར་བ་འཇིག་དེས་ལྷ་ཁྲི་ཕྲག་དགུ་བཏུལ་ཅིང་། བག་མེད་པར་རོ་བྲོ་བ་དང་བྲལ་བ་
[198a]
[198a.1]མཐོ་རིས་ཐམས་ཅད་དུ་བསྟན་ཏེ། ལྷའི་བྱ་བ་ཆེན་པོ་ཡང་མཛད། གནས་འདི་ཡང་རྗེས་སུ་བཟུང་ནས་དེ་ནས་ཡང་སློབ་མ་དེ་དག་ཉིད་དང་ལྷན་ཅིག་ཏུ་འཛམ་བུའི་གླིང་ག་ལ་བ་དེར་གཤེགས་སོ། །དེ་ནས་བརྒྱ་བྱིན་གྱིས་དེ་ལྟར་མ་ལུས་པར་དེ་ཐམས་ཅད་ལྷ་དེ་དག་ལ་བསྙད་
[198a.2]ནས་ཁང་པ་བརྩེགས་པ་དེ་ག་ལ་བ་དེར་དོང་ངོ་། །དེ་ནས་ཁང་པ་བརྩེགས་པ་རིན་པོ་ཆེ་དུ་མས་རྣམ་པར་བརྒྱན་པ། ཇི་ཙམ་དུ་རིན་པོ་ཆེའི་རྣམ་པ་ཤིན་ཏུ་ཁྱད་པར་དུ་འཕགས་པའི་རྣམ་པ་དེ་སྙེད་ཀྱིས་བརྒྱན་པ་དེར་ཞུགས་སོ། །ལྷ་དེ་རྣམས་ཀྱིས་ཀྱང་སྔོན་མ་མཐོང་སྟེ། དེ་ནས་ལྷ་
[198a.3]དེ་དག་ངོ་མཚར་དུ་གྱུར་པར་རིག་ནས། དེ་ནས་ཡང་བརྒྱ་བྱིན་དེས་ལྷ་དེ་དག་ལ་འདི་སྐད་སྨྲས་སོ། །ཁང་པ་བརྩེགས་པ་རིན་པོ་ཆེ་རྣམས་ཀྱིས་མཛེས་པར་བྱས་ལ་སྔོན་མ་མཐོང་བ་འདི་ལ་ཁྱེད་ཅག་ལྟོས། བརྒྱ་བྱིན་མཐོང་ལགས་སོ། །རིན་པོ་ཆེའི་ཁང་པ་བརྩེགས་པ་འདི་དག་ནི། 
[198a.4]བཅོམ་ལྡན་འདས་དེ་ལ་འཐབ་བྲལ་གྱི་ལྷ་དད་པར་གྱུར་པ་རྣམས་ཀྱིས་འདིར་ཕུལ་བ་ཡིན་ལ་དེ་དག་གི་མཐུས་འདི་བལྟ་བར་མི་ནུས་ཏེ་ལྷ་དེ་དག་གི་མཐུ་ནི་དེ་ལྟ་བུ་ཡིན་ནོ། །དེ་དག་ཀྱང་ཇི་ལྟར་ཁྱེད་ཅག་བཞིན་ཤིན་ཏུ་བག་མེད་པ་ཡིན་ནོ། །དེ་ནས་སྨད་པར་བདག་ཉིད་ཀྱིས་རིག་ཅིང་ལེགས་
[198a.5]པར་བྱས་པའི་ལས་ཀྱང་ཉམས་པར་རིག་པར་ལྷ་དེ་དག་ཀུན་གྱིས་རྒྱགས་པ་བཅོམ་སྟེ། གུས་པས་མགོ་བོ་སྨད་ཐོར་ཚུགས་རབ་ཏུ་གཡོས། མིག་དང་བཞིན་རབ་ཏུ་དགའ་བར་གྱུར་པ་ཐམས་ཅད་བཅོམ་ལྡན་འདས་ཀྱི་ཁང་པ་བརྩེགས་པ་དེ་ལ་ཕྱག་འཚལ་བར་བྱེད་དོ། །དེ་ལྟར་
[198a.6]ཡིད་ལ་སྐྱོ་བ་སྐྱེས་པ་རྣམས་ཀྱི་ལས་ཉམས་པར་བདག་ཉིད་ཀྱིས་རིག་ནས། སྐྱོ་བ་སྐྱེས་པ་གང་ཁ་ཅིག་གིས་ནི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་རང་སངས་རྒྱས་སུ། ཁ་ཅིག་གིས་ནི་ཉན་ཐོས་ཀྱི་བྱང་ཆུབ་ཏུ། ཁ་ཅིག་ནི་བཅོམ་ལྡན་འདས་དེ་ལ་དད་པ་ཆེར་སྐྱེས་སོ། །དེ་
[198a.7]ནས་བརྒྱ་བྱིན་གྱི་སྔོན་ན་འདུག་པའི་ལྷ་དེ་དག་ཐམས་ཅད་བཅོམ་ལྡན་འདས་ལ་ཡིད་དད་པ་སྐྱེས་སོ། །དེ་ནས་ལྷའི་རྒྱལ་པོ་བརྒྱ་བྱིན་ཡང་རང་གཅིག་པུ་གང་དུ་བཅོམ་ལྡན་འདས་དེ་བཞུགས་ཤིང་གནས་ལ་ཆོས་ཀྱང་བསྟན་པའི་གཞལ་མེད་ཁང་དེ་ཉིད་དུ་སོང་ནས། བཅོམ་ལྡན་འདས་
[198b]
[198b.1]འཁོར་བ་འཇིག་དེའི་གཟིམས་ཆ་རྡོ་རྗེ་ལྟ་བུ་དང་ཡོ་བྱད་ཕུན་སུམ་ཚོགས་པ་རྣམ་པ་སྣ་ཚོགས་རྨད་དུ་བྱུང་བ་གང་ཡིན་པ་དེ་དག་ལ་དཔྱོད་པར་བྱེད་དོ། །འདི་ལྟར་གཟིམས་ཆ་འདི་དག་གི་ནང་ན་བཅོམ་ལྡན་འདས་བཞུགས་བཞུགས་པ་ཡིན་ནོ། །སྙམ་ནས་དེ་དག་ལ་ཡང་བརྒྱ་བྱིན་དེ་
[198b.2]གུས་པས་མགོ་བཏུད་དེ་ལུས་ཐམས་ཅད་ཀྱིས་ཕྱག་འཚལ་ཞིང་། བཅོམ་ལྡན་འདས་དེ་ལ་གུས་པ་ཆེན་པོས་གཟིམས་ཆའི་གདན་གྱི་གཞི་དེ་ལ་ཕྱག་འཚལ་བར་བྱེད་དོ། །དེས་དེ་ལ་ཕྱག་འཚལ་ཏེ་ལངས་པ་དང་རྩིག་ངོས་དག་ལ་འདི་ལྟར་ཚིགས་སུ་བཅད་པ་དེ་བྲིས་པ་མཐོང་བ། 
[198b.3]གཡང་སར་ལྷུང་བའི་གང་ཟག་ནི། །གལ་ཏེ་འཚོ་བར་འགྱུར་ཡང་སྲིད། །བག་མེད་པར་ནི་ལྟུང་བ་དག །ནམ་ཡང་བདེ་སྐལ་མི་འཐོབ་བོ། །གལ་ཏེ་ལས་རྣམས་ཐམས་ཅད་ལ། །གང་ཟག་ཤིན་ཏུ་བག་མེད་པ། །དེ་ནི་ཉིན་དང་མཚན་དག་ཏུ། །ནམ་ཡང་དགེ་བར་མི་འགྱུར་རོ། །
[198b.4]འཇིག་རྟེན་ཅུང་ཟད་བདེ་གང་དང་། འཇིག་རྟེན་འདས་པའི་འདོད་པ་གང་། །དེ་དག་བག་མེད་པ་ཡིས་འཇིག །དེ་བས་དེ་ནི་ཡོངས་སུ་སྤོངས། །བག་ཡོད་བདུད་རྩིའི་གཞི་ཡིན་ལ། །བག་མེད་འཆི་བའི་གཞི་ཡིན་ཏེ། །བག་ཡོད་པས་ནི་མི་འཆི་ཞིང་། །བག་མེད་པས་ནི་རྟག་ཏུ་
[198b.5]འཆི། །བག་ཡོད་པས་ནི་ལྷ་རྣམས་ཀྱི། །གཙོ་བོ་མཆོག་དང་ལྡན་པར་འགྱུར། །བག་མེད་འཁོར་བའི་གཞི་ཡིན་ལ། །བག་ཡོད་འཁོར་བའི་ཕ་རོལ་འགྲོ། །དེ་ལྟ་བས་ན་བག་མེད་སྤོངས། །ཐམས་ཅད་དུ་ནི་བདེ་ལྡན་འགྱུར། །གང་ཞིག་རྟག་ཏུ་བདེ་འདོད་ཅིང་། །སྡུག་བསྔལ་
[198b.6]ལས་ནི་འཇིགས་པ་གང་། །བག་མེད་མི་ལ་དུག་དང་འདྲ། །དེ་ཡིས་བག་མེད་རྣམ་པར་སྤོངས། །སྐྱེ་བོ་བྱ་བ་ངན་བྱས་པ། །བག་མེད་ཉིད་ལ་མངོན་དགའ་སྟེ། །བག་མེད་དུག་གིས་རྨོངས་པ་རྣམས། །གཡང་སར་རབ་ཏུ་ལྟུང་བར་འགྱུར། །བག་ཡོད་གཞན་དུ་ལེགས་པར་འགྱུར། །
[198b.7]བག་མེད་པ་ལྟ་ག་ལ་ཞིག །བག་ཡོད་པ་ཡིས་བདེ་འགྱུར་ལ། །བག་མེད་པས་ནི་སྡུག་བསྔལ་ཏེ། །བདེ་དང་སྡུག་བསྔལ་གཞི་འདི་དག །ཐམས་ཅད་བསྡུས་ཏེ་བཤད་པ་ཡིན། །ཡོན་ཏན་སྐྱོན་དག་རྣམ་ཤེས་གང་། །དེ་ནི་གང་བཟང་ལེན་པར་བྱེད། །དེ་ནས་བརྒྱ་བྱིན་གྱིས་ཚིགས་
[199a]
[199a.1]སུ་བཅད་པ་དེ་དག་སྨྲས་ནས། དེ་ནས་ཡང་གུས་པ་ཆེན་པོ་སྐྱེས་པའི་ཡིད་རབ་ཏུ་གསལ་བས་བཅོམ་ལྡན་འདས་དེ་ཉིད་ལ་ཕྱག་འཚལ་ལོ། །དེ་ནས་ཡུན་རིང་དུ་བག་ཡོད་པ་བསྔགས་ཤིང་བག་མེད་པ་སྨད་ནས་ཡང་ལྷ་དེ་དག་ག་ལ་བ་དེ་ཉིད་དུ་སོང་ངོ་། །དེ་ནས་ལྷ་རྣམས་ཀྱང་
[199a.2]བརྒྱ་བྱིན་དེ་མཐོང་ནས། དེ་དག་གུས་པས་རིངས་ཐབས་སུ་བརྒྱ་བྱིན་ག་ལ་བ་དེར་དོང་ངོ་། །དེ་ནས་བརྒྱ་བྱིན་གྱིས་ཀྱང་དེ་དག་གི་ནང་དུ་ཚིགས་སུ་བཅད་པ་འདི་དག་སྨྲས་ཏེ། འདི་ལྟར་ཚིགས་སུ་བཅད་པ་འདི་དག་ནི་བདག་ཅག་ལ་ཕན་པ་དང་བདེ་བའི་ཕྱིར། བཅོམ་ལྡན་འདས་དོན་མཛད་
[199a.3]པར་བཞེད་པ་དེས་བྲིས་པ་ཡིན་ནོ། །དེ་དག་ཐོས་ནས་ཡིད་རབ་ཏུ་དང་བའི་ལྷ་དེ་དག་ཀུན་ཀྱང་བཅོམ་ལྡན་འདས་ལ་ཕྱག་འཚལ་ཞིང་འདི་སྐད་ཀྱང་སྨྲ་སྟེ། འདི་ལྟར་བཅོམ་ལྡན་འདས་དེ་ངེས་པར་སྐྱེ་བོའི་མིག་ཡིན་ཏེ། དེས་བདག་ཅག་གི་དོན་དུ་ཚིགས་སུ་བཅད་པ་འདི་དག་གསུངས་
[199a.4]པ་ལྟ་ཞེས་སྨྲས་ནས། དེ་དག་དེ་ན་ཡུན་རིང་ཞིག་ཏུ་ཤིན་ཏུ་བག་ཡོད་པར་གྱུར་ཏོ། །དེ་ནས་གཞན་ཡང་ལྷ་དག་གིས་སིལ་སྙན་དང་རོལ་མོའི་སྒྲ་དབྱངས་རྣམ་པ་ཤིན་ཏུ་མང་པོ་དག་བླངས་པ་དང་དེ་ནས་ལྷ་དེ་དག་གིས་འདི་ལྟར་འདི་དག་ནི་ཞིབ་ཏུ་སྤྱོད་པའི་ལྷ་དག་སྐྱེད་མོས་ཚལ་དུ་དགའ་
[199a.5]སྤྱོད་བྱེད་དུ་འདོང་སྟེ། གནས་འདིར་དོང་ཞིང་སིལ་སྙན་དང་རོལ་མོའི་སྒྲ་དབྱངས་སྣ་ཚོགས་ཉེ་བར་ལེན་ལ། ལྷ་མོའི་ཚོགས་རྣམ་པ་དུ་མ་གླུ་དབྱངས་ལེན་ཞིང་འདིར་འོང་ངོ་སྙམ་དུ་དེ་དག་རིག་ནས། གང་ལྷ་དེ་དག་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་བར་བདག་ཅག་ཀྱང་དེ་དག་གི་
[199a.6]དྲུང་ཉིད་དུ་ངེས་པར་འདོང་བར་བྱའོ་སྙམ་མོ། །དེ་ནས་དེ་ལྟར་རིག་ནས་བག་མེད་པའི་ངོ་བོ་ཉིད་ཀྱིས་ཕྲོགས་པ་རྣམས། དེ་ནས་ཡང་སིལ་སྙན་གྱི་སྒྲ་དང་གླུ་དབྱངས་དང་རོལ་མོའི་སྒྲ་སྣ་ཚོགས་ཕྱུང་ནས། ཞིབ་ཏུ་སྤྱོད་པའི་ལྷ་དེ་དག་ག་ལ་བ་དེར་ཕན་ཚུན་ཤིན་ཏུ་མཐོང་བར་འདོད་པ་རྣམས་
[199a.7]དོང་སྟེ། ཡིད་རྟག་པར་རབ་ཏུ་དགའ་བའི་ཚལ་དང་ཉེ་བའི་ཚལ་རིན་པོ་ཆེ་སྣ་ཚོགས་དང་ལྡན་པ། གསེར་གྱི་ལྕུག་མ་འཕྱང་བས་ཁེབས་པ་རྣམས་སུ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ཕན་ཚུན་དགའ་བར་བྱེད་རྩེ་བར་བྱེད་
[199b]
[199b.1]དགའ་དགུར་སྤྱོད་པར་བྱེད་དོ། །དེ་ཟད་ནས་རབ་ཏུ་ལྟུང་སྟེ་ལས་ཉེ་བར་འགྲོ་བ་ཇི་ལྟ་བ་བཞིན་འཁོར་བར་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །ངན་སོང་གི་སྒོ་བཅད་པ་གང་ཡིན་པ་དེ་དག་གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་
[199b.2]སྐྱེས་ན། ལས་དེ་དང་རྒྱུ་འཐུན་པར་ཡུལ་ཤིན་ཏུ་རྒྱས་པ་འབབ་ཆུ་དང་ཆུ་བོ་དང་ལྟེང་ཀ་རབ་ཏུ་མང་བ་ཕུན་སུམ་ཚོགས་པ། རྟག་ཏུ་ལེགས་པར་བྱས་པའི་ལས་ཀྱི་མཐའ་རྣམས་སུ་ཤིན་ཏུ་རྒྱས་པར་འགྱུར་ཏེ། མཆོག་ཏུ་རྒྱ་ཆེ་བའི་རྒྱལ་པོའམ་བློན་པོ་ཆེན་པོ་སྐྱེ་བོ་ཀུན་དགའ་བ། 
[199b.3]བློ་གྲོས་རྒྱ་ཆེ་ཞིང་སྦྱིན་པ་དང་ཚུལ་ཁྲིམས་ལ་མངོན་པར་དགའ་ལ་རྟག་ཏུ་དགེ་བ་བྱེད་པར་མངོན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་
[199b.4]རྣམས་ཀྱི་གནས་གཟི་བརྗིད་འབར་བ་ཞེས་བྱ་བ། ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་སྐྱེས་བུ་དམ་པ་དགེ་བ་དང་ལྡན་པ། སྐྱེས་བུ་དམ་པ་རྟག་ཏུ་བག་ཡོད་པ་དང་ལྡན་པར་
[199b.5]གྱུར་པ། སེམས་ཅན་རྣམས་ལ་ཕན་པར་འདོད་པ། ལས་ཀྱི་འབྲས་བུ་ལ་དད་པ། སྐྱེས་བུ་དམ་པ་འདུ་བ་གང་གིས་སྲོག་གཅོད་པ་དང་མ་བྱིན་པར་ལེན་པ་སྤངས་པས་འགྱུར་ཏེ་འདི་ལྟ་སྟེ། ཤིང་ཤ་བ་སྐྱེ་བའི་ནང་ངམ་ཨ་མྲ་སྐྱེ་བའི་ནང་ངམ། ནཱ་ཌི་ཀེ་ར་སྐྱེ་བའི་ནང་ན་སྒོ་ང་ཡོད་པ་དག་བྱའམ་
[199b.6]སྦྲུལ་དག་གིས་བཟུང་ན། དེ་དག་གཞན་ལ་ཕན་པར་ཞུགས་པ་སྙིང་རྗེས་བརླན་པའི་ཡིད་ཀྱིས་ཐར་བར་བྱེད་པ་ཡིན་ཏེ། དེ་ལྟར་སྲོག་ཆགས་དག་ཐར་བར་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་ཤིང་བ་ལ་ཤའི་ཚལ་དུ་བ་ལ་ཤའི་ལོ་མ་ཡང་ལེན་པར་
[199b.7]མི་བྱེད་ལ། གཞན་གྱིས་བླངས་པར་ཤེས་ནས་ཀྱང་ཟློག་པར་བྱེད། ལམ་དུ་ཞུགས་པ་ན་འབྲ་གོ་ས་ལ་ལྷུང་བ་ཡང་ལེན་པར་མི་བྱེད་ལ། གཞན་གྱིས་བླངས་པར་ཤེས་ནས་ཀྱང་ཟློག་པར་བྱེད་པ་ཡིན་ཏེ། དེ་ལྟར་མ་བྱིན་པར་ལེན་པ་སྤངས་པ་ཡིན་ནོ། །དགེ་བ་སྤྱོད་པ་ཇི་ལྟ་བུ་ཡིན་ཞེ་ན། འདི་
[200a]
[200a.1]ལ་སྦྱིན་པ་ལ་མངོན་པར་དགའ་སྟེ། ལོ་ཉེས་བྱུང་བའི་ཚེ་དགེ་སྦྱོང་དག་ལ་ལོ་ལྔ་པའི་གཞལ་བ་ཕྱེད་སྦྱིན་ནམ་སྡོམ་པ་བླངས་པའི་ནད་པ་དག་ལ་ཟས་སྦྱིན་པར་བྱེད་ཅིང་། གཞན་དག་ཀྱང་དེ་ཉིད་ལ་རབ་ཏུ་འཇོག་པར་བྱེད་དགའ་བར་བྱེད་རབ་ཏུ་དགའ་བར་བྱེད་ལས་ཀྱི་
[200a.2]འབྲས་བུ་སྟོན་པར་བྱེད། སངས་རྒྱས་དང་ཆོས་དང་དགེ་འདུན་རྟག་པར་རྗེས་སུ་དྲན་པར་བྱེད། ཕ་མ་འམ་དགེ་བསྙེན་སྡོམ་པ་བླངས་པ་ཕལ་པ་ལ་ཡང་ན་བའི་གསོས་སྨན་གྱི་རྐྱེན་གྱི་ཡོ་བྱད་སྦྱིན་པར་བྱེད། གཞན་དག་ཀྱང་དེ་ཉིད་ལ་དེ་ལྟར་རབ་ཏུ་འཇོག་པར་བྱེད། ལས་ཀྱི་འབྲས་བུ་
[200a.3]ཡང་སྟོན་པར་བྱེད། ཡང་དང་ཡང་དུ་གཞན་ལ་ཕན་པར་རབ་ཏུ་ཞུགས་ཤིང་། སྡིག་པའི་གྲོགས་པོ་དང་སྤྱོད་པར་མི་བྱེད། ཐད་ཀར་ཟུར་ཙམ་ཡང་མི་གནས། དེ་དང་ལྷན་ཅིག་སྨྲ་བར་མི་བྱེད། དེ་ལ་ཚིག་ཙམ་ཡང་མི་སྨྲ། ལུས་དང་ངག་གི་ལས་ཀྱི་མཐའ་རྟག་ཏུ་ལེགས་པར་
[200a.4]བསྡམས་པ། བདག་ལ་ཕན་པ་དང་གཞན་ལ་ཕན་པར་ཞུགས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་གཟི་བརྗིད་འབར་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། 
[200a.5]རང་གི་འོད་ཟླ་བའི་འོད་དང་མཚུངས་པ་ཡིན་ནོ། །ས་གཞི་དེ་ཡང་ཉམས་དགའ་བ་འདི་ལྟ་བུ་ཡིན་ཏེ་འདི་ལྟ་སྟེ། ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་ཤིན་ཏུ་གང་བ་ཡིན། ཆུ་བོ་ཡང་ཆུ་འབབ་པ་སྣ་ཚོགས་འབྱུང་ཞིང་། པད་མ་སྡོང་བུ་བཻ་ཌཱུརྱ་རྣམས་ཀྱིས་ཡོངས་སུ་བསྐོར་
[200a.6]བ་ཡིན། པད་མ་གསེར་གྱི་འདབ་མ་རྣམས་ཀྱིས་ཀྱང་ཆུ་བོ་དེ་དག་ཁེབས་པ་ཡིན་ལ། ཆུ་རབ་ཏུ་གསལ་བ་གསེར་གྱི་རྡོ་སྣ་ཚོགས་པ་རྣམས་ཀྱིས་སྒྲ་མཐོན་དམན་དུ་འབྱིན་པ། གར་བྱེད་པ་ལྟ་བུར་འབབ་པ། བྱ་སྣ་ཚོགས་སྒྲ་འདྲེས་པར་འབྱིན་པ་རབ་ཏུ་དགའ་བ་མང་བ་དང་། ལྷ་
[200a.7]དང་ལྷ་མོའི་ཚོགས་རབ་ཏུ་དགའ་བས་གང་ཞིང་གསེར་གྱི་རི་བོའི་རྩེ་ལ་རྒྱུ་བ་གཞན་དག་བཻ་ཌཱུརྱའི་རི་ལ་རྒྱུ་བ་བྱ་ངང་པ་དང་ཀཱ་རཎྜ་བ་དང་ངུར་པའི་ཚོགས་མྱོས་པ་སྒྲ་སྣ་ཚོགས་འབྱིན་པ། པད་མའི་ཚལ་གྱི་གསབ་གསེབ་ན་ལྷ་དང་ལྷ་མོའི་ཚོགས་རབ་ཏུ་དགའ་ཞིང་དགོད་པ་འགྲམ་གཉི་ག་
[200b]
[200b.1]ལྷའི་ཚོགས་རྣམས་ཀྱིས་ཀུན་དུ་གང་བ་ཡིན་ཏེ། ཆུ་བོ་དེ་དག་ཐམས་ཅད་ཀྱི་རླབས་རབ་ཏུ་འབྱུང་བའི་སྒྲ་ཡིད་དུ་འོང་བ་འབྱུང་བ་ཡིན་ནོ། །གཞན་ཡང་པད་མའི་རྫིང་དག་ཡོད་དེ། པད་མའི་གསབ་གསེབ་དེ་དག་ན་ཡང་རིན་པོ་ཆེ་སྣ་ཚོགས་ཀྱི་བུང་བ་འོད་གསལ་ཞིང་མཛེས་པ་
[200b.2]སྣ་ཚོགས་ཀྱིས་བརྒྱན་པ་ཡིན་ནོ། །ལྷ་དག་དེ་དག་ལ་ཡང་རྟོག་པར་བྱེད་དེ་ལྷའི་ཚོགས་ཀྱིས་ཡོངས་སུ་བསྐོར་བ། ལུས་རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པ། འོད་ཀྱི་ཕྲེང་བ་རྒྱ་ཆེ་བ་དག་ཆུ་བོ་དེ་དག་ན་རྩེ་བར་བྱེད་ཅིང་དུས་ཡུན་རིང་དུ་དགའ་བ་ངེས་པར་མཐར་བྱེད་ཅེས་བྱ་བའི་
[200b.3]ཚལ་དེར་འདོང་བར་བྱེད་དེ་རྩེ་བའི་ཕྱིར་ཉེ་བར་འདོང་ངོ་། །སིལ་སྙན་དང་རོལ་མོའི་སྒྲ་སྣ་ཚོགས་འབྱིན་པ་རྗེས་སུ་འབྲང་ཞིང་ཕན་ཚུན་གྲོགས་སུ་གྱུར་པ་རྒྱགས་པ་འབའ་ཞིག་དོན་དུ་བྱེད་པ་དེ་དག་ཚལ་དེར་དོང་ནས། པད་མའི་ཚལ་པི་ཝང་གིས་རྩེ་བ་ཞེས་བྱ་བ་ཀུན་ནས་དཔག་ཚད་ལྔ་བརྒྱར་
[200b.4]མཚུངས་པར་གང་བ་དེར་དགའ་བར་གནས་པ་དག་འཇུག་པར་བྱེད་དོ། །པད་མ་དེ་དག་ཀྱང་མདོག་དང་རོ་དང་དྲི་མཆོག་དང་ལྡན་ཞིང་མཐོ་རིས་དང་འཐུན་པའི་ཆང་གིས་ཤིན་ཏུ་གང་བ་ཡིན་ནོ། །དེ་ནས་ལྷ་ཤིན་ཏུ་བདེ་བ་དེ་དག་ཆང་ཞིམ་པོ་དེ་དག་ལ་འཐུང་ཞིང་གླུ་ལེན་ཏོ། །དེ་ནས་བག་མེད་
[200b.5]པར་གནས་པ་དེ་དག་བྱ་བགེགས་མི་བྱེད་པར་འགྲོ་བ་ཞེས་བྱ་བས་མཐོང་སྟེ། དེ་དག་གིས་ལྷ་བག་མེད་པར་གནས་པ་དེ་དག་ལ་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། ཁྲེལ་མེད་ངོ་ཚ་མེད་པ་དང་། །ལེ་ལོའི་སྡིག་པའི་གྲོགས་པོ་རྣམས། །འདི་དག་མཐོ་རིས་ས་
[200b.6]བོན་མིན། །མཁས་པས་དེ་དག་བསྲུང་བར་གྱིས། །ཁྲེལ་མེད་ངོ་ཚ་མེད་པ་དང་། །རྟག་ཏུ་སྡིག་པ་རྗེས་སུ་སྤྱོད། །མི་ནི་གཡང་ས་ལས་ལྟུང་སྟེ། །དེ་ནི་ཕྱི་ནས་རིག་པར་འགྱུར། །མ་དད་པ་དང་རྨུགས་དང་གཉིད། །དེ་བཞིན་གར་ཡང་འཇིགས་མི་བྱེད། །འཆབ་དང་འཚིག་དང་
[200b.7]རྨོངས་པ་ནི། །དེ་དག་མཐོ་རིས་རྒྱུར་མི་འགྱུར། །ཆང་འཐུང་བརྫུན་ཚིག་རབ་ཏུ་སྨྲ། །གནོད་སེམས་དེ་བཞིན་ལྷག་པར་བརྐམ། །ལས་འབྲས་ལ་ནི་དད་མེད་པ། །ཀུན་དུ་སེམས་ཅན་དམྱལ་བའི་རྒྱུ། །ཡིད་ཀྱི་སྐྱོན་དང་གནོད་སེམས་དང་། །སྡང་བའི་ལས་རྣམས་བསྲུང་བར་གྱིས། །
[201a]
[201a.1]མི་ཀུན་སྡང་བའི་ལས་ཀྱིས་སུ། །སེམས་ཅན་དམྱལ་བ་ཉེ་བར་རྟོག །བརྟན་པ་མེད་པ་སྡིག་སྤྱོད་ཅིང་། །རྟག་ཏུ་འདོད་པའི་དབང་དུ་སོང་། །ལེ་ལོ་ཁོར་མོར་བརྫུན་སྨྲ་བ། །དེ་ནི་དགེ་བའི་འོས་མིན་ནོ། །གང་གི་ཚུལ་ཁྲིམས་འཆིང་བུ་དང་། །སྤྲིན་གྱིས་ཁེབས་ལྟར་
[201a.2]སྨད་པ་དག །དེ་ནི་སྨད་པའི་ཚུལ་ཁྲིམས་ཀྱིས། །མི་ནི་སྨད་པར་སྐྱེ་བར་འགྱུར། །གང་དག་སྡིག་ལ་བློ་གནས་པ། །དེ་དག་མུན་པ་མཐའ་མེད་ལ། །གང་དག་སངས་རྒྱས་བློ་གནས་པ། །དེ་དག་མུན་པ་བསལ་བ་ཡིན། །དེ་བཞིན་དུ་ཆོས་དང་དགེ་འདུན་ལ་ཡང་བརྗོད་པར་བྱའོ། །
[201a.3]བག་མེད་རྨོངས་པའི་ལྷ་རྣམས་ནི། །ཡང་དང་ཡང་དུ་ཆང་གིས་རྨོངས། །བག་མེད་གཉིད་ཀྱིས་རྨོངས་པ་དེ། །མི་རྣམས་སེམས་ཅན་དམྱལ་བར་རྒྱུ། །ཇི་ལྟར་སྐྱེས་ན་ངེས་པར་ནི། །འཆི་བ་ཡོད་པ་དེ་ལྟ་བུར། །སྐྱེ་བོ་སྐྱེ་བ་ཡོད་པ་ཡི། །སྟེང་ན་འཇིག་པ་ཡོད་པར་འགྱུར། །
[201a.4]བག་མེད་རྒྱ་ལྟ་བུ་ཡིས་བཟུང་། །རྒྱ་མཚོ་ལྟ་བུའི་ཡུལ་དུ་བརླུབས། །སྲེད་པའི་ལྕགས་སྒྲོག་དག་ཏུ་བཅུག །ལྷ་རྣམས་དུ་མར་རྩེ་བར་བྱེད། །སྐྱེས་མ་ཐག་ཏུ་ལྷ་དག་གི། །སྐད་ཅིག་དེ་ལ་བདེ་ཟད་འགྱུར། །བག་མེད་པ་ཡིས་བསྒྲིབས་པའི་སེམས། །དབང་མེད་པ་དག་ཤེས་མི་
[201a.5]འགྱུར། །བག་མེད་པ་ཡིས་འཁྲུལ་པའི་ཡིད། །རྟག་ཏུ་ཡུལ་ལ་འདོད་པར་བྱེད། །འདོད་པའི་བདེ་བས་ཚིམ་མེད་པ། །ལྷ་རྣམས་དག་ནི་སྡུག་བསྔལ་ལོ། །གང་ཞིག་སྲེད་པའི་དབང་སོང་བ། །ལྷ་དེ་སྐད་ཅིག་ཐང་ཅིག་དང་། །ནམ་ཡང་ཡུད་ཙམ་དག་ཏུ་ཡང་། །ཉེ་བར་སྤྱོད་པར་
[201a.6]མི་འགྱུར་རོ། །གང་དུ་ལྷ་དག་དབང་མེད་ཅིང་། །འདོད་པའི་དབང་སོང་རྩེ་བྱེད་པ། །ས་འདི་སྲེད་པས་ཉོན་མོངས་ཏེ། །རྣམ་པར་རྟོག་པ་བརྒྱ་ཡིས་བསྒྲིབས། །ཇི་ལྟར་དམྱལ་བར་རྒྱུ་བ་རྣམས། །དེ་ཡི་མེ་ཡིས་སྲེག་པར་བྱེད། །དེ་ལྟར་འདོད་པ་ལས་བྱུང་མེས། །ལྷ་རྣམས་
[201a.7]དག་ནི་སྲེག་པར་བྱེད། །བཀྲེས་དང་སྐོམ་ལས་བྱུང་བའི་མེས། །དེ་ལྟར་ཡི་དགས་རྣམས་ཀྱང་སྲེག །གསོད་པའི་མེ་ཡིས་དུད་འགྲོ་རྣམས། །མི་རྣམས་ཀུན་དུ་ཚོལ་བས་སོ། །དེ་ལྟར་ཀུན་ནས་བྱུང་བའི་མེས། །སེམས་ཅན་འཇིག་རྟེན་མ་ལུས་པར། །ཀུན་ནས་ཡོངས་སུ་
[201b]
[201b.1]བསྐོར་ནས་སུ། །སྲེག་པར་བྱེད་ཀྱང་མི་རིག་གོ། །དེ་ལྟར་བྱ་དེ་དག་གིས་ལྷ་དེ་རྣམས་ལ་མངོན་པར་བརྟགས་ནས། ཡང་དང་ཡང་དུ་རབ་ཏུ་གོ་བར་བྱེད་དོ། །དེ་ནས་དེ་ན་ལྷ་གང་དག་སྔོན་ལས་དགེ་བ་བྱས་ཤིང་སྤྱད་པ་དེ་དག་གལ་ཏེ་ཡང་བྱ་དེ་དག་གི་སྒྲ་རྣར་ཐོས་ནས་འཐུང་
[201b.2]བར་མི་བྱེད་དེ། ཡུད་ཙམ་ཞིག་བག་ཡོད་པ་དང་ལྡན་ནས། དེ་ནས་ཡང་ཡུལ་སྒྲ་དང་རེག་པ་དང་གཟུགས་དང་རོ་དང་དྲི་སྡུག་པ་དཔེ་མེད་པ་རྣམས་ཀྱི་དབང་དུ་སོང་སྟེ། དེའི་ངོ་བོ་ཉིད་ཀྱི་དབང་དུ་སོང་བའི་ཡིད་དག་དེ་ནས་ཡང་སིལ་སྙན་ཡན་ལག་ལྔ་དང་ལྡན་པས་ཚལ་དང་ཉེ་བའི་ཚལ་
[201b.3]རྣམས་སུ་ལྷ་དག་རྩེ་ཞིང་གང་དང་གང་མྱོང་བར་འདོད་པ་དེ་དང་དེ་ཤིན་ཏུ་མྱོང་ངོ་། །ལྷ་དང་ལྷ་མོ་འབུམ་སྙེད་ཀྱིས་ཡོངས་སུ་བསྐོར་ཅིང་རང་གིས་བྱས་པ་ལ་སྤྱོད་པ་ཁ་ཅིག་ནི་བཻ་ཌཱུརྱ་དང་། ཨན་ད་རྙིལ་དང་སྤུག་ལས་བྱས་པའི་རི་རབ་ཀྱི་རིའི་རྩེ་མོ་དང་ཚལ་དང་ཉེ་བའི་ཚལ་གྱི་ས་དང་འབབ་ཆུ་
[201b.4]དང་ལྟེང་ཀ་པད་མས་རྣམ་པར་བརྒྱན་པ་རིའི་རྩེ་མོ་བྱ་སྡུག་གུ་སྣ་ཚོགས་ཀྱིས་རྣམ་པར་བརྒྱན་པ། བཻ་ཌཱུརྱའི་འདབ་མ་དང་གསེར་གྱི་ཟེ་བ་དང་ཤེལ་གྱི་སྡོང་བུའི་པད་མའི་རྫིང་དག་ཏུ་བུང་བའི་ཚོགས་ཀྱིས་ཤིན་ཏུ་གང་བའི་ཡུལ་དཔེ་མེད་པ་ཆུ་བོའི་ཀླུང་ལྟ་བུ་རྣམ་པ་སྣ་ཚོགས་ཀྱི་དབང་དུ་སོང་བ་ན་ཡང་
[201b.5]དང་ཡང་དུ་རྩེ་བར་བྱེད་ཀྱང་ངེས་པར་མྱོང་བར་འགྱུར་བའི་སྡུག་བསྔལ་གང་ཡིན་པ་དེ་དག་མི་རིག་སྟེ། དེ་ལྟར་ཇི་སྲིད་དུ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ཕན་ཚུན་གྲོགས་སུ་གྱུར་པ་དག་དགའ་བར་བྱེད་རྩེ་བར་བྱེད་དོ། །དེ་ཟད་ནས་ལྟུང་བར་འགྱུར་ཏེ། ཇི་ལྟར་ཉི་
[201b.6]མ་ནུབ་ན་ཉིན་མོ་ཟད་པ་དེ་ལྟར་ལྷ་རྣམས་ལེགས་པར་བྱས་པ་ཟད་ན་མཐོ་རིས་ཀྱི་མཐའ་ནས་ལྟུང་བར་འགྱུར་རོ། །ལྷུང་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་
[201b.7]མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་ཤིན་ཏུ་བདེ་བར་འགྱུར་ཏེ། ནོར་མང་བ་དང་མཆོག་ཏུ་རྒྱ་ཆེ་བ་ལ་དགའ་བ་དང་། དམ་པའི་ཆོས་ལ་དགའ་བ་དང་། རྟག་ཏུ་ཤེས་པ་ལ་དགའ་བ་དང་། དགེ་སྦྱོང་དང་བྲམ་ཟེ་ལ་དགའ་བ་དང་། ཚེ་རིང་པོར་འགྱུར་བ་ཡང་
[202a]
[202a.1]མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཟླ་བའི་གནས་ལྟར་རྒྱུ་བ་ཞེས་བྱ་བ་ཇི་ལྟར་
[202a.2]འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་དགེ་བའི་ལས་ཀྱི་མཐའ་སྤྱོད་པ་སེམས་དྲི་མ་དང་བྲལ་བ། སེམས་ཤིན་ཏུ་བསྒོམས་པ། ཡིད་ཤིན་ཏུ་བསྒོམས་པ་གང་གིས་སངས་རྒྱས་ཀྱི་
[202a.3]སྐུ་གཟུགས་བྱ་བ་སྐྱོན་མེད་པར་བྱས་པ་དང་། དེ་བཞིན་དུ་བཅོམ་ལྡན་འདས་ཀྱི་སྐུ་གཟུགས་གསེར་རམ་དངུལ་ལམ་ཟངས་སམ་ལྕགས་ལས་བྱས་པ་ལ་ཡིད་དང་བས་པིར་རམ་རབ་ཏུ་གསལ་བར་བྱེད་པས་སྡུག་པར་བྱེད་ཅིང་སྐུ་གཟུགས་དྲི་མ་དང་བྲལ་བ་མཆོག་ཏུ་སྡུག་པ་དེ་དག་
[202a.4]མཐོང་ནས་སྦྱིན་བདག་དེ་ཤིན་ཏུ་སྙིང་དགའ་ལ་སེམས་ཀྱིས་ཀྱང་ཡང་དང་ཡང་དུ་བྱེད་ན། དེ་སེམས་ཀྱི་ཞིང་ཡོན་ཏན་བཟང་པོ་དང་སེམས་ཀྱི་རྒྱུ་སེམས་བསྒོམས་པས་དགེ་བ་སྤྱོད་པ་བདེ་བ་དང་ལྡན་པར་འགྱུར། གཞན་ཡང་སྲོག་གཅོད་པ་དང་མ་བྱིན་པར་ལེན་པ་སྤོང་བ་ཡིན་ཏེ། 
[202a.5]སྲོག་ཆགས་རྣམས་ལ་ཡིད་ཀྱིས་ཀྱང་གསོད་པར་མི་བྱེད་ཅིང་གནོད་པར་མི་བྱེད་ལ། གཞན་བྱེད་ན་ཡང་རྗེས་སུ་ཡི་རང་བར་མི་བྱེད་ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ་བདག་དང་གཞན་ལ་ཕན་པ་བྱེད་པའི་སྐྱེས་བུ་དམ་པ་དེ་ནི་བདེ་བ་མྱོང་བར་འགྱུར་རོ། །
[202a.6]སྲོག་གཅོད་པ་སྤངས་པ་རྣམ་པ་དུ་ཡོད་ཅེ་ན། འདི་ལ་ཤིན་ཏུ་གུས་པས་བསམས་ནས་ཡིད་ཀྱིས་ཀྱང་གསོད་པར་མི་བྱེད་ཅིང་། གསོད་པར་བྱེད་དུ་མི་འཇུག །ལེགས་པར་བྱས་པའི་ལས་བྱེད་པ་དེ་དྲོད་གཤེར་ལས་སྐྱེས་པའི་སེམས་ཅན་མལ་གཞིའི་འོག་ཏུ་སྐྱེས་ནས་ཟ་བར་བྱེད་
[202a.7]པ་དེ་དག་ཀྱང་བཟུང་ནས་གསོད་པར་མི་བྱེད་ལ། སྲིན་བུ་ཕྲེའུ་དང་གྲོག་སྦུར་ཡང་གསོད་པར་མི་བྱེད་པ་ཡིན་ཏེ། རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། ཡང་སྐྱེས་བུ་དམ་པ་དགེ་བ་ལེགས་པར་བྱས་པའི་ལས་ལ་
[202b]
[202b.1]ཚིམ་པ་མེད་པས་ཐམས་ཅད་དུ་མ་བྱིན་པར་མི་ལེན་ཏེ་དེ་ལྟ་བས་ན་མ་བྱིན་པར་ལེན་པ་སྤངས་པ་ཡིན་ནོ། །རྣམ་པ་ཇི་ལྟ་བུ་ཡིན་རྣམ་པ་དུ་ཡོད་ཅེ་ན། འདི་ལ་གྲང་བས་ཉེན་པའམ་དྲོ་བས་ཉེན་ཀྱང་གཞན་གྱིས་ཡོངས་སུ་བཟུང་བའི་ཤིང་སྐམ་མམ། བོང་བའམ། གདུགས་ཀྱི་གྲིབ་མ་ཙམ་
[202b.2]གྱིས་ཀྱང་འཚོ་བར་མི་བྱེད། གྲིབ་མས་འཚོ་བའི་མི་རྣམས་ཀྱི་གྲིབ་མ་འཕྲོག་པར་མི་བྱེད། འགྲོན་པོ་དག་ཤིང་ལྗོན་པའི་གྲིབ་མ་དག་ལ་ངལ་སོ་ཞིང་འདུག་པ་དབང་གིས་བསྐྲད་ནས། གྲིབ་མ་དེ་དག་ལ་བསིལ་བར་འདུག་ཅིང་དེ་དག་ཀྱང་གདུང་བས་གདུངས་ལ་ཤིན་ཏུ་སྡུག་བསྔལ་བར་
[202b.3]གྱུར་པ་རྣམ་པ་དེ་ལྟ་བུའི་མ་བྱིན་པར་ལེན་པ་ཡང་ཡོངས་སུ་སྤོང་ཞིང་མི་བྱེད་ལ། གྲིབ་མ་མ་བྱིན་པར་ལེན་པ་གཞན་བྱེད་པ་ཡང་ཕྱིར་ཟློག་པར་བྱེད་པ་ཡིན་ཏེ། མ་བྱིན་པར་ལེན་པ་ཤིན་ཏུ་ཆུང་ངུ་ཡང་སྤོང་ཞིང་སྲོག་གཅོད་པ་ཡང་སྤོང་བ་ནི་ལུས་དང་བྲལ་ནས་ཤི་བའི་འོག་ཏུ་བདེ་འགྲོ་མཐོ་རིས་
[202b.4]ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཟླ་བའི་གནས་ལྟར་རྒྱུ་བའི་ལྷ་རྣམས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ། རྒྱུ་རྐྱེན་དང་འཐུན་པར་སྤྱད་པ་དེ་འབྲས་བུ་དེ་དང་འཐུན་པར་འབྱུང་སྟེ་འདི་ལྟ་སྟེ། ཟླ་བ་ཉ་བ་བཅུའི་འོད་ཀྱི་
[202b.5]རྣམ་པ་ཇི་སྙེད་ཡོད་པའི་རྣམ་པ་དེ་སྙེད་ཀྱི་འོད་ལྷའི་ལུས་དེ་ཐམས་ཅད་ལས་ཤིན་ཏུ་དྲི་མ་མེད་པ་འབྱུང་ངོ་། །ལྷ་དེའི་འོད་གང་ཡིན་པའི་འོད་དེས་མཐོ་རིས་ཀྱི་ཕྱོགས་དང་བཅས་པ་བརྒྱ་འགྱུར་དུ་གསལ་བ་དང་ལྡན་པར་འགྱུར་རོ། །འོད་དེ་ཡང་ཚ་བ་དང་བསིལ་བ་མེད་དེ་ལྷ་ཐམས་ཅད་ཀྱི་མིག་ཏུ་
[202b.6]སྡུག་པ་ཡིན་ནོ། །ལྷ་དེ་དག་ཀྱང་གནས་གཞན་དུ་སྐྱེས་པའི་ལྷ་དེ་དག་གི་འོད་པས་ཁྱད་པར་དུ་འཕགས་པ་ཡིན་ཏེ། དེའི་ལས་དགེ་བའི་མཐུས་ཀུན་ནས་དཔག་ཚད་བཅུར་རིན་པོ་ཆེ་དང་རིན་པོ་ཆེའི་འོད་ཐམས་ཅད་ཀྱང་ཟིལ་གྱིས་མནན་ནས་ལྷ་དེའི་འོད་མངོན་པར་གསལ་ལོ། །དེ་
[202b.7]ནས་ལྷ་དེ་ལྷའི་ཚོགས་དུ་མས་ཡོངས་སུ་བསྐོར་ཅིང་སིལ་སྙན་དང་རོལ་མོའི་སྒྲ་སྣ་ཚོགས་འབྱིན་ལ། གླུ་དབྱངས་ཉེ་བར་ལེན་བཞིན་དུ་སྐྱེད་མོས་ཚལ་དགའ་བ་ལྔ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཚལ་དེ་ན་གང་སུམ་ཅུ་རྩ་གསུམ་པ་ཐམས་ཅད་པས་ཁྱད་པར་དུ་འཕགས་པ་ཤིན་
[203a]
[203a.1]ཏུ་དགའ་བ་ལྔ་འབྱུང་སྟེ་འདི་ལྟ་སྟེ། ཤིང་ལྗོན་པ་རྣམས་ཀྱི་གཟི་བརྗིད་དང་འབྲས་བུ་དང་བྱ་བློ་གྲོས་རྒྱ་ཆེ་བ་དང་པད་མའི་རྫིང་གི་ཆུ་དང་འབབ་ཆུ་རབ་ཏུ་མང་བ་དང་ནམ་མཁའ་ལ་རླུང་དྲི་དང་ལྡན་པ་དྲིལ་བུ་གཡེར་ཀའི་སྒྲ་ལྟ་བུ་དུ་མ་ལྡང་བའོ། །དེ་ནས་ལྷ་དེ་ལྷའི་ཚོགས་ཀྱིས་
[203a.2]ཡོངས་སུ་བསྐོར་ནས་དགའ་བ་ལྔའི་ཚལ་དེ་ག་ལ་བ་དེར་འདོང་བར་བྱེད་དེ། སིལ་སྙན་དང་རོལ་མོའི་སྒྲ་དང་གླུ་སྒྲ་རྣམ་པ་སྣ་ཚོགས་ཀྱིས་དགའ་བ་དང་ལྷ་མོ་གཟུགས་བཟང་མོ་དང་ལྡན་ཞིང་ཆ་བྱད་དང་རྒྱན་སྣ་ཚོགས་ཐོགས་པ་རྗེས་སུ་འབྲང་བ་དང་ལྷའི་ཚོགས་རྣམ་པ་སྣ་ཚོགས་ཀྱིས་ཡོངས་སུ་
[203a.3]བསྐོར་ཅིང་སིལ་སྙན་དང་རོལ་མོའི་སྒྲ་ཡན་ལག་ལྔ་དང་ལྡན་པ་ཉེ་བར་ལེན་པ་ན་བདེ་བ་ཤིན་ཏུ་རྒྱ་ཆེ་བ་དག་མྱོང་ངོ་། །ཤིང་གི་ཡོན་ཏན་ཤིན་ཏུ་རྒྱ་ཆེ་བ་མངོན་དུ་གྱུར་པ་གང་ཡིན་པའི་ལས་བྱས་པ་དེས་དྲི་ཐམས་ཅད་ཟིལ་གྱིས་མནན་ནས་དཔག་ཚད་ལྔར་འབྱུང་ངོ་། །འདི་ལྟར་མཐོ་རིས་
[203a.4]པས་ཀྱང་བཟང་བའི་མཐོ་རིས་ཀྱི་ཤིང་ལྗོན་པ་ཁ་ཅིག་གི་འོད་ནི་ཉི་མ་བས་ལྷག་པར་གསལ་ཏེ་འོད་ཤིན་ཏུ་བཟང་པོ་མི་ཚ་མི་གྲང་ངོ་། །འབྲས་བུ་ཡང་དྲི་དང་རོ་དང་རེག་པ་དང་ལྡན་ཏེ་དྲི་དེ་དག་གིས་དྲི་ཐམས་ཅད་ཟིལ་གྱིས་མནན་ནས་དཔག་ཚད་ལྔར་འབྱུང་ངོ་། །འབྲས་བུ་གཟའ་དང་སྐར་མའི་
[203a.5]ཚོགས་ལྟ་བུ་དེ་དག་ལས་ཆང་ཞིམ་པོ་མྱོས་པའི་སྐྱོན་དང་བྲལ་བ་རྣམ་པ་སྣ་ཚོགས་དག་རྟག་ཏུ་འབྱུང་ལ། ཆང་གི་མདོག་དྲི་དང་རོ་སྣ་ཚོགས་སུ་འགྱུར་ཏེ་དེ་དག་གི་དྲི་དཔག་ཚད་ལྔར་འབྱུང་ངོ་། །རོ་ཡང་རྣམ་པ་ཇི་སྙེད་དུ་འདོད་པའི་རྣམ་པ་དེ་སྙེད་དུ་ཆང་དེའི་རོ་འགྲུབ་པར་འགྱུར་ཏེ་ཡོན་
[203a.6]ཏན་དེ་སྙེད་དང་ལྡན་པ་ཡིན་ནོ། །བྱ་ཡང་བག་མེད་པ་ཡང་དག་པར་ཁོང་དུ་ཆུད་པར་བྱ་བ་ཞེས་བྱ་སྟེ། དེ་དག་གིས་ནི་ལྷ་ཤིན་ཏུ་བག་མེད་པ་རྣམས་ལ་འདི་ལྟར་ཡང་དང་ཡང་དུ་ཚིགས་སུ་བཅད་དེ་སྨྲས་པ། སྐྱེས་བུ་མཆོག་དག་ཆོས་འདུལ་བ། །རྟབ་རྟབ་པོར་ནི་བྱེད་པ་དེ། །
[203a.7]ལེགས་པར་བྱས་པའི་ལས་ཟད་ཅིང་། །ཚེ་ཡང་སྐད་ཅིག་བྱེད་པའི་རྒྱུ། །དར་ལ་བབ་པ་ཤིན་ཏུ་འཇོམས། །སྲོག་ཀྱང་ཐམས་ཅད་བྲལ་བར་བྱེད། །ཕུན་སུམ་ཚོགས་པ་ཐམས་ཅད་འཇིག །བག་མེད་ཡིད་ལ་མ་བྱེད་ཅིག །མཐོ་རིས་རྟག་ཏུ་མི་འཐོབ་ལ། །དལ་བ་རྟག་ཏུ་མི་ལྡན་
[203b]
[203b.1]པས། ཇི་སྲིད་དེ་ནི་མི་ལྟུང་བར། །དེ་སྲིད་དགེ་ལ་བརྩོན་པར་གྱིས། །ཆོས་ལ་ཤིན་ཏུ་བསྡམས་པ་དང་། །སེམས་ཀྱང་བསྲུང་བ་བྱས་པས་ནི། །གང་ན་སྐྱོན་དག་མེད་པ་ཡི། །སྔོན་མ་མཐོང་བའི་གནས་འཐོབ་འགྱུར། །གང་དག་རྟག་ཏུ་ཡིད་གཡེངས་ཤིང་། །ཆོས་
[203b.2]ལའང་གཞོལ་བར་མི་བྱེད་པ། །དེ་དག་གི་ནི་བདེ་བ་འདི། །དོན་མེད་འགྱུར་ཏེ་མི་ལྡོག་གོ། །ཚུལ་ཁྲིམས་གཞིས་ནི་ལུས་ཅན་གྱིས། །མཐོ་རིས་རྣམས་སུ་དེ་འདི་ཐོབ། །ཚུལ་ཁྲིམས་དེ་ལ་མི་སྟེན་གང་། །དེ་ནི་ཕྱི་ནས་ཡོངས་སུ་གདུང་། །དེ་བས་ཚུལ་ལྡན་རྟག་པར་ནི། །ཚུལ་
[203b.3]ཁྲིམས་ཉིད་ལ་བསྟེན་པར་བྱ། །ཚུལ་ཁྲིམས་མེད་པ་རྨོངས་པའི་མི། །མཐོ་རིས་སུ་ནི་འགྲོ་མི་འགྱུར། །ལྷ་ཡི་འདོད་པ་ལྔ་ལྡན་པ། །བདེ་བ་སྤྱོད་པ་གང་ཡིན་འདི། །དེ་ནི་ཚུལ་ཁྲིམས་དག་པ་ཡི། །འབྲས་བུ་ཆེན་པོ་ཐོབ་པ་ཡིན། །བག་མེད་དུག་གིས་ཤིན་ཏུ་རྨོངས། །འདོད་པ་སྤྱོད་པའི་
[203b.4]ལྷ་གང་དག །འཚོ་བའི་མཐའ་ནི་འཇིག་པ་དང་། །གཡོ་བ་ཐམས་ཅད་མི་རིག་གོ། །བག་མེད་པ་ཡིས་རྣམ་རྨོངས་པ། །ལྷ་རྣམས་དག་ནི་སྟོང་ཕྲག་དང་། །འབུམ་ཕྲག་དག་ནི་དུ་མ་རྣམས། །འདོད་པའི་མེ་ཡིས་རྣམ་པར་བསྲེགས། །བག་མེད་རྣམ་པར་རྨོངས་པ་ཡིས། །མི་རྣམས་
[203b.5]ཐམས་ཅད་དབང་དུ་བྱེད། །དེ་ནི་ཕྱི་ནས་ཉོན་མོངས་འཐོབ། །འབྲས་བུ་གང་ཡིན་དེ་རིག་གོ། །ཡུལ་རྣམས་ལ་ནི་རྟག་པར་སེམས། །གཡོ་བ་ཆེན་པོ་རྒྱུག་བྱེད་པ། །ཉོན་མོངས་རྨོངས་པ་སྐྱེད་པ་གང་། །འབྱུང་བར་འགྱུར་བ་དེ་མཐོང་ངོ་། ཡུལ་རྣམས་ལ་ནི་ཆགས་པའི་སེམས། །ཉོན་
[203b.6]མོངས་ཁོང་དུ་མི་ཆུད་དེ། །ཉོན་མོངས་གློང་དུ་སྐྱེས་པ་དག །དེ་ནི་ཕྱི་ནས་ཡོངས་སུ་གདུང་། །ཀུན་ཏུ་སྦྱོར་བ་ཕྲ་རྒྱས་བཅས། །ཡུལ་ལ་རྣམ་རྟོག་འབྱུང་བ་ནི། །འཁོར་འདྲ་སེམས་ནི་རྒྱལ་པོ་བཞིན། །དེ་དག་ལྷན་ཅིག་སྤྱོད་པར་འགྱུར། །གང་དག་ཏུ་ནི་ཡིད་འཇུག་པ། །མི་ཤེས་པ་
[203b.7]རྣམས་དེར་འཇུག་སྟེ། །མཐུ་ཡིས་ཕན་ཚུན་མྱོས་པ་དག །སྲིད་པ་གསུམ་ན་འཁྱམ་པར་འགྱུར། །བརྟན་པོ་གང་དག་དེ་ཉིད་རིག །མི་བརྟན་སྡུག་བསྔལ་སྟོང་ལ་སོགས། །འགྲོ་བའི་གནས་པ་མཐོང་འགྱུར་ཏེ། །དེ་དག་ལ་ནི་སྡུག་བསྔལ་མེད། །རྟག་ཏུ་འདོད་པ་ཚོལ་བྱེད་པ། །
[204a]
[204a.1]བུད་མེད་རག་ལས་རྨོངས་པ་གང་། །དེ་དག་ལྷ་ཡི་འཇིག་རྟེན་དུ། །ཐ་མ་དག་ནི་མཐོང་བར་འགྱུར། །རི་འདི་ལྗོན་ཤིང་ཚལ་དུ་བཅས། །རིན་ཆེན་སྣ་ཚོགས་རྣམ་པར་བརྒྱན། །ལྕུག་མ་ཚང་ཚིང་དག་གིས་ཁེབས། །པད་མའི་རྫིང་གིས་རྣམ་པར་བརྒྱན། །འབབ་ཆུ་རྣམ་
[204a.2]པ་སྣ་ཚོགས་དང་། །འཁྲི་ཤིང་རྣམས་ཀྱིས་མཛེས་པར་བྱས། །སྐྱེ་བོའི་ལས་ཀྱི་མངོན་སུམ་འདི། །བརྟོལ་ནས་མཁའ་ལ་བྱུང་གྱུར་པ། །རི་རབ་བསྐལ་པའི་མེས་བསྲེགས་ཏེ། །ཐམས་ཅད་དུ་ནི་མི་འབྱུང་ན། །བག་མེད་རྒྱགས་པས་རྨོངས་པ་ཡི། །སྐྱེ་བ་དང་ནི་འཇིག་འགྱུར་
[204a.3]བ། །དབུ་བ་ཆུ་བུར་ལྟ་བུ་ཡིན། །དེ་ནི་ལྷ་གང་སྨོས་ཅི་དགོས། །དེ་ནས་དེ་ན་ལྷ་སྔོན་དགེ་བའི་ལས་ཀྱི་མཐའ་སྤྱད་པ་ལ་གོམས་པ་གང་ཡིན་པ་དེ་དག་བྱའི་སྒྲ་དེ་ཐོས་ནས། འདི་ལྟར་བྱ་འདི་དག་རྣམ་པར་སྒྲ་འབྱིན་པ་དེ་བཞིན་ཡིན་ནོ་སྙམ་ནས་དེ་ནས་ཡུད་ཙམ་ཞིག་ཁོང་དུ་ཆུད་དོ། །
[204a.4]ཁོང་དུ་ཆུད་ནས་དེ་ནས་ཡང་ཡུལ་ལ་རྣམ་པར་རྨོངས་པ། ཡུལ་རྣམས་ཀྱིས་དབང་དུ་བྱས་པ་ཉིད་སྒྲ་དང་རེག་པ་དང་རོ་དང་གཟུགས་དང་དྲི་སྡུག་པ་རྣམ་པ་སྣ་ཚོགས་དག་གིས་དབང་དུ་བྱས་པ་དག་ཇི་ལྟར་ཚེ་རབས་གཞན་དུ་བྱ་བ་དང་མི་བྱ་བ་དག་བྱས་པ་ལྟར་བྱའི་སྒྲ་དེ་དག་ཅུང་ཟད་ཀྱང་ཡིད་
[204a.5]ལ་མི་འཇོག་གོ། །དེ་ལྟར་སེམས་འདི་ད་ལྟར་བྱུང་བའི་ཡུལ་ལ་བརྐམ་ཞིང་མ་འོངས་པའི་ཉོན་མོངས་པ་ཁོང་དུ་མི་ཆུད་ལ་ཤིན་ཏུ་མི་དྲན་ནོ། །ད་ལྟར་བྱུང་བའི་ཡུལ་ལ་མངོན་པར་འདོད་པས་རྨོངས་པ། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་སམ་གལ་ཏེ་ཡང་ལྷ་
[204a.6]དང་མི་རྣམས་ཀྱི་ནང་ན་འཁྱམ་མོ། །དེ་ལྟར་ཐོག་མ་མེད་པའི་དུས་ནས་ཉོན་མོངས་པ་རྩུབ་མོ་བྱས་པ་མི་དྲན་ལ་སྡུག་བསྔལ་རྗེས་སུ་མྱོང་སྟེ། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྡུག་བསྔལ་མི་བཟད་པ་ཤིན་ཏུ་ཚ་བ་འབྱུང་ངོ་། །ཐོག་མ་མེད་
[204a.7]པའི་དུས་ནས་བཅོས་དཀའ་ཞིང་གདུལ་བ་དཀའ་བ་དེ་དག་ཡིད་ཤིན་ཏུ་རྒྱ་ཆེ་བ་མ་གཏོགས་པར་གདུལ་བར་མི་ནུས་སོ། །དེ་ནས་དགེ་སློང་དེ་དཔྱོད་པར་བྱེད་དེ་བྱ་རྣམས་ལས་གང་གིས་བག་མེད་པར་གནས་པའི་ལྷ་རྣམས་ལ་ཡང་དག་པར་གྱུར་པ། སྙིང་པོ་མེད་པ་མ་ཡིན་
[204b]
[204b.1]པའི་ཆོས་ཁོང་དུ་ཆུད་པར་བྱེད་སྙམ་ནས། དེས་ཐོས་པ་ལས་བྱུང་བའི་ཤེས་པའམ་ལྷའི་མིག་གིས་བརྟགས་ན། མིའི་འཇིག་རྟེན་ན་གྱད་དམ་སིལ་དཀྲོལ་བའམ་གར་མཁན་རབ་ཏུ་མྱོས་པར་གནས་པ་གང་ཡིན་པ་དེ་དག་གོས་ངུར་སྨྲིག་བགོས་ཏེ་གར་བྱེད་དམ། དེ་ནས་
[204b.2]སངས་རྒྱས་ཀྱི་ཡོན་ཏན་གླུ་དབྱངས་སུ་ལེན་ལ། དེ་ལས་ནོར་རྫས་ཀྱི་རྣམ་པའམ་གོས་སམ་འབྲས་བུ་བྷ་ལ་ལཱ་ཏ་ཀ་ཐོབ་པ་དེ་དག་དགེ་སློང་དང་བྲམ་ཟེ་དག་ལ་སྦྱིན་པར་མི་བྱེད་ཀྱི། གཞན་དུ་ན་ཤིན་ཏུ་མགུ་ནས་སྤྱོད་པར་བྱེད་པ་དེ་དག་གོས་ངུར་སྨྲིག་བགོས་པ་ཙམ་ཉིད་ཀྱིས་དེ་
[204b.3]ལུས་དང་བྲལ་ནས་ཤི་བའི་འོག་ཏུ་དེའི་ལས་ཀྱི་མཐུས་ལྷ་རྣམས་ཀྱི་བྱ་ཤིན་ཏུ་བདེ་བར་འགྱུར་བ་མཐོང་ངོ་། །དེ་ནས་ཡང་ལྷ་ཕན་ཚུན་གྲོགས་སུ་གྱུར་པ་རྒྱགས་པ་འབའ་ཞིག་དོན་དུ་བྱེད་པ་དག་བཻ་ཌཱུརྱའི་ཤིང་ལྗོན་པ་གསེར་གྱི་འདབ་མ་དང་ཤེལ་གྱི་ལྕུག་མས་དཀྲིགས་པའི་ལོ་མ་དང་། 
[204b.4]གཞན་ཡང་ལྕུག་མ་དང་། ཤིང་གིས་ཁེབས་པ་དང་བྱི་རུ་མཛེས་པ་སྣ་ཚོགས་དང་། བུང་བ་འབུམ་སྙེད་ཀྱིས་ཡོངས་སུ་བསྐོར་བ་དང་། གསེར་དང་། མུ་ཏིག་གི་ལྡུམ་བུ་སྔོན་པོ་ཉམས་དགའ་བ་རྣམས་ན་བྲོ་རྡུང་གླུ་ལེན་ཏོ། །གཞན་ཡང་རིའི་རྒྱལ་པོ་རི་རབ་ཀྱི་རྩེ་མོ་རིན་པོ་ཆེ་སྣ་
[204b.5]བདུན་གྱིས་རྣམ་པར་བརྒྱན་པ། འབར་བའི་ཕྲེང་བ་འཁྲུགས་པ་ལྟ་བུ་དང་། གཞན་ཡང་གསེར་དང་། དངུལ་དང་། ཤེལ་དང་། བཻ་ཌཱུརྱའི་པད་མའི་རྫིང་རྣམས་སུ་རྩེ་བར་བྱེད་དོ། །ཡང་ཕྱོགས་གཞན་ན་གཞལ་མེད་ཁང་བ་གམ་གྱི་ཕྲེང་བ་གསལ་ཞིང་མཛེས་པ་རྣམས་
[204b.6]ན་རྩེ་བར་བྱེད་ཡོངས་སུ་སྤྱོད་པར་བྱེད་དེ། ལྷ་མོ་དང་ལྷན་ཅིག་འཐབ་མོ་དང་ཕྲག་དོག་གི་རྣམ་པ་འཇིགས་པས་སྐྱོ་བ་མེད་པ་ཕན་ཚུན་གནོད་པ་མེད་པ། གུས་པ་སྐྱེ་ཤིང་དེ་ལ་ཡིད་དད་པར་གྱུར་པ་རྣམས་བདེ་བ་ཤིན་ཏུ་དཔེ་མེད་པ་མྱོང་བར་བྱེད་དོ། །དེ་ནས་ཡང་ལྷ་དེ་
[204b.7]རྣམས་དཔག་བསམ་གྱི་ཤིང་གི་ཕྱོགས་སུ་བྲོ་རྡུང་ཞིང་འཇུག་པར་བྱེད་ལ། དེར་ཞུགས་ནས་ཀྱང་རྟོག་པ་དང་བཅས་པའི་བློ་ཡིད་ལ་འདོད་པ་གང་ཡིན་པ་དེ་དག་ཐམས་ཅད་མཐོ་རིས་དང་འཐུན་པར་འཐོབ་སྟེ། དེ་དག་དཔག་བསམ་གྱི་ཤིང་ཞེས་བྱ་བའི་མིང་འཐོབ་བོ། །
[205a]
[205a.1]དེར་ཡང་དེ་དག་ཡུན་རིང་དུ་ཡུལ་གྱི་བདེ་བ་འདོད་པ་སྡུག་པ་ཡིད་དུ་འོང་བ་ཉེ་བར་སྤྱད་ནས། གསེར་ལས་བྱས་པའི་རི་རབ་མཐོ་བ་དེ་ག་ལ་བ་དེར་འདོང་བར་བྱེད་དེ། འབབ་ཆུ་སྣ་ཚོགས་ཀྱིས་བརྒྱན་པར་དེ་དག་འཛེག་པར་བྱེད་དོ། །ལྷའི་ཚོགས་ཀྱིས་ཡོངས་སུ་བསྐོར་
[205a.2]ཅིང་གླུ་དབྱངས་དང་སིལ་སྙན་དང་རོལ་མོའི་སྒྲ་འབྱིན་པས་རྣ་གུང་གཡེར་བ་དེ་ལ་ཡིད་ཞུགས་པ་ཡུལ་གྱི་བདེ་བ་ལྷའི་རྣ་བར་སྒྲ་སྙན་པ་ཐོས་སོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་བརྒྱད་པ། ལྷ་རྣམས་ཀྱི་མིག་གི་ཡུལ་དུ་
[205a.3]བྱས་པ་ཡང་བདེ་བ་དཔེ་མེད་པ་ཤིན་ཏུ་རྒྱ་ཆེ་བ་མྱོང་སྟེ་འདི་ལྟ་སྟེ། ལྷའི་གཟུགས་དང་ཆ་བྱད་དང་རྒྱན་སྣ་ཚོགས་དང་རང་གི་ལས་ཀྱིས་སྤྲུལ་པའི་གཟུགས་དང་ཆ་བྱད་དང་རྒྱན་གོང་ནས་གོང་དུ་རྣམ་པ་སྣ་ཚོགས་དག་མཐོང་ངོ་། །རི་རབ་ལ་ཡང་ཚལ་དང་ནགས་ཚལ་དང་ལྟེང་ཀ་དང་
[205a.4]པད་མའི་གཟུགས་རྣམ་པ་དུ་མ་དང་དེ་བཞིན་དུ་མེ་ཏོག་གི་ཚལ་དང་ཉེ་བའི་ཚལ་རྣམ་པ་སྣ་ཚོགས་དམིགས་པ་དུ་མ་ཡོད་པའི་དྲི་ཞིམ་པོ་མངོན་པར་འབྱུང་བ་དག་ལ་ལྷ་རྣམས་སྣོམ་པར་བྱེད་དེ། ཤིན་ཏུ་ཡིད་དུ་འཐད་ཅིང་ཡུལ་གྱི་རེག་པ་ལ་རྣམ་པར་ཆགས་པར་འགྱུར་རོ། །
[205a.5]ལྷ་རྣམས་གང་རེག་པར་འདོད་པ་དེ་ཉིད་ཀ་ཙ་ལིན་དི་ཀ་ལྟ་བུར་འཇམ་པ་ཡིན་ཏེ། རྡུལ་དང་བྲལ་བ་དྲི་མ་དང་བྲལ་བ་ཐགས་སུ་མ་བཏགས་པ། ཚོན་དུ་མ་གསལ་བ། དྲི་མངོན་པར་ཞིམ་པ། མཐོང་ན་ཤིན་ཏུ་ཡིད་འཕྲོག་པ་ཡིན་ཏེ། དེ་ལྟར་རེག་པའི་ཡུལ་གྱིས་ལྷ་རྒྱགས་
[205a.6]པ་རྣམས་མྱོས་ཤིང་གནས་སོ། །གཞན་ཡང་ཡིད་ལ་སེམས་པ་གང་ཡིན་པ་དེ་དེ་ཉིད་ཡོན་ཏན་དུ་མ་དང་ལྡན་པ། ཐུན་མོང་མ་ཡིན་པ། གཞན་གྱི་མཐུས་ཉམས་པ་མ་ཡིན་པ། གདུག་པ་མ་ཡིན་པ་དག་འགྲུབ་པར་འགྱུར་རོ། །དེ་ལྟར་བདེ་བའི་མྱོས་པ་རྣམ་པ་དུ་མ་ལ་
[205a.7]གནས་པ་རང་གི་འོད་དང་ལྡན་ཞིང་ལྷ་མོའི་ཚོགས་དུ་མས་ཡོངས་སུ་བསྐོར་བའི་ལྷ་དེ་དག་གནས་དེ་རྣམས་སུ་སྐྱེ་བར་འགྱུར་ཏེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་རྩེ་བར་བྱེད་དགའ་དགུར་སྤྱོད་པར་བྱེད་བདེ་
[205b]
[205b.1]བ་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་ཤིན་ཏུ་ཡིད་དུ་འོང་བ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་
[205b.2]ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་སྐྱེས་ཕན་ཆད་ནས་རྟག་ཏུ་བདེ་བར་འགྱུར་ཞིང་། བོང་སྐྱེད་ཆེ་བ་དང་གང་ན་ཆོས་དང་འཐུན་པ་དང་ཡང་དག་པའི་ལྟ་བ་དང་ལྡན་པའི་ཡུལ་བཟང་པོར་རྒྱལ་པོའམ་བློན་པོ་ཆེན་པོར་སྐྱེ་བར་འགྱུར་ཏེ། སྐྱེས་བུ་དམ་པ་སྡིག་པའི་གྲོགས་པོ་དང་
[205b.3]ཕྲད་པར་མི་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཤིང་སཱ་ལ་ཟུང་ཞེས་བྱ་བ་ཇི་ལྟར་འདུག་
[205b.4]པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ཡང་དག་པའི་ལྟ་བ་ལ་ཞུགས་པ་ཚུལ་ཁྲིམས་དང་ལྡན་པར་གྱུར་ཅིང་། སེམས་ཅན་རྣམས་ལ་ཕན་པར་འདོད་པས་རྟག་ཏུ་ཚུལ་ཁྲིམས་དང་ལྡན་པར་
[205b.5]གྱུར་ལ། ཡང་དག་པའི་ལུས་དང་ངག་ལ་ཞུགས་པར་གྱུར་པ་གང་གིས་འདི་ལྟར་འབྲོག་གི་སེམས་ཅན་སྐོམ་པ་རྣམས་སྲོག་ཆད་པར་མི་བྱའོ་སྙམ་ནས། དེ་ཡང་དེ་ལྟར་སེམས་པ་ཡོངས་སུ་བསྒོམས་པས་སེམས་སྒོམ་པར་བྱེད་དེ་རི་འོར་དང་འབྲོག་དག་ཏུ་ཡུར་ཆུ་དང་འབབ་ཆུ་དང་
[205b.6]ལྟེང་ཀ་དང་རྫིང་བུ་དག་བྱས་པར་ཆུ་ཆེན་པོ་དག་ལས་འབེབས་པར་བྱེད། སྲོག་ཆགས་རྣམས་ཀྱི་ལམ་ནོར་བ་དང་ལམ་ནོར་ནས་འབྲོག་དགོན་པ་དག་ཏུ་ཞུགས་ཏེ། འཇིགས་ནས་བཞིན་མོག་མོག་པོར་གྱུར་པ་ལམ་གོལ་བ་དགོན་པ་ཆེན་པོར་ཞུགས་པ་དེ་དག་ལ་ལམ་སྟོན་པར་
[205b.7]བྱེད་ཅིང་། ཉོན་མོངས་པ་ཆེན་པོ་དེ་ལས་སྒྲོལ་བར་བྱེད་ཀྱང་དེ་དག་གིས་འཚོ་བར་མི་བྱེད་ལ་སེམས་ཅན་ལ་ཕན་པར་ཞུགས་པ་ཁོ་ན་ཡིན་ཏེ། དེ་དག་ནི་སྦྱིན་པ་སྦྱིན་ཞིང་སྲོག་སྐྱོབ་པ་ཡང་ཡིན་ནོ། །ཡང་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་
[206a]
[206a.1]དེ་དག་ཉིད་དམ་གཞན་ཞིག་བསམ་པ་དེ་དང་འཐུན་པར་ཞུགས་པ་དགེ་བའི་ལས་ཀྱི་མཐའ་སྤྱད་པ་དག། དེ་ལྟར་སྲོག་ཆགས་གསད་པའི་རྒྱུ་ཡོད་ཀྱང་གསོད་པར་མི་བྱེད་པ་ཡིན་ཏེ་འདི་ལྟ་སྟེ། ཁྱིམ་ན་སྲོག་ཆགས་དྲོད་གཤེར་ལས་སྐྱེས་པའམ་མངལ་ནས་སྐྱེས་
[206a.2]པ་ཕྲ་མོའམ་སྦོམ་པོར་འབྱུང་བ་དག་ཁྱིམ་དེའི་རྫས་འཇིག་པར་བྱེད་པའམ་དེ་བཞིན་དུ་ཉལ་བའི་སྟེང་དུ་ལྷུང་ནས་གཉིད་འདྲོགས་པར་བྱེད་ཀྱང་སེམས་ཅན་རྣམས་ལ་ཕན་པར་འདོད་པ་དེ་གསོད་པར་མི་བྱེད། སྦལ་པ་དང་སྡིག་པ་ཡང་གསོད་པར་མི་བྱེད། སྲོག་ཡོངས་སུ་ཆད་
[206a.3]ལ་ཐུག་ཀྱང་དེ་དག་ལ་གསོད་པར་མི་བྱེད་ཅིང་གདུག་པ་ལ་ཡང་བཟོད་པར་བྱེད་དོ། །དེ་ལྟར་དེ་དག་གསད་པའི་རྒྱུ་ཡོད་ཀྱང་སྲོག་ཆགས་རྣམས་ལ་འཚེ་བར་མི་བྱེད་ཅིང་སྲུང་བར་བྱེད་པ་ཡིན་ཏེ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་
[206a.4]ཇི་ལྟ་བུ་ཡིན་རྣམ་པ་ནི་དུ་ཡོད་ཅེ་ན། དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱོད་པ་དེའི་འབྲོག་དགོན་པར་ཞུགས་པའི་དཔོན་པོར་གྱུར་ཀྱང་། ཚོང་པ་རྣམས་ཀྱིས་ཚོང་པའི་ཕྱིར་ཆུ་དང་ལན་ཚྭ་ནག་པོར་བསྲེས་པ་གང་ཡིན་པ་དེ་དག་ཀྱང་སྲུང་བར་བྱེད་ལ་སྐོམ་པས་
[206a.5]གདུངས་ཏེ། སྲོག་ཆད་ལ་ཐུག་ཀྱང་ཆུ་དེ་དག་ཚོང་པས་མ་བླུད་ཀྱི་བར་དུ་འཐུང་བར་མི་བྱེད་ལ། གང་གི་ཚེ་ཚོང་པས་བླུད་པ་དེའི་ཚེ་ཆུ་དེ་ལ་འཐུང་བར་བྱེད་ཅིང་གཞན་དག་ལ་ཡང་ལྡུད་པར་བྱེད་དེ། དེ་ལྟར་དབང་ཡོད་པར་གྱུར་ཀྱང་རིན་མ་བྱིན་པར་མི་ལེན་ཏེ། འདི་ཡང་མ་
[206a.6]བྱིན་པར་ལེན་པ་སྤངས་པ་ཡིན་ནོ། །ལས་ཀྱི་འབྲས་བུ་ཤིན་ཏུ་ཕྲ་མོ་མཐོང་བ། རྟག་པར་སངས་རྒྱས་དང་ཆོས་ཀྱི་རྗེས་སུ་ཞུགས་པ། དེའི་ཡོན་ཏན་དྲན་པ་ལྷུར་བྱེད་ལ། སེམས་པས་སེམས་བསྒོམས་པ་ནི་སྡིག་པའི་གྲོགས་པོ་དང་ཡུད་ཙམ་ཡང་མི་སྟེན། ཀུན་དུ་སྨྲ་
[206a.7]བའི་ཚིག་ཙམ་ཡང་མི་སྨྲ། དེ་དང་ལམ་དུ་ཡང་འགྲོགས་པར་མི་བྱེད། གང་དགེ་བའི་ཆོས་ཐམས་ཅད་ཀྱི་བར་ཆད་བྱེད་པའི་གཙོ་བོ་ནི་འདི་ཡིན་ཏེ་འདི་ལྟ་སྟེ། སྡིག་པའི་གྲོགས་པོ་དང་འདུ་བ་ཞེས་བྱ་བ་ཡིན་ལ། དེ་དང་སྨྲ་བའམ་དེ་དང་ལྷན་ཅིག་འོང་ཞིང་འགྲོ་བའམ་དེའི་གྲིབ་
[206b]
[206b.1]མ་དང་ཕྲད་པར་ཡང་མི་བྱེད་དོ། །དེ་ཅིའི་ཕྱིར་ཞེ་ན། འདོད་ཆགས་དང་ཞེ་སྡང་དང་གཏི་མུག་རྣམས་ཀྱི་གཞིར་གྱུར་པ་ནི་སྡིག་པའི་གྲོགས་པོ་དུག་གི་ཤིང་ལྗོན་པ་ལྟ་བུ་ཡོངས་སུ་སྤང་བར་བྱ་བ་ཡིན་ཏེ། དེ་ལྟར་སྐྱེས་བུ་དམ་པ་ཀུན་ནས་གསེར་བཙོ་མ་ལྟ་བུར་གྱུར་པ་དེ་ལུས་དང་བྲལ་ནས་
[206b.2]བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཤིང་སཱ་ལ་ཟུང་གི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ལེགས་པར་བྱས་པ་ཁ་ན་མ་ཐོ་བ་མེད་པ། སྐྱེ་བོ་དགེ་བ་ཀུན་གྱིས་མཆོད་པ། དེའི་ལེགས་
[206b.3]པར་བྱས་པའི་ལས་ངེས་པར་མྱོང་བར་འགྱུར་བ། ལྷའི་ནང་དུ་སྐྱེ་བར་འགྱུར་བའི་འབྲས་བུ་ལ་ཉེ་བར་སྤྱོད་པར་འགྱུར་ཏེ་འདི་ལྟ་སྟེ། ལྷ་དེ་རང་གི་འོད་འབྱུང་བར་འགྱུར་ལ་དེའི་འོད་ཇི་ལྟར་མིའི་གྲངས་ཀྱི་ཚུལ་གྱིས་ཉིན་གཅིག་བཞིན་བགྲངས་པ་དང་ཞག་དང་ཟླ་བར་འཕེལ་བར་འགྱུར་བ་དེ་
[206b.4]ལྟར་རྒྱུ་གང་གིས་འོད་དེ། ལྷ་རྣམས་ཀྱི་ཉིན་མོ་དང་མཚན་མོ་མེད་པར་རང་གི་འོད་ཀྱིས་གསལ་བར་འགྱུར་ཏེ། དེ་ལྟར་ལྷའི་འོད་དེ་འཕེལ་བ་ཡིན་ནོ། །འདི་ལྟར་ལྷ་གཞན་དག་ཀྱང་། འདི་ནི་བདག་ཅག་གི་གནས་གཞན་དུ་སྐྱེས་པའི་ལྷ་ཐམས་ཅད་པས་འོད་ལྷག་པར་བཟང་ངོ་
[206b.5]སྙམ་ནས། ལྷ་མོ་དག་གི་མདུན་དུ་ཤིན་ཏུ་ངོ་ཚ་བ་སྐྱེའོ། །དེ་ནས་ལྷ་རྣམས་བརྒྱ་བྱིན་གྱི་དྲུང་དུ་སོང་ནས་དྲིས་པ། ཀྱེ་བརྒྱ་བྱིན་འདི་ལྟར་ལྷ་གསར་དུ་སྐྱེས་པ་ཞིག་མཆིས་ཏེ། དེའི་འོད་ཀྱིས་བདག་ཅག་ཐམས་ཅད་ཟིལ་གྱིས་མནན་ནས་མཆིས་སོ། །དེ་ནས་བརྒྱ་བྱིན་གྱིས་
[206b.6]དེའི་ཚེ་འདི་ལྟར་ཚིགས་སུ་བཅད་དེ་སྨྲས་པ། གསེར་གྱི་རི་བོ་རི་རབ་འདི། །འོད་ཀྱི་ཕྲེང་བ་གང་ཡིན་པ། །འོད་དེ་ཚུལ་ཁྲིམས་ལས་བྱུང་འདིའི། །བཅུ་དྲུག་ཆར་ཡང་མི་ཕོད་དོ། །ཚུལ་ཁྲིམས་རྟག་ཏུ་འབར་བ་ན། །གསེར་ནི་བཙོ་མ་ལྟ་བུ་སྟེ། །རང་གི་ལས་ཀྱིས་ཡང་དག་
[206b.7]ལྡན། །སུམ་ཅུ་རྩ་གསུམ་བརྒྱན་པར་འགྱུར། །དམན་དང་འབྲིང་དང་ཁྱད་པར་འཕགས། །ཚུལ་ཁྲིམས་རྣམ་པ་གསུམ་རྣམས་ཀྱི། །འབྲས་བུ་དེ་བཞིན་རྣམ་གསུམ་སྟེ། །དམན་དང་འབྲིང་དང་མཆོག་ཏུ་མཐོང་། །བག་མེད་སྤངས་པའི་ཚུལ་ཁྲིམས་ནི། །བག་ཡོད་པ་ཡིས་
[207a]
[207a.1]འཕེལ་བ་ཡིན། །དེ་ནི་རྟག་ཏུ་བདེ་སྦྱིན་མཐོང་། །འདི་ནི་ཆོས་ཉིད་རྣམ་པར་གནས། །ལུས་ཅན་ཚུལ་ཁྲིམས་ལས་བྱུང་བའི། །དྲི་མེད་འོད་ནི་གང་ཡིན་པ། །དེ་ནི་ཉི་མ་སྟོང་སྙེད་དག །འདུས་པའི་འོད་ཀྱིས་ཐུབ་མི་འགྱུར། །ཚུལ་ཁྲིམས་རྣམ་བདུན་
[207a.2]དགའ་བ་དག །མི་མཆོག་དམ་པ་གང་སྲུང་བ། །སངས་རྒྱས་ཀྱིས་ནི་བཤད་པ་གང་། །དེ་ནི་ལས་ཀྱི་འབྲས་བུ་སྤྱོད། །ལུས་ཅན་ལེགས་པར་བྱས་པ་ཡི། །ལས་རྣམས་འདིར་ནི་ཆུད་མི་ཟ། །དེ་བཞིན་ལས་རྣམས་མ་བྱས་པའི། །འོང་བར་མ་མཐོང་འཇིག་པའང་མེད། །
[207a.3]བྱིས་པ་རྒྱུ་ལ་མ་ཆགས་ལ། །རྣམ་པར་སྨིན་ལ་ཆགས་པར་བྱེད། །བྱེ་མ་རྣམས་ལ་མར་མེད་ལྟར། །རྒྱུ་མེད་ན་ནི་འབྲས་བུ་མེད། །སེར་སྣ་མེད་ཅིང་དགེ་བ་ཡི། །སྐྱེས་བུ་དགེ་བ་སྤྱོད་པ་ཡིན། །སྡིག་པའི་བདག་ཉིད་རྨོངས་པ་གང་། །དེ་ནི་རྟག་ཏུ་ཁྲོ་ལ་སྤྱོད། །དེ་ལྟར་
[207a.4]ལྷ་དེ་དག་ལ་བརྒྱ་བྱིན་དེས་ལེགས་པར་བྱས་པའི་ལས་ཀྱི་འབྲས་བུ་ཁོང་དུ་ཆུད་པར་བསྙད་དོ། །དེ་ནས་ལྷ་རྣམས་བརྒྱ་བྱིན་གྱི་ཚིག་དེ་སྤྱི་བོས་བླངས་ནས་ཡང་ཤིང་སཱ་ལ་ཟུང་གི་གནས་ག་ལ་བ་དེ་ཉིད་དུ་འདོང་བར་བྱེད་དོ། །དོང་ནས་དེ་ལྷ་དང་ལྷ་མོའི་ཚོགས་དང་ལྷན་ཅིག་
[207a.5]དགའ་བར་བྱེད། དགའ་དགུར་སྤྱོད་པར་བྱེད་ཅིང་སིལ་སྙན་སྣ་ཚོགས་ཀྱི་སྒྲ་འབྱིན་པ་རྗེས་སུ་འབྲང་བཞིན་དུ་ཤིང་སཱ་ལ་དེ་གཉིས་ཀྱི་གནས་ག་ལ་བ་དེ་ཉིད་དུ་འདོང་བར་བྱེད་དོ། །ཤིང་སཱ་ལ་དེ་གཉིས་ཀྱང་སུམ་ཅུ་རྩ་གསུམ་དུ་གཏོགས་པའི་ཚལ་དང་ཉེ་བའི་ཚལ་ཐམས་
[207a.6]ཅད་པས་ཚད་དང་མདོག་དང་མེ་ཏོག་དང་འོད་དག་གིས་ལྷག་པ་ཡིན་ནོ། །ཤིང་སཱ་ལ་དེ་གཉིས་ཀྱང་དྲིལ་བུ་གཡེར་ཀ་སྒྲ་འབྱུང་བའི་དྲ་བ་འཕྱང་བ་དང་། ལོ་མ་ལས་ཀྱང་ཇི་ལྟར་སིལ་སྙན་ཡན་ལག་ལྔ་དང་ལྡན་པའི་སྒྲ་འབྱུང་བ་དེ་ལྟར་དེ་གཉིས་ལ་སྒྲ་འབྱུང་ངོ་། །དེ་
[207a.7]དག་ལོ་མའི་སྒྲ་དེ་ཐོས་ནས་ཡང་དགའ་བར་གནས་པར་བྱ་བའི་ཕྱིར་ཤིང་སཱ་ལ་དེ་གཉིས་ག་ལ་བ་དེ་ཉིད་དུ་འདོང་བར་བྱེད་དོ། །དེ་ནས་ཉེ་བར་དོང་ནས་ལྷ་དེ་དག་ཤིང་སཱ་ལ་དེ་གཉིས་ལ་འཛེག་པར་བྱེད་དོ། །ཤིང་སཱ་ལ་དེ་གཉིས་ཀྱི་སྟེང་ན་ཡང་པད་མའི་རྫིང་ཆུ་རབ་ཏུ་དགའ་
[207b]
[207b.1]བ་ཞེས་བྱ་བ་ཡོད་དེ། བྱ་ངང་པ་དང་ཀཱ་རཎྜ་བ་དང་ངུར་པ་སྒྲ་སྙན་པ་འབྱིན་ཅིང་རྟག་ཏུ་ཆུ་ཡན་ལག་བརྒྱད་དང་ལྡན་པས་ཤིན་ཏུ་གང་བ་ཡིན་ནོ། །དེ་ལ་འཛེགས་ནས་ལྷ་རྣམས་ཀྱིས་འདི་ལྟར་ཤིང་སཱ་ལ་འདི་གཉིས་མ་གཏོགས་པར་ཤིང་ལྗོན་པ་གང་གི་སྟེང་ན་ཡང་། པད་མའི་རྫིང་མེད་
[207b.2]པ་ཤིན་ཏུ་ངོ་མཚར་ཆེ་བ་འདི་མཐོང་སྟེ། ཀྱེ་མ་ཤིང་སཱ་ལ་འདི་གཉིས་ནི་ཤིང་ཡོངས་འདུ་ས་བརྟོལ་མ་གཏོགས་པར་ཤིང་ལྗོན་པ་ཐམས་ཅད་ཀྱི་ནང་ན་ཀུན་གྱི་གཙོ་བོ་ཡིན་ཞིང་ཐམས་ཅད་དུ་དགའ་བ་ཡིན་ནོ་སྙམ་མོ། །དེ་ནས་དེ་དག་རིག་ནས་དེ་གཉིས་ཀྱི་སྟེང་ན་ལྷ་དེ་དག་ལྷ་མོའི་ཚོགས་
[207b.3]དང་ལྷན་ཅིག་བདེ་བ་ཉེ་བར་སྦྱར་བ་དང་ཡུལ་གྱི་བདེ་བ་སྣ་ཚོགས་ཀྱིས་དགའ་བར་བྱེད་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་དག་དེར་ཡུན་རིང་དུ་བདེ་བ་དག་མྱོང་ནས་རྟག་ཏུ་རྩེ་བ་ཞེས་བྱ་བ་ག་ལ་བ་དེར་མགོ་ལ་པད་མའི་ཕྲེང་བ་ཐོགས་པ་ཐགས་སུ་མ་བཏགས་པའི་གོས་ཁ་དོག་རྣམ་པ་
[207b.4]སྣ་ཚོགས་བགོས་པ། ཁ་དོག་སྣ་ཚོགས་ལས་ལུས་ཀྱི་འོད་འབྱུང་བ་རྣམས་འདོང་བར་བྱེད་དོ། །ལྷ་དེ་རྣམས་ཀྱི་ལུས་ལས་འོད་འབྱུང་བ་གང་ཡིན་པ་དེ་ཅུང་ཟད་ཅིག་དཔེར་བྱ་ན། ཇི་ལྟར་མིའི་འཇིག་རྟེན་ན་དབྱར་གྱི་དུས་སུ་འཇའ་ཁ་དོག་ཅན་ཁ་དོག་སྡུག་གུ་གསུམ་དང་ལྡན་པ་
[207b.5]འབྱུང་བ་དེ་ལྟར་ལྷ་དེ་རྣམས་ཀྱི་པད་མ་དེ་དག་ལས་འོད་སྔོན་པོ་དང་སེར་པོ་དང་དམར་པོ་འབྱུང་ངོ་། །དེ་ནས་ལྷ་དེ་དག་དགའ་བར་གནས་པར་བྱ་བའི་ཕྱིར་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་སྟེ། འདོད་པའི་ཡོན་ཏན་ལྔ་དང་ལྡན་ཞིང་ཡུལ་གྱི་བདེ་བ་ལ་ཉེ་བར་སྤྱོད་པ་ནི། རི་བོའི་
[207b.6]ཆུ་བོའི་ཤུགས་ལྟར་ཐམས་ཅད་དུ་ཡུལ་གྱི་བདེ་བ་རྗེས་སུ་མྱོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་ཤིང་སཱ་ལ་ཟུང་གི་ལྷ་རྣམས་ཀྱི་ས་ག་ལ་བ་དེར་ཆོས་བཟང་ན་གནས་པའི་ལྷའི་ཚོགས་ཀུན་དང་ལྷན་ཅིག་སྐྱེད་མོས་ཚལ་དུ་དགའ་སྤྱོད་བྱ་བའི་ཕྱིར་འདོང་བར་བྱེད་དེ། སིལ་སྙན་དང་
[207b.7]རོལ་མོའི་སྒྲ་སྣ་ཚོགས་འབྱིན་ཅིང་། ལྷ་མོའི་ཚོགས་རྣམ་པ་སྣ་ཚོགས་དག་མདུན་ན་གླུ་དབྱངས་ལེན་བཞིན་དུ་འདོང་བར་བྱེད་དོ། །དེ་ནས་བརྒྱ་བྱིན་གང་ནས་འོང་བ་དེར་ཤིང་སཱ་ལ་ཟུང་གི་ལྷ་རྣམས་འོང་བར་བྱེད་དོ། །འོངས་ནས་དེ་དག་ཀྱང་སིལ་སྙན་དང་རོལ་མོའི་སྒྲ་སྣ་
[208a]
[208a.1]ཚོགས་འབྱིན་ཅིང་། ལྷ་མོའི་ཚོགས་ཀྱིས་བསྐོར་བ་རྣམས་ཐལ་མོ་སྤྱི་བོར་སྦྱར་ཏེ། བརྒྱ་བྱིན་ལ་མཆོད་ནས་ལྷ་མོ་དང་ལྷ་དེ་དག་ཀུན་ཀྱང་ཕན་ཚུན་འདྲེས་ཤིང་ཆོས་བཟང་ན་གནས་པ་དང་ཤིང་སཱ་ལ་ཟུང་གི་ས་ན་གནས་པ་དེ་དག་ཕན་ཚུན་གྲོགས་སུ་གྱུར་
[208a.2]པ། ཤིན་ཏུ་སྙིང་དུ་སྡུག་པར་གྱུར་པ་ཕན་ཚུན་ཡིད་ལ་གནོད་པ་མེད་པ་ཕན་ཚུན་འཐུན་པར་གྱུར་པ་རྣམས་སིལ་སྙན་ཡན་ལག་ལྔ་དང་ལྡན་པ་ཆགས་སུ་རུང་བ་སྙན་པ་འཐུན་པ་འཐུན་པ་ཉིད་དང་རྗེས་སུ་ལྡན་པ་སྐྱེ་བོ་ཐམས་ཅད་ཀྱི་སྙིང་འཛིན་པར་གྱུར་པས་བྲོ་རྡུང་ལ་དགོད་བཞིན་
[208a.3]དུ་ཤིང་སཱ་ལ་ཟུང་དེ་གཉིས་ག་ལ་བ་དེར་འདོང་བར་བྱེད་དོ། །དོང་ནས་ཀྱང་ལྷ་དེ་རྣམས་ཀུན་གྱི་སྔོན་དུ་འགྲོ་བ་བརྒྱ་བྱིན་ཡོངས་སུ་བསྐོར་ནས་བྲོ་རྡུང་བར་བྱེད་དགོད་པར་བྱེད་ཆང་ཞིམ་པོ་དག་ཀྱང་འཐུང་བར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ལྷ་དེ་དག་ལ་འདི་
[208a.4]སྐད་སྨྲས་སོ། །ལྷ་དག་ཤིང་ཡོངས་འདུ་ས་བརྟོལ་མ་གཏོགས་པར་སུམ་ཅུ་རྩ་གསུམ་པའི་ཚལ་དང་ཉེ་བའི་ཚལ་ཤིང་ལྗོན་པ་ཐམས་ཅད་ཀྱི་ནང་ན་ཀུན་ཏུ་གཙོ་བོར་གྱུར་པ་ཤིང་སཱ་ལ་ཟུང་འདི་གཉིས་ལ་ལྟོས། ལྷའི་རྒྱལ་པོ་མཐོང་ལགས་སོ། །དེ་ནས་བརྒྱ་བྱིན་གྱིས་
[208a.5]དེ་དག་ལ་འདི་སྐད་སྨྲས་སོ། །ཀྱེ་ལྷ་ཁྱེད་ཅག་གིས་ཤིང་སཱ་ལ་ཟུང་འདིའི་མཐུ་མ་ཤེས་ཀྱི་ལྷ་ཁྱེད་རྣམས་ཀྱིས་གཟུགས་འབའ་ཞིག་ཤེས་པར་ཟད་དེ། ཤིང་སཱ་ལ་འདི་གཉིས་ཀྱི་མཐུ་ལྟོས་ཤིག། དེ་ནས་ལྷའི་རྒྱལ་པོ་བརྒྱ་བྱིན་ཤིང་རྟ་ལས་བབས་ནས། རྡོ་རྗེའི་
[208a.6]ཕྱོགས་གཅིག་གིས་ཤིང་སཱ་ལ་ཟུང་ཡ་གཅིག་ལ་བསྣུན་པ་དང་། དེ་ནས་སྡོང་པོ་ལས་སྒོ་བྱེ་སྟེ་ཤིང་སཱ་ལ་དེའི་ནང་ན་སྟེགས་དང་འབབ་ཆུ་དང་ལྟེང་ཀ་དང་ཚལ་དང་ཉེ་བའི་ཚལ་ཉམས་དགའ་བ་སྣ་ཚོགས་དང་འབབ་ཆུ་ཡང་ཤིན་ཏུ་བསིལ་ཞིང་པད་མའི་ཚལ་གྱིས་ཁེབས་
[208a.7]པ། སྟེགས་དང་རི་རྩེ་དག་གིས་བརྒྱན་པ། ཁ་ཅིག་ནི་ནོར་བུ་ལས་བྱས། ཁ་ཅིག་ནི་དངུལ་ལས་བྱས། ཁ་ཅིག་ནི་ཤེལ་ལས་བྱས། ཁ་ཅིག་ནི་བཻ་ཌཱུརྱ་ལས་བྱས་པ་ཡིན་ཏེ། འབབ་ཆུ་དང་ཆུ་བོ་དང་རི་བོ་ཉམས་དགའ་བ་སྣ་ཚོགས་པ་དག་མཐོང་ངོ་། །དེ་ནས་
[208b]
[208b.1]གཞན་ཡང་ལྷ་དེ་རྣམས་ཤིང་སཱ་ལ་ཟུང་དེ་ཡ་གཅིག་གི་ནང་དུ་ཞུགས་པ་དང་པད་མའི་རྫིང་རིན་པོ་ཆེ་སྣ་བདུན་གྱི་པད་མ་རྣམས་ཀྱིས་བརྒྱན་པ། བུང་བ་འབུམ་སྙེད་ཀྱིས་ཡོངས་སུ་བསྐོར་བ་དག་མཐོང་ངོ་། །གསེར་དང་དངུལ་དང་བཻ་ཌཱུརྱ་དང་ཨན་ད་རྙིལ་གྱི་ཤིང་ལྗོན་པ་འོད་གསལ་བའི་
[208b.2]ཚལ་བྱའི་ཚོགས་ཀྱིས་ཡོངས་སུ་བསྐོར་བ་དག་ཀྱང་མཐོང་ངོ་། །བྱ་དེ་དག་ཀྱང་འདབ་གཤོག་གི་མཐའ་རིན་པོ་ཆེ་སྣ་བདུན་ལས་བྱས་ཤིང་རྒྱས་པ་ཡིན་ཏེ། ཇི་ལྟར་སྒྲ་འབྱིན་པ་ཐོས་ནས་ལྷ་དག་ཀྱང་སྔོན་མ་བྱུང་བ་ངོ་མཚར་ཆེ་བ་མཐོང་ནས་ཤིན་ཏུ་དགའ་བ་མྱོང་ཞིང་། གཞན་ལ་ཡང་ངོ་
[208b.3]མཚར་སྐྱེད་པ་དེ་ལྟ་བུའི་སྒྲ་སྙན་པ་རྣམ་པ་དུ་མ་འབྱིན་ཏོ། །དེ་ནས་ལྷའི་རྒྱལ་པོ་བརྒྱ་བྱིན་ཡང་ལྷའི་ཚོགས་དང་ལྷན་ཅིག་ཡོངས་སུ་བསྐོར་ཏེ། ཚལ་དང་ཉེ་བའི་ཚལ་ལེགས་པར་མཐོང་བར་འདོད་པ་ཤིང་སཱ་ལ་ཟུང་ཡ་གཅིག་གི་ནང་ན་གཞལ་མེད་ཁང་དཀྲིགས་པ་ག་ལ་བ་དེར་དོང་ངོ་། །
[208b.4]དེར་ཡང་ལྷ་རྣམས་ཀྱིས་ཁང་བཟངས་རྣམ་པ་སྣ་ཚོགས་དཀྲིགས་པ་དག་ན་ཀ་བ་ཉམས་དགའ་བ་རྣམ་པ་སྣ་ཚོགས་ཀྱིས་བརྒྱན་པ། ཀ་བ་དང་ར་བ་རིན་པོ་ཆེ་སྣ་བདུན་གྱིས་རྣམ་པར་བརྒྱན་པ་ལ་འདི་ལྟ་སྟེ། ཨན་ད་རྙིལ་དང་བཻ་ཌཱུརྱ་དང་གསེར་དང་དངུལ་དང་སྤུག་དང་ཤེལ་དང་མུ་
[208b.5]ཏིག་རྣམས་ཀྱིས་ཀ་བ་རྣམ་པ་དུ་མར་ཕྱེ་ཞིང་སྣ་ཚོགས་སུ་བརྒྱན་པ། སྟན་ཁྲ་བོ་རྣམ་པ་སྣ་ཚོགས་ལེགས་པར་བཏིང་བ། རིན་པོ་ཆེའི་གོས་སྣ་ཚོགས་ཀྱིས་མཛེས་པར་བྱས་པ། འདུག་ཁྲི་དེ་དག་ཀྱང་སྡུག་པར་བྱས་ཤིང་རྐང་པ་རྣམ་པ་སྣ་ཚོགས་ཀྱིས་མཛེས་པར་
[208b.6]བྱས་པའི་འདུག་ཁྲིའི་རྐང་པ་དེ་ལ་ཉེ་བར་བརྒྱན་པ་འདི་ལྟ་སྟེ། རྡོ་རྗེ་དང་ཨན་ད་རྙིལ་དང་ཤེལ་དང་གསེར་དང་དངུལ་གྱིས་རྣམ་པར་བརྒྱན་པ་དག་མཐོང་ངོ་། །དེ་ནས་གཞན་ཡང་བརྒྱ་བྱིན་སྔོན་དུ་འགྲོ་བའི་ལྷ་ཤིང་སཱ་ལ་ཟུང་གི་ནང་དུ་ཞུགས་པ་རྣམས་རིའི་རྩེ་མོ་ཀུན་ནས་མཐོང་ན་
[208b.7]ཡིད་དུ་འོང་བ། བྱ་སྣ་ཚོགས་འབུམ་སྙེད་ཀྱིས་ཡོངས་སུ་བསྐོར་ཅིང་སྐད་འབྱིན་པ་དག་མཐོང་ངོ་། །དེ་ནས་ལྷ་རྣམས་ལ་བརྒྱ་བྱིན་གྱིས་འདི་སྐད་སྨྲས་སོ། །ཤིང་སཱ་ལ་ཟུང་གི་ནང་ན་ཉམས་དགའ་བ་འདི་ལ་ཁྱེད་ཅག་ལྟོས། ལྷའི་རྒྱལ་པོས་དེ་སྐད་སྨྲས་པ་དང་། ལྷ་རྣམས་
[209a]
[209a.1]ཀྱིས་འདི་སྐད་སྨྲས་སོ། །བརྒྱ་བྱིན་ཇི་ལྟ་བ་བཞིན་མཐོང་ལགས་སོ། །དེ་ནས་ལྷའི་འཁོར་དེ་ན་འདི་ལྟར་ལྷ་བག་མེད་པས་ཡིད་ཤིན་ཏུ་ལྷག་པར་དབང་དུ་བྱས་པ་གང་ཡིན་པ་དེ་དག་མཐོང་བ་དང་དེ་དག་བཀར་ནས་ལས་ཀྱི་འབྲས་བུ་ཤིན་ཏུ་བསྟན་པའི་ཕྱིར་
[209a.2]ལས་ཀྱི་མེ་ལོང་གི་ཁང་པ་ཞེས་བྱ་བ་དེར་འཇུག་པར་བྱེད་དོ། །དེ་ནས་ལས་ཀྱི་མེ་ལོང་གི་ཁང་པ་དེར་ཞུགས་ནས་བརྒྱ་བྱིན་དེས་བཻ་ཌཱུརྱའི་རྩིག་ངོས་ཤིན་ཏུ་དྲི་མ་མེད་པ། མེ་ལོང་གཡའ་མེད་པ་ལྟར་ཀུན་ནས་གསལ་བ་དེ་དག་སྟོན་པར་བྱེད་དོ། །དེ་ནས་གཞན་ཡང་བརྒྱ་བྱིན་
[209a.3]དེས་ལྷ་རྣམས་ལ་སྟོན་པར་བྱེད་དེ། ལྷ་དག་ལས་ཀྱི་འབྲས་བུ་ལ་ཉེ་བར་སྤྱོད་པ་རྩིག་ངོས་མེ་ལོང་ལྟ་བུ་ལ་བྲིས་པ་སྣ་ཚོགས་སྣང་བ་འདི་ཡིན་ཏེ། གང་དང་གང་གིས་ལས་གང་བྱས་པ་དང་རྣམ་པ་གང་དང་གུས་པ་གང་གིས་གང་གི་ཚེ། ཞིང་གང་ལ་དངོས་པོ་གང་བྱིན་པ་
[209a.4]ཇི་ལྟར་བྱིན་པ་དང་དད་པ་གང་གིས་སྦྱིན་པ་དང་དུས་གང་གི་ཚེ་བྱིན་པ་དེ་ལྟར་ཡོངས་སུ་བསྔོས་པ་དང་། གང་གི་ཚེ་ཡོངས་སུ་བསྔོས་པ་དང་འབྲས་བུ་གང་དུ་སྐྱེ་བར་ཡོངས་སུ་བསྔོས་པ་དང་རྣམ་པ་གང་གིས་ཡོངས་སུ་བསྔོ་བའི་སྦྱིན་པའི་འབྲས་བུ་སྣང་བ་དེ་དག་ལ་ཁྱེད་ཅག་
[209a.5]ལྟོས། དེ་ནས་གཞན་ཡང་བརྒྱ་བྱིན་དེས་ལྷ་དེ་དག་ལ་རབ་ཏུ་སྟོན་པར་བྱེད་དེ། འདི་ལྟར་ཚུལ་ཁྲིམས་ཤིན་ཏུ་བསྒོམས་པ། འགྲོ་བ་ཐམས་ཅད་དུ་ཕ་མ་ལྟ་བུར་གྱུར་པ། སླུ་བ་མེད་པ། རྣམ་པར་སྨིན་པ་མཆོག་ཏུ་ཉམས་དགའ་བ། མཚོ་ལྟར་རྙོག་པ་མེད་པ། མཐོ་རིས་སུ་
[209a.6]འགྲོ་བའི་ས་བོན་གང་གིས་གང་གི་ཚེ་ཇི་ལྟར་གང་ཞིག་གང་རྣམས་ལ་རྣམ་པ་གང་གིས་ཚུལ་ཁྲིམས་རྣམ་པ་བདུན་སྲུང་བ་དེ། དེའི་ཚེ་རྣམ་པ་དེས་གནས་སྐབས་དེར་སྐྱེས་པ་དེའི་ཚུལ་ཁྲིམས་ཀྱི་འབྲས་བུ་དེ། ལྷ་དང་མི་རྣམས་ཀྱི་ནང་དུ་སྨིན་པ་ལ་ཁྱེད་ཅག་ལྟོས། དེ་ནས་གཞན་
[209a.7]ཡང་བརྒྱ་བྱིན་དེས་ལྷ་དེ་དག་ཉིད་ལ་དེར་ལས་ཀྱི་མེ་ལོང་ཉིད་རབ་ཏུ་སྟོན་པར་བྱེད་དེ། འདི་ལྟར་འདི་དག་ཀུན་ནི་ལས་ཀྱི་འབྲས་བུའི་ཚོགས་ཡིན་ཏེ། ཡེ་ཤེས་ཀྱི་སྒྲོན་མའི་སྐྱེས་བུ་གང་གིས་གང་གི་ཚེ་འདི་ལྟར་ཡེ་ཤེས་ལ་གོམས་ཤིང་། ཡང་དག་པའི་ལྟ་བར་གྱུར་པ་ཡེ་ཤེས་
[209b]
[209b.1]དེའི་ཐ་མ་དང་འབྲིང་དང་མཆོག་ཟག་པ་དང་བཅས་པ་དང་ཟག་པ་མེད་པའི་འབྲས་བུ་ལ་ཁྱེད་ཅག་ལྟོས། དེ་ནས་གཞན་ཡང་བརྒྱ་བྱིན་དེས་ལྷ་དེ་དག་ཉིད་ལ་སྦྱིན་པ་དང་ཚུལ་ཁྲིམས་དང་ཡེ་ཤེས་རྣམ་པ་དགུའི་གནས་སྐབས་རབ་ཏུ་སྟོན་པར་བྱེད་དེ། སྦྱིན་པ་ཐ་མ་དང་འབྲིང་དང་
[209b.2]མཆོག་གིས་མཐོ་རིས་རྣམས་སུ་འབྲས་བུ་རྣམ་པར་སྨིན་པ་འབྱུང་བར་འགྱུར་རོ། །དེ་ལ་སེམས་བསྒོམས་ཤིང་། ཞིང་ཡོན་ཏན་དང་ལྡན་ལ་སླུ་བ་མེད་པའི་མཚན་ཉིད་དང་ལྡན་ཡང་དངོས་པོ་ཕུན་སུམ་ཚོགས་པ་མ་ཡིན་ན་འབྲས་བུ་དེ་ཉིད་ཆུང་ལ། འབྲས་བུ་ཡི་དགས་མཐུ་
[209b.3]བོ་ཆེར་འགྱུར་ཏེ། དུད་འགྲོ་ཞིག་ན་ཡང་འབྲས་བུ་བདེ་བ་འཐོབ་པར་འགྱུར་རོ། །ལྷ་དག་ལས་ཀྱི་མེ་ལོང་འདི་ཉིད་ཀྱི་ནང་ན་འབྲས་བུ་གཟུགས་བརྙན་སྣང་བ་སྦྱིན་པ་འབྲིང་འདི་ལ་ལྟོས། ལས་ཀྱི་འབྲས་བུ་སྣ་ཚོགས་བྲིས་པའི་རྩིག་ངོས་ལ་སྦྱིན་པའི་འབྲས་བུ་འབྲིང་ནི། 
[209b.4]སེམས་མ་བསྒོམས་ཤིང་དངོས་པོ་ཡོན་ཏན་དང་ཡང་མི་ལྡན་ལ། ཞིང་ཡོན་ཏན་དང་ལྡན་པ་ཁོ་ན་ལ་སྦྱིན་པའི་འབྲས་བུ་ནི། ནུབ་ཀྱི་བ་ལང་སྤྱོད་དམ་ཤར་གྱི་ལུས་འཕགས་གླིང་གི་མི་རྣམས་ཀྱི་ནང་ངམ་དུད་འགྲོའམ་གནོད་སྦྱིན་ནམ་ལྷ་མ་ཡིན་རྣམས་ཀྱི་ནང་དུ་འབྲས་བུ་འཐོབ་པར་
[209b.5]འགྱུར་ཏེ། འབྲས་བུ་འབྲིང་པོ་ཐོབ་པ་དེ་ཡང་དེ་ལྟར་མེ་ལོང་ལྟ་བུར་ལྷ་དེ་དག་ཉིད་ཀྱི་མངོན་སུམ་དུ་སྣང་ངོ་། །དེ་ནས་གཞན་ཡང་བརྒྱ་བྱིན་གྱིས་ལས་ཀྱི་མེ་ལོང་དེ་ཉིད་ཀྱི་ནང་ན་གཟུགས་བརྙན་གྱི་ངོ་བོར་གྱུར་པ། འདི་ལྟར་སྦྱིན་པའི་འབྲས་བུ་རྣམ་པ་གསུམ་པོ་འདི་ཡང་
[209b.6]རབ་ཏུ་སྟོན་པར་བྱེད་དོ། །གཞན་ཡང་ལྷ་ཁྱེད་ཅག་ཐ་མ་དང་འབྲིང་དང་མཆོག་ལ་ལྟོས་ཤིག། དེ་ལ་ཐ་མ་ནི་རྣམ་པ་གཞན་གྱིས་མི་འགྱུར་ཏེ། འདི་ལྟར་སེམས་མ་བསྒོམས་ལ་ཞིང་ཕུན་སུམ་ཚོགས་པ་ཡིན་ནོ། །དེ་ལ་སེམས་མ་བསྒོམས་པ་ཇི་ལྟ་བུ་ཡིན་ཞེ་ན། སྦྱིན་
[209b.7]བདག་གང་སྲོག་ཆགས་ལ་ཤིན་ཏུ་ཕན་པ་བྱས་ཤིང་། ཞིང་དང་དངོས་པོ་རྙེད་ཀྱང་སེམས་དང་བ་མ་ཡིན་ཏེ། ལུས་ཀྱིས་མངོན་པར་ལྡང་བ་དང་། ཕྱག་འཚལ་བ་ལ་སོགས་པ་གུས་པར་མི་བྱེད་པ་འདི་ནི་ཞིང་ཡོན་ཏན་དང་ལྡན་ཞིང་། དངོས་པོ་ཡོན་ཏན་དང་ལྡན་པ་ཡིན་
[210a]
[210a.1]ཡང་སེམས་ཡོན་ཏན་དང་ལྡན་པ་མ་ཡིན་ཏེ། སྦྱིན་པ་སླུ་བ་མེད་པ་བྱས་པས། རི་བྲགས་སམ་ཀླ་ཀློ་རྣམས་ཀྱི་རྒྱལ་པོའམ་བློན་པོ་ཆེན་པོར་འགྱུར་བ་ལས་ཀྱི་མེ་ལོང་གི་ས་གཞི་ཉིད་ལ་ཁྱེད་ཅག་ལྟོས་ཤིག་ཅེས་དེ་ལྟར་བརྒྱ་བྱིན་དེ་ལྷ་རྣམས་ལ་རབ་ཏུ་སྟོན་
[210a.2]པར་བྱེད་དོ། །གཞན་ཡང་སྦྱིན་པའི་མཆོག་འདི་ནི་སེམས་དང་ལྡན་པ་དང་། ཞིང་ཡོན་ཏན་ཕུན་སུམ་ཚོགས་པ་དང་དངོས་པོ་ཡོན་ཏན་ཕུན་སུམ་ཚོགས་པ་དང་སེམས་བསྒོམས་པ་ཡོན་ཏན་ཕུན་སུམ་ཚོགས་པ་ཡིན་ནོ། །དེ་ལ་ཞིང་དམ་པ་ནི་སངས་རྒྱས་ལ་སོགས་
[210a.3]པའོ། །དངོས་པོ་ནི་བཟའ་བ་ལ་སོགས་པའོ། །སེམས་བསྒོམས་པ་ནི་སེམས་དང་བ་དང་གུས་པ་ཡིན་ཏེ་སྦྱིན་པ་འབྲས་བུ་ཆེན་པོ་འདི་ནི་ལྷ་དང་མི་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ལ་ལྷ་རྣམས་ཀྱི་ནང་དུ་ནི་ལྷ་ཆེན་པོར་འགྱུར་ལ། མི་རྣམས་ཀྱི་ནང་དུ་ནི་གླིང་
[210a.4]བཞི་པ་འཁོར་ལོས་སྒྱུར་བའི་རྒྱལ་པོ་རྫུ་འཕྲུལ་ཆེ་བ། རིན་པོ་ཆེ་སྣ་བདུན་དང་ལྡན་པ། ཉེ་བའི་རིན་པོ་ཆེ་སྣ་བདུན་དང་ལྡན་པ། ཆོས་དང་ལྡན་ཞིང་ཆོས་ཀྱི་རྗེས་སུ་ལྟ་བ། ཕུན་སུམ་ཚོགས་པ་ཐམས་ཅད་སྤྱད་ནས་དེ་ལ་བརྟེན་ཏེ་ཚུལ་ཁྲིམས་སྤྱོད་ཅིང་ཡེ་ཤེས་ཀྱང་ཤེས་པར་
[210a.5]བྱེད་དོ། །དེ་མྱ་ངན་ལས་འདས་པའི་གྲོང་ཁྱེར་དུ་འཇུག་པར་བྱེད་དེ། སྦྱིན་པ་འདི་ནི་བླ་ན་མེད་ཅིང་སྦྱིན་པ་འདི་ཉིད་བླ་ན་མེད་པ་ཡིན་ནོ། །གཞན་ཡང་སྦྱིན་པའི་འབྲས་བུ་བཻ་ཌཱུརྱ་ཤིན་ཏུ་དྲི་མ་མེད་པའི་ལས་ཀྱི་རྩིག་ངོས་ལ་སྣང་བ་འདི་བརྒྱ་བྱིན་དེས་ལྷ་དེ་དག་ཉིད་ལ་རབ་ཏུ་སྟོན་
[210a.6]པར་བྱེད་དེ། འདི་ལྟར་རྣམ་པ་གཞན་རྣམ་པ་གསུམ་གྱིས་སྦྱིན་པའི་འབྲས་བུ་གཟུགས་བརྙན་སྣང་བ་འདི་ལ་ལྟོས། དེ་ནས་ཡང་བརྒྱ་བྱིན་དེས་ལྷ་དག་ལ་རབ་ཏུ་སྟོན་པར་བྱེད་དེ། འདི་ལྟར་ཟང་ཟིང་སྦྱིན་པ་དང་མི་འཇིགས་པ་སྦྱིན་པ་དང་ཆོས་སྦྱིན་པའོ། །དེ་ལ་ཟང་ཟིང་སྦྱིན་
[210a.7]པས་ནི་སྔ་མ་བཞིན་ལོངས་སྤྱོད་ཆེན་པོར་འགྱུར། མི་འཇིགས་པ་བྱིན་པས་ནི་ཡུལ་བཟང་པོའི་རྒྱལ་པོར་འགྱུར་ཏེ། མཚོན་ཆ་དང་ལོ་ཉེས་དང་དགོན་པ་དང་བྲལ་བ། དུས་མ་ཡིན་པར་འཆི་བའི་འཇིགས་པ་དང་བྲལ་བ། འགྲན་ཟླའི་འཇིགས་པ་དང་བྲལ་བ། ནད་ཀྱི་
[210b]
[210b.1]འཇིགས་པ་དང་བྲལ་བ། མེའི་འཇིགས་པ་དང་བྲལ་བ། ཆུའི་འཇིགས་པ་དང་བྲལ་བ། འཆི་བའི་འཇིགས་པ་དང་བྲལ་བར་རྒྱལ་པོའམ་བློན་པོ་ཆེན་པོ་ཡུན་རིང་དུ་གནས་པར་བྱེད་དོ། །འདི་ནི་མི་འཇིགས་པ་བྱིན་པའི་འབྲས་བུ་ལས་ཀྱི་མེ་ལོང་གི་ནང་དུ་སྦྱིན་པ་འབྲིང་པོ་འདི་ཇི་ལྟ་
[210b.2]བ་བཞིན་སྣང་ངོ་། །གཞན་ཡང་སྦྱིན་པ་རྣམས་ཀྱི་ནང་ན་སྦྱིན་པ་མཆོག་ལས་ཀྱི་མེ་ལོང་གི་རྩིག་ངོས་ལ་སྣང་བ། སྦྱིན་པ་འདི་དག་གི་ནང་ན་དམ་པ་ནི་འདི་ལྟ་སྟེ། འཁོར་བ་ཐམས་ཅད་ལས་ངེས་པར་འབྱུང་བའི་ས་བོན། ཆོས་སྦྱིན་པ་ཡིན་ཏེ། སྦྱིན་པ་མཆོག་འདི་སྦྱིན་པའི་འབྲས་བུ་ནི་
[210b.3]བྱང་ཆུབ་གསུམ་སྨིན་པར་འགྱུར་རོ། །གཞན་ཡང་ཆོས་སྦྱིན་པ་དེ་ཉིད་ཀྱི་འབྲས་བུ་སྣང་སྟེ། ཉེ་བར་འཚོ་བའི་རྒྱུ་དང་གྲགས་པའི་རྒྱུ་དང་འགྲན་ཟླ་གཞན་ཟིལ་གྱིས་གནོན་པའི་རྒྱུ་དང་གཞན་ལ་ཕན་གདགས་པའི་རྒྱུ་ཁོ་ན་ཡིན་ནོ། །དེ་ལ་ཉེ་བར་འཚོ་བའི་རྒྱུ་ནི་གང་གཞན་ལ་
[210b.4]ཕན་གདགས་པར་ཞུགས་པས་མ་ཡིན་གྱི། ཉེ་བར་འཚོ་བར་བྱ་བའི་དོན་དུ་ཆོས་སྟོན་པར་བྱེད་པ་འདི་ནི་ཐ་མ་ཡིན་ཏེ། འདི་ལྟར་གཞན་ལ་ཕན་གདགས་པར་སེམས་བསྒོམས་པའི་སྙིང་གིས་འཆད་པར་མི་བྱེད་པ་ཡིན་ལ་ནོར་རྫས་ཁོ་ནའི་ཕྱིར་འཆད་པ་ཡིན་ནོ། །ཇི་
[210b.5]ལྟར་གཞན་དག་ལ་འཆད་པ་དེ་ལྟར་སྒྲུབ་པ་མི་བྱེད་པ་འདི་ནི་སྦྱིན་པ་ཐ་མ་ཡིན་ནོ། །དེ་ལྟ་བས་ན་ནོར་རྫས་ཐོབ་པ་གང་ཡིན་པ་དེ་དག་ཆང་གིས་ཟད་པར་བྱེད་དམ་བུད་མེད་དང་ལྷན་ཅིག་ཟད་པར་བྱེད་པ་ཚུལ་ཁྲིམས་རྣམ་པར་སྤངས་པ་འདི་ནི་གར་མཁན་ལྟ་བུའི་ཆོས་ཉིད་ཁོ་ནར་
[210b.6]ཞུགས་པ་ཡིན་ཏེ་ཆོས་ཀྱི་སྦྱིན་པ་འདི་ནི་འབྲས་བུ་ཆུང་བ་ཡིན་ནོ། །དེའི་རྣམ་པར་སྨིན་པ་གར་སྐྱེ་ཞེ་ན། དེས་ལས་ཀྱི་མེ་ལོང་ལ་མཐོང་སྟེ་ལྷ་རྣམས་ཀྱི་ནང་དུ་བྱ་མཁས་པའི་རང་བཞིན་ཅན་དུ་འགྱུར་ལ། དེ་བཞིན་དུ་ཚིགས་སུ་བཅད་པ་སྟོན་པར་འགྱུར་ཏེ་འདི་ནི་ཆོས་ཀྱི་
[210b.7]སྦྱིན་པ་ཐ་མ་ཡིན་ནོ། །ཆོས་ཀྱི་སྦྱིན་པ་འབྲིང་ཇི་ལྟ་བུ་ཡིན་ཞེ་ན། གྲགས་པ་འདོད་པའི་ཕྱིར་ཆོས་འཆད་པའམ་ཆོས་སྨྲ་བ་གཞན་ཟིལ་གྱིས་གནོན་པའི་ཕྱིར་ཞེ་སྡང་གི་ཚུལ་གྱིས་འཆད་པ་དེའི་ཆོས་ཀྱི་སྦྱིན་པ་ནི་འབྲས་བུ་ཆུང་བ་ཡིན་ལ། དེའི་འབྲས་བུ་རྣམ་པར་སྨིན་པས་ནི་
[211a]
[211a.1]ལྷའམ་མི་འབྲིང་པོ་རྣམས་ཀྱི་ནང་དུ་སྨིན་པར་འགྱུར་ཏེ། དེ་ལྟར་བརྒྱ་བྱིན་དེས་ལས་ཀྱི་མེ་ལོང་གི་གནས་དག་ཏུ་ལྷ་རྣམས་ལ་སྟོན་པར་བྱེད་མཐོང་བར་བྱེད་དོ། །གཞན་ཡང་ཆོས་སྦྱིན་པ་མཆོག་ནི་སེམས་བསྒོམས་པ། སྐྱོན་མེད་པ་བློ་གདུལ་བར་བྱ་བའི་
[211a.2]ཕྱིར་སྟོན་པ་ཡིན་ལ་འཚོ་བར་མི་བྱེད་ལོག་པར་ལྟ་བ་གཞན་དག་ཀྱང་ཆོས་འདུལ་བ་ལ་རབ་ཏུ་འཇོག་པར་བྱེད་ལ་འཚོ་བར་མི་བྱེད་པ་ཡིན་ཏེ། དེ་ལྟར་བདག་དང་གཞན་ལ་ཕན་པར་ཞུགས་པ་མཐར་མྱ་ངན་ལས་འདས་པའི་ཆོས་སྦྱིན་པ་མཆོག་ཡིན་ནོ། །ཡང་བརྒྱ་བྱིན་དེས་ཆོས་
[211a.3]ཀྱི་སྦྱིན་པ་དེ་ཉིད་ཀྱི་འབྲས་བུ་རྣམ་པ་གཞན་གྱིས་ལྷ་རྣམས་ལ་སྟོན་པར་བྱེད་ཡང་དག་པར་འཆད་པར་བྱེད་དེ། ཤེས་རབ་ཀྱིས་མ་གྲོལ་བ་ནི་ཐ་མ་ཡིན་ནོ། །ཚུལ་ཁྲིམས་ལ་ཞུགས་པ་ནི་འབྲིང་ཡིན་ནོ། །ཤེས་རབ་ཀྱིས་རྣམ་པར་གྲོལ་བ་ནི་མཆོག་ཡིན་ནོ། །དེ་ལ་ཤེས་རབ་ཐ་
[211a.4]མ་ནི་དེ་སྦྱིན་པའི་གཏམ་དང་ཡང་དག་པར་ལྡན་པ་ཤིན་ཏུ་ཁོང་དུ་ཆུད་པར་ཆོས་སྟོན་པ་མ་ཡིན་ལ་སྦྱིན་པའི་འབྲས་བུ་འབའ་ཞིག་སྟོན་པ་ཡིན་ཏེ་དེ་རྒྱུ་དེ་དང་གཞི་དེ་ལ་བརྟེན་ནས་སྦྱིན་པ་ལ་གནས་ཤིང་ཚུལ་ཁྲིམས་དང་ཤེས་རབ་ལ་ཡང་གནས་སོ། །དེ་དད་པ་འབའ་ཞིག་གི་རྗེས་སུ་
[211a.5]འབྲང་བ་ཡིན་ལ། དགྲ་བཅོམ་པ་ཟག་པ་ཟད་པ་གཉི་གའི་ཆ་ལས་རྣམ་པར་གྲོལ་བ་འདི་ཆོས་སྦྱིན་པ་ཐ་མ་ཡིན་ཏེ། འདི་ལྟར་སྦྱིན་པའི་གཏམ་དང་ལྡན་པ་འདི་ནི་ཆོས་སྦྱིན་པ་ཡིན་ནོ། །ཆོས་སྦྱིན་པ་འབྲིང་ནི་ཚུལ་ཁྲིམས་ཀྱི་གཏམ་དང་རབ་ཏུ་ལྡན་ཞིང་སེམས་ཡོངས་སུ་བསྒོམས་པས་
[211a.6]སྟོན་པ་ཤེས་རབ་འབྲིང་ཡིན་ལ། དེའི་ལས་ཀྱི་འབྲས་བུ་རྣམ་པར་སྨིན་པ་ནི་ལས་ཀྱི་མེ་ལོང་གི་རྩིག་ངོས་ཀྱི་ནང་ན་སྣང་སྟེ། འདི་ལྟར་ཤེས་རབ་ཀྱི་རྗེས་སུ་འབྲང་བ་དགྲ་བཅོམ་པའམ་ཤིན་ཏུ་མྱུར་བར་ཟག་པ་ཟད་པར་བྱེད་ན་རང་སངས་རྒྱས་སུ་འགྱུར་ཏེ། ཆོས་སྦྱིན་པ་འབྲིང་དེའི་རྒྱུས་
[211a.7]ལས་ཀྱི་རྣམ་པར་སྨིན་པ་ལས་ཀྱི་མེ་ལོང་གི་ནང་ན་སྣང་ངོ་། །གཞན་ཡང་ཆོས་སྦྱིན་པ་མཆོག་ནི་འདི་ལྟ་སྟེ། སེམས་ཤིན་ཏུ་ཡོངས་སུ་བསྒོམས་པ། འདོད་པ་མེད་པར་ཤེས་པ་སྦྱིན་ཞིང་ཡོན་ཏན་འབའ་ཞིག་མངོན་པར་རྗོད་པར་བྱེད། གཞན་ལ་ཕན་གདགས་པར་ཞུགས་པ་ཆོས་
[211b]
[211b.1]སྟོན་པ་ཡིན་ཏེ་འདི་ལྟ་སྟེ། འདོད་པའི་ཉེས་དམིགས་ཀྱི་རོ་མྱང་བ་ལས་ངེས་པར་འབྱུང་བའམ། གཞན་ལོག་པའི་ལྟ་བ་ལ་ཞུགས་པ་ཡང་ཆོས་འདུལ་བ་ལ་རབ་ཏུ་འཇོག་པར་བྱེད་ཅིང་། ཆོས་འདུལ་བ་སྐྱོན་མེད་པ་ཡང་སྟོན་པར་བྱེད་པ་ཡིན་ཏེ་འདི་ནི་ཆོས་སྦྱིན་པ་མཆོག་ཡིན་ནོ། །
[211b.2]དེའི་འབྲས་བུ་ནི་བྱང་ཆུབ་ཏུ་འགྱུར་ཏེ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། ཆོས་འདུལ་བ་བླ་ན་མེད་པ། ཐོག་མ་དང་བར་དང་ཐ་མར་དགེ་བ། དེ་ནི་ཆོས་སྦྱིན་པ་མཆོག་
[211b.3]ཡིན་ནོ། །དེ་ལྟར་བརྒྱ་བྱིན་དེས་ལས་ཀྱི་མེ་ལོང་གི་རྩིག་ངོས་ལ་རྣམ་པ་དུ་མ་ཡོད་པ་ལྷ་རྣམས་ལ་སྟོན་པར་བྱེད་དེ། དེ་ལྟར་ཐམས་ཅད་སྟོན་པར་བྱེད་དོ། །འདི་ལྟར་ལྷ་གཞན་གང་ཡིན་པ་དེ་དག་ལ་མངོན་པར་བརྟགས་ན། ལྷ་དེ་དག་ཀུན་ནས་ཤིན་ཏུ་ངོ་ཚ་བར་གྱུར་པ་དང་དེ་དག་
[211b.4]ལ་དེ་ལྟར་མ་བྱེད་ཅིག །འདི་ལྟར་སྲིད་པ་དང་སྲིད་པར་རྒྱུ་དང་འཐུན་པར་འབྲས་བུ་མངོན་པར་འགྲུབ་བོ་ཞེས་བསྟན་ཏེ། དེ་ལྟར་ཟླ་བ་བས་ལྷག་པའི་ལུས་གང་ཡིན་པ་དེ་དག་མཐོང་ནས། བདག་གི་དྲུང་དུ་ལྷགས་པ་དེ་དག་ཉིད་ལ་བསྟན་པའི་ཕྱིར། ལས་བྱས་པ་འདིས། ལས་
[211b.5]ཐ་མ་དང་འབྲིང་དང་མཆོག་དང་གསུམ་པོ་འདི་དག་ལྷ་རྣམས་ལ་བསྟན་པ་ཡིན་ཏེ་ལྷ་དག་ངོ་ཚ་བར་བྱས་པས་དེས་ཆོག་ཆོག །དེ་ནས་ལྷ་དེ་རྣམས་ཀྱིས་མ་མཐོང་བ་ངོ་མཚར་ཆེ་བ་དེ་ལ་མངོན་པར་བརྟགས་ནས་འཁོར་བ་ལ་ཤིན་ཏུ་ཡིད་སྐྱོ་བ་རྣམས་ཀྱིས་འདི་ལྟར་ཚིགས་སུ་བཅད་དེ་སྨྲས་
[211b.6]པ། འདོད་པ་དོན་མེད་རྒྱགས་པས་མྱོས། །ལྷ་རྣམས་རང་བཞིན་སྟོབས་ཆུང་བ། །འདོད་པ་རྣམས་ཀྱིས་འཁྱམ་ཞིང་རྩེ། །འཇིགས་པ་ཆེན་པོ་མི་མཐོང་ངོ་། །འདོད་པ་མི་ཕན་བྱེད་རྣམས་ལ། །ལྷ་གང་ཡིད་ནི་རྟོན་བྱེད་པ། །ལེགས་བྱས་ཟད་ནས་བླུན་པོ་དག །ཕྱི་ནས་
[211b.7]སོ་སོར་རིག་པར་འགྱུར། །ལྷ་རྣམས་ལ་ནི་བྱེ་བྲག་ཏུ། །ཕུན་སུམ་ལྡན་པ་མོད་ལ་འཇིག །ཇི་ལྟ་ཇི་ལྟར་བདེ་དང་དགའ། །དེ་འཇིག་དེ་ལྟར་ཉོན་མོངས་སོ། །གང་ཚེ་ལྷ་ཡི་འཇིག་རྟེན་ནས། །སེམས་ཅན་དམྱལ་བར་ལྷ་ལྟུང་བ། །ལུས་དང་ཡིད་ཀྱི་སྡུག་བསྔལ་གྱིས། །
[212a]
[212a.1]ཐམས་ཅད་དུ་ནི་གནོད་པར་འགྱུར། །དེ་ཡི་སྡུག་བསྔལ་ཤིན་ཏུ་ཚ། །དེ་ནི་ཚད་གཟུང་མི་ནུས་སོ། །སྡུག་བསྔལ་རྣམས་ཀྱི་ནང་ན་མཆོག །འབྲལ་བ་སྡུག་བསྔལ་ཡོངས་སུ་རྗོད། །དེ་ཡང་ལྷ་ཡི་ཚོགས་ནང་ན། །གཙོ་བོར་རྟག་ཏུ་ཡང་དག་འཇུག །སེམས་
[212a.2]ཀྱིས་ཡོངས་སུ་བསླུས་པ་ཡི། །ལྷ་རྣམས་ཀྱིས་ཀྱང་མི་མཐོང་ངོ་། །འདོད་པས་ཤིན་ཏུ་བསླུས་པ་རྣམས། །ད་ལྟར་བཟང་བ་སྐད་ཅིག་སྟེ། །བརྒྱ་དང་འབུམ་དང་དེ་བཞིན་དུ། །བྱེ་བ་ཐེར་འབུམ་ཕྲག་བརྒྱ་ཡི། །འདོད་པ་ཐོབ་ཀྱང་འཇིག་འགྱུར་བ། །དེ་ལ་མི་དག་ཡིད་མ་རྟོན། །ལེགས་
[212a.3]པར་བྱས་པའི་ལས་ཀྱི་རྒྱུས། །དེ་ཡི་འབྲས་བུ་རྟག་ཏུ་བདེ། །ཤིང་ཉམས་འབྲས་བུ་མེད་པ་ལྟར། །རྒྱུ་ཟད་ནས་ནི་འབྲས་བུ་མེད། །བག་མེད་དེ་ཉིད་མཐོང་རྣམས་ཀྱིས། །སྲོག་ཟད་བྱེད་པ་དུག་ལྟར་མཐོང་། །རྟག་ཏུ་མེ་ལྟར་སྲེག་བྱེད་ཅིང་། །མཚོན་ཆ་ལྟར་ནི་གཅོད་པར་བྱེད། །
[212a.4]སྔོན་ནི་མཛའ་བཤེས་ལྟ་བུར་མཐོང་། །ཕྱི་ནས་དགྲ་ལྟ་བུར་མཐོང་ངོ་། །ལུས་ཅན་ཀུན་ལ་བག་མེད་པ། །མཆིལ་པ་ལྟ་བུར་རབ་ཏུ་འཇུག །ལྷ་དང་ལྷ་མིན་མི་དག་དང་། །ཀླུ་རྣམས་ལ་ཡང་ཁྱད་པར་དུ། །དོན་རྣམས་ཐམས་ཅད་མེད་བྱེད་པ། །དེ་ཡིས་བག་མེད་རྒྱུ་མཐོང་ངོ་། །
[212a.5]བརྒྱ་བྱིན་བདག་ཅག་བསོད་ནམས་ཀྱིས། །ལེགས་པར་བགྱིས་པ་དག་ཀྱང་བསྲུངས། །ཁྱོད་ཀྱིས་སྲིད་པའི་བཙོན་ར་གང་། །འདི་དག་ཐམས་ཅད་བསྟན་པ་ལས། །དེ་ལྟར་བརྒྱ་བྱིན་ལྷ་དེ་ལ། །སྨྲས་ནས་དེ་ལ་འདི་སྐད་སྨྲས། །བརྒྱ་བྱིན་ཁྱོད་ལ་ངོ་མཚར་རྨད། །ཆེན་པོ་འདི་
[212a.6]ནི་སུ་ཡིས་བསྟན། །དེ་ལ་བརྒྱ་བྱིན་དེས་སྨྲས་པ། །གང་གིས་བསྟན་འདི་ང་ལས་ཉོན། །བདག་སྐྱེས་པ་ན་སྔོན་གྱི་ལྷ་ཕྲེང་བཟང་ཞེས་བྱ་བ་ཞིག་ཡོད་དེ། དེ་དང་བདག་ཤིན་ཏུ་བཤེས་པར་གྱུར་ཏོ། །དེས་བརྒྱུད་པ་ལས་ཐོས་ལ་འགའ་ཞིག་གི་ཕྱིར་ཡང་འདི་ལྟར་བཅོམ་ལྡན་
[212a.7]འདས་འོད་སྲུང་ཞེས་བྱ་བ་ཞིག་གདུལ་བའི་དབང་གིས་མཐོ་རིས་འདིར་གཤེགས་ཞེས་ཐོས་སོ། །དེས་ཀྱང་ལྷ་ཤིན་ཏུ་བག་མེད་པར་གནས་པ་རྣམས་རྟག་ཏུ་གཟིགས་ནས། དེ་དག་ལ་ཕན་པར་མཛད་པའི་ཕྱིར་ཤིང་སཱ་ལ་ཟུང་འདི་བསྐྲུན་ཏོ། །ལས་ཀྱི་མེ་ལོང་སྤྲུལ་པའི་ནང་དེ་
[212b]
[212b.1]ཡང་བདག་ཅག་རབ་ཏུ་བག་མེད་པར་གྱུར་པ་དང་ཁྱོད་བག་མེད་པར་མ་གནས་ཤིག་ཅེས་ལྷ་དེས་ཤིན་ཏུ་བསྟན་ཏེ་འདི་ལྟར་འདུས་བྱས་ཐམས་ཅད་ནི་ལོག་པར་ལྟུང་བ་ཡིན་ལ། གང་གི་ཚེ་ཁྱོད་དམ་ལྷ་བག་མེད་པར་གནས་པ་གཞན་དག་ཕན་ཚུན་གཟུགས་ཐ་མ་དང་འབྲིང་དང་མཆོག་
[212b.2]ལ་ངོ་ཚ་དང་བཅས་པར་གྱུར་པ་དེའི་ཚེ། ཁྱོད་ཀྱིས་ལྷ་དད་པ་ཅན་བག་ཡོད་པ་ལ་གནས་པ་མ་ཡིན་པ་གང་ཡིན་པ་དེ་དག་ནང་དུ་བཅུག་སྟེ། འདི་དག་བསྟན་ཅིང་དེ་རྣམས་ལ་རྨད་དུ་བྱུང་བ་འདི་ཡང་དག་པར་བསྟན་པར་བྱའོ། །འདི་ལྟར་བཅོམ་ལྡན་འདས་དེས་ཀྱང་ལྷ་རྣམས་ལ་
[212b.3]ཕན་པར་མཛད་པའི་ཕྱིར་འདི་བསྟན་ཅིང་། ལྷ་དག་ཀྱང་བཏུལ་ལ་ལས་ཀྱི་མེ་ལོང་གིས་རྒྱགས་པ་དང་ཕྲལ་ནས་དགེ་བའི་ལམ་ལ་རབ་ཏུ་བཀོད་དེ། དེ་ནས་ཡང་སླར་འཛམ་བུའི་གླིང་དུ་གཤེགས་སོ་ཞེས་བསྟན་ཏོ། །ལྷ་དེ་ལས་བདག་གིས་དེ་སྐད་ཐོས་ཏེ་ཐོས་ནས་ཀྱང་གཅིག་ཏུ་
[212b.4]འགའ་ལ་ལྷ་དེ་དག་ངོ་ཚ་བ་དང་བཅས་ཏེ་ལྷགས་སོ། །དེ་དག་གི་ངོ་ཚ་བ་བསལ་བའི་ཕྱིར་དང་བག་མེད་པ་དང་དྲེགས་པ་བསལ་བའི་ཕྱིར་ལས་ཀྱི་མེ་ལོང་གི་རྩིག་ངོས་ལ་བྲིས་པ་ཐ་མ་དང་འབྲིང་དང་མཆོག་འདི་ཁྱེད་ཅག་ལ་རབ་ཏུ་བསྟན་པ་ཡིན་ནོ། །གཞན་ཡང་ཤིང་སཱ་ལ་ཟུང་གཉིས་པ་འདི་
[212b.5]ཉིད་དུ་འཇུག་པར་བྱའོ། །དེ་ཡང་དེ་བཞིན་དུ་བཅོམ་ལྡན་འདས་འོད་སྲུང་དེ་ཉིད་ཀྱིས་ལྷ་རྣམས་ལ་ཕན་པར་མཛད་པའི་ཕྱིར། ལས་ཀྱི་དྲ་བ་སྐྱེ་བ་དང་འཆི་བ་ལྟ་བུར་སྤྲུལ་པ་མཛད་པ་དེ་ཡང་བདག་གིས་ཁྱེད་ཅག་ལ་རབ་ཏུ་བསྟན་པར་བྱའོ། །དེ་ནས་དེ་སྐད་སྨྲས་ནས། ཡང་བརྒྱ་བྱིན་
[212b.6]གྱིས་ལྷ་དེ་དག་ལ་འདི་སྐད་དུ། བཅོམ་ལྡན་འདས་འོད་སྲུང་དེ་ལ་སྤྱི་བོས་ཕྱག་འཚལ་ལོ་ཞེས་སྨྲས་ནས། དེ་ནས་ཡང་དེ་ལྟར་སྒོ་དེ་ཉིད་ནས་ཕྱིར་བྱུང་བ་དང་སྒོ་ཡང་དེ་བཞིན་དུ་བཅད་དོ། །དེ་ནས་ལྷ་ཡིད་རབ་ཏུ་དགའ་བ། ཕྱི་རོལ་གྱི་སྐྱེད་མོས་ཚལ་ན་དགའ་སྤྱོད་བྱེད་པར་ཞུགས་པ། 
[212b.7]སིལ་སྙན་གྱི་སྒྲ་རྣམ་པ་སྣ་ཚོགས་འབྱིན་པ་རབ་ཏུ་མྱོས་པ་བྲོ་རྡུང་ཞིང་དགོད་པ་གང་ཡིན་པ་དེ་དག་གིས་བརྒྱ་བྱིན་ཉེ་བ་ན་འདུག་པར་རིག་ནས་མགོ་བོས་སོ་སོར་ཕྱག་འཚལ་ནས། ཡང་ཡིད་ཤིན་ཏུ་ཆགས་པ་དག་བྲོ་རྡུང་བར་བྱེད་དགོད་པར་བྱེད་ཕན་ཚུན་པད་མ་དག་བླངས་ནས་རྡེག་པར་བྱེད་དོ། །
[213a]
[213a.1]དེ་ནས་བརྒྱ་བྱིན་དང་ལྷན་ཅིག་ཤིང་སཱ་ལ་ཟུང་དེར་ཞུགས་པའི་ལྷ་གང་ཡིན་པ་དེ་དག་གིས་ལྷ་དེ་རྣམས་ལ་རྨད་དུ་བྱུང་བ་དེ་དག་སྟོན་པར་བྱེད་ཀྱང་། བག་མེད་པའི་དབང་དུ་གྱུར་པ་དེ་དག་ཉན་པར་ཡང་མི་བྱེད་ལ་རྨད་དུ་བྱུང་བ་དེ་ལ་གང་ཡང་དད་པ་མི་སྐྱེད་དོ། །དེ་ནས་བརྒྱ་
[213a.2]བྱིན་ཡང་ལྷ་དེ་རྣམས་ཀྱི་སེམས་བསྲུང་བའི་ཕྱིར་སྤྱོད་པ་དེ་དག་ཉིད་དང་ལྷན་ཅིག་པད་མའི་ཚལ་དེ་རྣམས་ན་དགའ་བར་བྱེད་ཅིང་སིལ་སྙན་དང་རོལ་མོའི་སྒྲ་སྣ་ཚོགས་འབྱིན་པ། ཕན་ཚུན་གྲོགས་སུ་གྱུར་པ། རྒྱགས་པ་འབའ་ཞིག་དོན་དུ་བྱེད་པ། ལྷའི་ཕྲེང་བ་དང་རྒྱན་དང་ལྡན་པ། ཤིན་
[213a.3]ཏུ་བདེ་བ་དང་ལྡན་པ། འདོད་པའི་ཡིད་ལ་རབ་ཏུ་མྱོས་པ་རང་གི་ལེགས་པར་བྱས་པ་ལ་ཆགས་པ་རྣམས་ཚལ་དང་ཉེ་བའི་ཚལ་དག་ན་ཡོངས་སུ་སྤྱོད་པར་བྱེད་དགའ་བར་བྱེད་མཆོག་ཏུ་དགའ་བར་བྱེད་དོ། །དེ་རྣམས་ཀྱི་ནང་ན་ལས་བྱས་པའི་མེ་ལོང་གི་གནས་རྨད་དུ་བྱུང་བ་མཐོང་བའི་ལྷ་
[213a.4]གང་ཡིན་པ་དེ་དག་བྱ་བ་བྱས་པ་བཞིན་དུ་རྒྱགས་པའི་སྤྱོད་ལམ་ལ་གནས་པ་དང་བྲལ་ཞིང་སེམས་སྙིང་རྗེ་ཅན་དུ་གྱུར་ནས་ལྷ་དེ་དག་ལ་མངོན་པར་རྟོག་པ་ན། ཀྱེ་མ་ལྷ་རབ་ཏུ་མྱོས་པར་གནས་པ་འདི་དག་གིས་ནི་འདི་ལྟར་ངེས་པར་ལྟུང་བར་འགྱུར་ཞིང་ལྷུང་ནས་ཀྱང་། སེམས་ཅན་
[213a.5]དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་ལ། འཁོར་བའི་མཐར་གཏུགས་པའི་བར་དུ་ལས་ལ་རྟོན་པ་ལས་ཀྱི་རང་བཞིན་ཅན་དག་ཇི་ལྟར་ལས་དགེ་བའམ་སྡིག་པ་བྱེད་པ་དེ་དེ་བཞིན་དུ་ལས་ཀྱི་སྐལ་བར་འགྱུར་བ་དག་མི་ཤེས་སོ་སྙམ་ནས། དེ་ལྟར་ལྷ་དེ་
[213a.6]རྣམས་ལྷ་དེ་དག་ལ་སྙིང་རྗེ་བར་བྱེད་དོ། །དེ་ནས་ཆོས་བཟང་ན་གནས་པའི་ལྷ་ཕྱི་མ་དེ་དག་ཀྱང་བརྒྱ་བྱིན་ལ་འདི་ལྟར་ལྷའི་རྒྱལ་པོ་ཁྱོད་ཀྱི་བཀའ་དྲིན་ལ་བདག་ཅག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་ལྷའི་ཚལ་དང་ཉེ་བའི་ཚལ་དག་ན་དགའ་བར་བགྱིད་
[213a.7]དགའ་དགུར་སྤྱོད་པར་བགྱིད་ན། ལྷའི་རྒྱལ་པོ་བདག་ཅག་ལ་དགོངས་པར་མི་མཛད་དམ་ཞེས་སྨྲས་སོ། །དེ་ནས་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་འདི་སྐད་སྨྲས་པ། ལྷ་དག་བདག་ནི་བྱེད་པ་མང་། །བག་མེད་པ་ལ་གནས་པ་མེད། །གང་ཟག་བག་མེད་དབང་
[213b]
[213b.1]གྱུར་པ། །དེ་ཉིད་རབ་ཏུ་མི་མཐོང་ངོ་། །རྟག་ཏུ་བག་མེད་དབང་གྱུར་གང་། །དེ་ནི་དགེ་བའི་འོས་མིན་ཏེ། །དགེ་བ་སྤངས་པའི་གང་ཟག་ནི། །སེམས་ཅན་དམྱལ་བར་ཉེ་བར་འདྲེན། །དགའ་ཞིང་ཡིད་དུ་འོང་བ་ཀུན། །རབ་ཏུ་འབྲལ་བར་འགྱུར་སྲིད་ཀྱང་། །འཚོ་བའི་མཐའ་ནི་འཆི་
[213b.2]བ་དག །ལྷ་ཡིས་ཤིན་ཏུ་མི་མཐོང་ངོ་། །འཆི་བའི་ཚེ་ན་འབྱུང་བ་གང་། །དབང་པོ་སེམས་ནི་བློང་བ་དག །ངེས་པར་འབྱུང་བར་འགྱུར་བ་གང་། །སྡུག་བསྔལ་མི་བཟད་དེ་ཤེས་ཀྱི། །སྲིད་གསུམ་འདུས་བྱས་ཐམས་ཅད་ནི། །མགལ་མེའི་འཁོར་ལོ་ལྟ་བུ་དང་། །དྲི་ཟའི་གྲོང་
[213b.3]ཁྱེར་ལྟ་བུ་དང་། །དབུ་བ་ཆུ་བུར་ལྟ་བུ་སྟེ། །རྨོངས་པ་དབུ་བའི་ཕུང་པོ་ལ། །མལ་སྟན་འདིང་བར་བྱེད་པ་གང་། །རྨོངས་པ་འདུས་བྱས་བྱེད་པ་དེ། །མི་བརྟན་བདག་ཉིད་མངོན་པར་ཆགས། །ལས་ཀྱིས་ཡོངས་སུ་སྦྲེལ་བ་ནི། །འཆི་བའི་ཚེ་ན་ལྷ་དང་མི། །དེ་བཞིན་གནོད་སྦྱིན་ལྷ་
[213b.4]མ་ཡིན། །ཀླུ་དང་མཁའ་ལྡིང་སྐྱོབ་མི་བྱེད། །འཆི་བའི་རྒྱལ་པོ་མི་བཟད་པ། །ཇི་སྲིད་མ་འོངས་བར་དུ་ནི། །དེ་སྲིད་ལེགས་པར་བྱས་སྤྱོད་པ། །ཕྱི་ནས་གདུང་བར་མ་བྱེད་ཅིག །སྲིད་པས་དེ་དག་ཡང་དྲངས་པ། །ཡུལ་རྣམས་ལ་ནི་རྒྱུག་པར་བྱེད། །ཁྱེད་ལ་དུ་མར་བསྒོ་བ་ཡིན། །
[213b.5]བག་མེད་རྣམས་ལ་མ་ཆགས་ཤིག །ཡུལ་གྱིས་དམ་དུ་བཅིངས་པ་ནི། །སེམས་ཅན་དམྱལ་བ་ཀུན་གྱི་རྒྱུ། །དེ་བས་གཏན་དུ་སྤངས་ནས་སུ། །ངེས་པར་ལེགས་པར་ཡིད་ལ་བྱོས། །དེ་ལྟར་བརྒྱ་བྱིན་དེས་ལྷ་དེ་རྣམས་ལ་རྗེས་སུ་བསྟན་པ་དང་འདི་ལྟར་བདེ་བ་དེའི་དབང་དུ་གྱུར་
[213b.6]པ་རྣམས་ཅུང་ཟད་ཀྱང་སེམས་ལ་མི་འཇོག་གོ། ལས་ཀྱི་མེ་ལོང་མངོན་སུམ་དུ་མཐོང་བའི་ལྷ་གང་ཡིན་པ་དེ་དག་ནི་མ་གཏོགས་ཏེ། དེ་རྣམས་ནི་ཤིན་ཏུ་ཡི་ཆད་ནས་བརྒྱ་བྱིན་ལ་འདི་སྐད་སྨྲས་སོ། །ལྷའི་དབང་པོ་འདི་ལྟར་ཤིང་སཱ་ལ་ཟུང་གཉིས་པར་གཤེགས་དང་། དེ་ནས་ཡང་
[213b.7]བཅོམ་ལྡན་འདས་འོད་སྲུང་དེས་ལྷ་བག་མེད་པས་རྨོངས་པ་རྣམས་ལ་ཕན་པར་བགྱི་བའི་སླད་དུ། ལས་ཀྱི་དྲ་བ་སྐྱེ་བ་དང་འཆི་བར་འཐུན་པའི་སྤྲུལ་པ་གང་ལགས་པ་དེ་དག་ལྷའི་རྒྱལ་པོས་བདག་ཅག་ལ་རབ་ཏུ་བསྟན་དུ་གསོལ། དེ་ནས་བརྒྱ་བྱིན་གྱིས་ལྷ་ཤིན་ཏུ་བག་མེད་པས་
[214a]
[214a.1]གནས་པ་དག་རིག་ནས་ཚལ་དང་ཉེ་བའི་ཚལ་རྣམས་སུ་རྩེ་བར་དོང་ངོ་། །དེ་ནས་ཡང་ལྷ་རྣམ་པར་གཡེངས་པ་དེ་རྣམས་དང་ཤིན་ཏུ་ཡི་ཆད་པ་དག་དང་ཡང་ལྷན་ཅིག་ཤིང་སཱ་ལ་ཟུང་གཉིས་པ་ག་ལ་བ་དེར་དོང་སྟེ་ཕྱིན་ནས། དེ་བཞིན་དུ་དེས་སྡོང་པོ་དེ་ཉིད་ཀྱི་
[214a.2]སྒོ་འབྱེད་པར་བྱེད་དོ། །འབྱེད་པ་དང་དེ་བཞིན་དུ་སྒོ་ཕྱེ་སྟེ། བརྒྱ་བྱིན་དེ་ལྷ་དེ་རྣམས་དང་ལྷན་ཅིག་དེ་ཉིད་དུ་ཞུགས་པ་དང་ལྷ་རྣམས་ཀྱིས་ཚལ་དང་ཉེ་བའི་ཚལ་ཉམས་དགའ་བ། སྔོན་ཆད་གར་ཡང་མ་མཐོང་བའི་དགའ་བ་གང་ཡིན་པ་དེ་དག་དང་འདོད་པ་ཐམས་ཅད་འབྱོར་པ། 
[214a.3]བྱ་རྣམ་པ་སྣ་ཚོགས་ཀུན་ནས་ལོང་ལོང་པོར་འཁོད་པ། པད་མའི་ཚལ་གྱིས་བརྒྱན་པ། གསེར་བཙོ་མའི་ཤིང་ལྗོན་པས་ཀུན་ནས་འཁྲིགས་པ་ཐམས་ཅད་དུ་མཐོང་ན་དགའ་ཞིང་ཡིད་དུ་འོང་བ། འཇིག་རྟེན་གྱི་བདེ་བའི་མཆོག་བལྟ་ན་སྡུག་པ། རླུང་བསྟེན་ན་བདེ་བ། རིའི་
[214a.4]ཟོམ་ཡང་རིན་པོ་ཆེའི་རྡོ་སྣ་བདུན་གྱིས་རྣམ་པར་བརྒྱན་པ། བྱ་རྣམ་པ་སྣ་ཚོགས་སྐད་འབྱིན་པ་མཐོང་ངོ་། །དཔག་བསམ་གྱི་ཤིང་ཉི་མ་ལྟར་གཟི་ཆེ་བས་ཀུན་ནས་གསལ་བ་ཡིན་ཏེ། ཉི་མ་ལྟ་བུ་དེ་རྣམས་ཀྱིས་ཤིང་སཱ་ལའི་ནང་དེ་དག་ཐམས་ཅད་རྣམ་པར་གསལ་བ། 
[214a.5]བཟའ་བ་དང་བཏུང་བའི་ཆུ་བོ་ཡང་དྲི་དང་རོ་དང་མདོག་སྣ་ཚོགས་སུ་འབབ་པ་རྣམས་མཐུ་རབ་ཏུ་ཆེ་བར་འབབ་པ། དེའི་ནང་ན་དྲི་ཤིན་ཏུ་མི་བཟད་པར་ཞིམ་པོ་ཡོད་དེ། ཡོན་ཏན་སྣ་ཚོགས་ཕུན་སུམ་ཚོགས་པ་དེ་རྣམས་སྣས་རིམ་གྱིས་ཤིན་ཏུ་མྱོང་བར་བྱེད་དོ། །དེ་ལྟར་དབང་པོ་
[214a.6]ལྔ་རྣམས་ཀྱི་ཡུལ་ལྔ་སེམས་དང་ལྡན་པ་ལྟར་སྡུག་པར་སྟོན་པ། ཉི་མ་ནུབ་པ་ལྟར་མི་རྟག་སྟེ་འཕྲལ་འཕྲལ་ལ་བྱུང་བའི་སྟོབས་ཀྱིས། དབང་དུ་གྱུར་པའི་ལྷ་གང་ཡིན་པ་དེ་རྣམས་ཀྱི་དབང་པོ་ཡང་ཤིན་ཏུ་བདེ་བ་ཉིད་ཡིན་ན། གང་ལས་བར་མས་ཉེ་བར་འགྲོ་བ་རྣམས་ལྟ་
[214a.7]སྨོས་ཀྱང་ཅི་དགོས། དེ་ནས་ལྷའི་རྒྱལ་པོ་བརྒྱ་བྱིན་ཚལ་དང་ཉེ་བའི་ཚལ་ཤིན་ཏུ་ཉམས་དགའ་བ་གང་ཡིན་པ་དེ་དག་ཐམས་ཅད་དེ་རྣམས་ལ་ཡང་དག་པར་བསྟན་ཏེ་དེ་དག་གི་ཁྱད་པར་ནི་ཕྱི་རོལ་ན་གནས་པ་རྣམས་ཀྱི་ཚལ་དང་ཉེ་བའི་ཚལ་ཉམས་དགའ་བ་གང་ཡིན་པ་དེ་དག་
[214b]
[214b.1]དེའི་བཅུ་དྲུག་གི་ཆར་ཡང་མི་ཕོད་དོ། །དེ་ནས་ལྷའི་དབང་པོས་ཐམས་ཅད་མ་ལུས་པར་བསྟན་ནས་རྡོ་ཤིན་ཏུ་གསལ་བ་ལས་ས་གཞི་བྱས་པ། ལྷག་པར་ཉམས་དགའ་བ་བསྟན་པར་བྱ་བའི་ཕྱིར་ག་ལ་བ་དེར་འདོང་བར་བྱེད་དོ། །བཻ་ཌཱུརྱའི་ཁང་བཟངས་ཀ་བ་སྟོང་ཡོད་ལ་པད་མ་རཱ་གའི་
[214b.2]ལན་ཀན་བྲེས་པ། ས་གཞི་གསེར་ལས་བྱས་པ། ཚུར་དཔག་ཚད་ལྔ་ཡོད་ལ། ཞེང་དུ་དཔག་ཚད་གསུམ་ཡོད་པ། བཅོམ་ལྡན་འདས་འོད་སྲུང་དེའི་རྫུ་འཕྲུལ་གྱིས་མཛད་པ་ཡིན་ནོ། །དེ་ནས་བརྒྱ་བྱིན་ཁང་བཟངས་རིན་པོ་ཆེ་སྣ་བདུན་གྱི་ཐེམ་སྐས་ཀྱིས་བརྒྱན་པ་དེ་ལ་ལྷ་དེ་རྣམས་
[214b.3]དང་ལྷན་ཅིག་དེར་འཛེགས་པ་དང་ཁང་བཟངས་དེ་ལ། བཅོམ་ལྡན་འདས་དེ་ཉིད་ཀྱི་གཟུགས་བརྙན་སྤྲུལ་པ་གང་ཡིན་པ་དེ་ལ། འདི་ནི་བཅོམ་ལྡན་འདས་ཉིད་ཆོས་སྟོན་པ་ཡིན་ནོ་སྙམ་དུ་སེམས་སོ། །དེ་ནས་བརྒྱ་བྱིན་གྱིས་བཅོམ་ལྡན་འདས་ཀྱི་གཟུགས་བརྙན་དེ་ལ་མགོ་བོས་ཕྱག་
[214b.4]འཚལ་ཏེ། ལྷའི་ཚོགས་རྣམས་དང་ལྷན་ཅིག་ཤིན་ཏུ་གུས་པར་གྱུར་པའི་ཡིད་ཀྱིས་ཕྱག་འཚལ་ནས། འདི་ལྟར་ཚིགས་སུ་བཅད་དེ་སྨྲས་པ། རབ་ཏུ་གྲོལ་བ་སྐྱོབ་མཛད་ཅིང་། །ཞི་བ་དང་ནི་ཐར་པའི་སྒོ། །འབྱེད་པར་མཛད་པ་འཇིག་རྟེན་མགོན། །དེ་ཡི་གཟུགས་བརྙན་
[214b.5]འདི་བཞུགས་སོ། །མི་གང་ཞི་བའི་ཡིད་ཀྱིས་སུ། །འདི་ལ་རྟག་ཏུ་ཕྱག་འཚལ་ན། །དེ་ནི་སྲིད་པའི་འཇིགས་ལས་ཐར། །མྱ་ངན་འདས་པའང་རྟོགས་པར་འགྱུར། །མྱ་ངན་འདས་གྲོང་སྟོན་མཛད་པ། །ཆོས་འདི་གསུང་བ་གང་ཡིན་པ། །དེ་ནི་ཞི་བ་མཆོག་ཏུ་དགའ། །དེ་ནི་
[214b.6]མཐའ་ལས་བྱུང་ཞེས་བྱ། །སྐྱེས་བུ་བརྟན་པོ་རྩལ་པོ་ཆེས། །དེ་ཡི་བཀའ་ལ་བརྟེན་ན་ནི། །གཏན་དུ་བདེ་བ་འབྱུང་བ་གང་། །རྟག་པའི་གནས་ནི་འཐོབ་པར་འགྱུར། །སྐྱེས་བུ་དེ་ཉིད་སེམས་པ་པོ། །སྒྲོལ་བྱེད་འདི་ལ་བརྟེན་ནས་སུ། །སྲིད་གསུམ་རྒྱ་མཚོ་ཆུ་བོའི་ཀློང་། །
[214b.7]མི་བཟད་འཇིགས་ལས་སྒྲོལ་བར་བྱེད། །འདི་ནི་འཇིག་རྟེན་བཅས་པའི་མིག །ཀུན་ནས་འབྲལ་བའི་མིག་རྣམས་ཡིན། །ཤིང་ལས་བྱུང་བ་མེ་མིན་གྱི། །འདི་ནི་མེ་ཡི་ནང་ན་མཆོག །འདོད་ཆགས་ལ་སོགས་དྲི་མ་ཡིས། །མི་རྣམས་སེམས་ལ་སྡིག་བཅས་པ། །ཁྱུ་མཆོག་
[215a]
[215a.1]དེའི་བཀའ་ཡེ་ཤེས་ཆུས། །དག་པ་ཉིད་དུ་འཁྲུ་བར་མཛད། །མུ་སྟེགས་ཤེས་པའི་ང་རྒྱལ་ཅན། །ཀུན་གྱིས་གནས་གང་མ་མཐོང་བ། །གནས་དེ་ཁྱོད་ཀྱི་དྲི་མ་མེད། །གསུང་རྣམས་ཀྱིས་ནི་མི་ལ་བསྟན། །སྐྱེ་བོ་ཤིན་ཏུ་བག་མེད་པ། །འདི་དག་མགོན་
[215a.2]པོ་ཁྱོད་ཀྱིས་བསྒྲལ། །མགོན་པོ་རྒལ་ནས་ཕ་རོལ་གཤེགས། །སྐྱེ་བོ་གཞན་ཡང་སྒྲོལ་བར་མཛད། །སྐྱེ་བོ་ཀུན་ལ་སྨན་སླད་དུ། །ཁྱོད་ཉིད་གཅིག་པུར་བཞུགས་པར་བྱས། །ཕན་མེད་རྣམས་ལ་ཕན་མཛད་ཕྱིར། །ཁྱོད་ཉིད་ཁོ་ན་མི་མཆོག་ལགས། །དེ་ལྟར་
[215a.3]བརྒྱ་བྱིན་དེས་གཟུགས་བརྙན་དེ་ལ་བསྟོད་ཅིང་། གུས་པར་ཕྱག་འཚལ། ལྷ་ཐམས་ཅད་དང་བཅས་པས་ཀྱང་བཅོམ་ལྡན་འདས་ཀྱི་གཟུགས་བརྙན་སྤྲུལ་པ་དེ་ལ་མངོན་པར་ཕྱག་འཚལ། ན་བཟའ་ཆོས་གོས་བྱིན་གྱིས་བརླབས་པ་ཐགས་སུ་མ་བཏགས་པ་གང་ཡིན་
[215a.4]པ་དེ་ལ་ཡང་ལྷ་རྣམས་མགོ་བོས་ཕྱག་འཚལ་ཏེ། གཟུགས་བརྙན་དེ་མཐོང་ནས་ཡང་རྒྱགས་པ་ཉིད་ཡོངས་སུ་ཉམས་པར་གྱུར་ཏོ། །དེའི་རྫུ་འཕྲུལ་གྱིས་མཛད་པའི་གཟུགས་བརྙན་གྱི་རྣམ་པ་ཇི་ལྟ་བུར་བཞུགས་པ་དེ་ལྟ་བུར་བརྒྱ་བྱིན་གྱིས་འབུམ་གྱི་ཆར་ཡང་མི་ཕོད་ན། 
[215a.5]ལྷ་གཞན་གྱིས་ལྟ་སྨོས་ཀྱང་ཅི་དགོས། དེ་ནས་བརྒྱ་བྱིན་གྱིས་རྫུ་འཕྲུལ་མཛད་པའི་གཟུགས་བརྙན་དེ་མཐོང་ནས། དེ་ནས་ཡང་ལྷ་དེ་རྣམས་ལ་ཕན་པར་བྱ་བ་དང་ལྷ་བག་མེད་པས་མྱོས་པ་རྣམས། བག་མེད་པ་དང་དབྲལ་བར་བྱ་བའི་ཕྱིར། ལས་ཀྱི་དྲ་བ་སྐྱེ་བ་དང་འཆི་
[215a.6]བའི་ངོ་བོ་རྫུ་འཕྲུལ་བྱས་པ་དེ་བསྟན་ཏོ། །དེ་ནས་ལྷ་དེ་རྣམས་ཀྱིས་བརྒྱ་བྱིན་ལ་སྨྲས་པ། ལྷའི་དབང་པོ་འདི་ལྟར་བཅོམ་ལྡན་འདས་དེས་ཤིང་སཱ་ལ་ཟུང་འདིའི་ནང་དུ་ལས་ཀྱི་དྲ་བ་སྐྱེ་བ་དང་འཆི་བའི་ངོ་བོ་འདི་སྤྲུལ་པ་མཛད་ལ། སླད་རོལ་དུ་ཅིའི་སླད་དུ་མ་མཛད། འདི་ལྟར་ང་
[215a.7]ཡང་དེ་ལ་ངོ་མཚར་ཆེར་སྐྱེས་ཏེ། དེ་ནས་ལྷ་དེས་ང་རྒྱགས་པ་དང་དབྲལ་བར་བྱ་བའི་ཕྱིར་འདི་བསྟན་ཏོ། །དེ་ཉིད་ལ་ངས་དྲིས་པ་དང་དེས་སྨྲས་པ། འདི་ལྟར་འདི་རྟག་ཏུ་མཐོང་བ་དང་སྐྱེ་བོ་ཐམས་ཅད་ངོ་མཚར་ཆེར་སྐྱེས་ཏེ། དེ་ངོ་མཚར་ཆེ་བར་རིག་ནས་འཇིགས་པར་བྱ་བ་དང་
[215b]
[215b.1]དད་པར་བྱ་བ་དང་དང་བར་བྱ་བའི་ཕྱིར། རྒྱུ་འདིས་ན་བཅོམ་ལྡན་འདས་དེས་ཕྱི་རོལ་དུ་སྤྲུལ་པ་མ་མཛད་དོ། །ཕྱི་རོལ་དུ་སྤྲུལ་པ་མཛད་ན་ནི་སྐྱེ་བོ་ཀུན་གྱིས་ཡང་དང་ཡང་དུ་མཐོང་ཞིང་། ཕན་མི་ཐོགས་ལ་གཟུགས་བརྙན་དེ་ཞིག་པར་ཡང་འགྱུར་ཏེ། རྒྱུ་འདིས་ན་ཤིང་སཱ་ལ་ཟུང་གི་
[215b.2]ནང་དུ་སྤྲུལ་པ་འདི་མཛད་ཅིང་། ཤིང་སཱ་ལ་ཟུང་གི་ནང་དུ་ངོ་མཚར་ཆེ་བའི་སྤྲུལ་པ་གཉིས་མཛད་དོ། །གང་སྐྱེ་བོ་ཀུན་གྱིས་བལྟ་བར་མི་བྱ་བའི་རྒྱུ་འདིས་ན་བཅོམ་ལྡན་འདས་དེས་ཤིང་ལྗོན་པའི་ནང་དུ་སྐྱེ་བ་དང་འཆི་བའི་ངོ་བོ་ལས་ཀྱི་དྲ་བའི་སྤྲུལ་པ་འདི་མཛད་དོ། །དེ་ནས་
[215b.3]བརྒྱ་བྱིན་ལས་ལྷ་རྣམས་ཀྱིས་དེ་སྐད་ཐོས་ནས་ངོ་མཚར་ཆེའོ་སྙམ་པ་དང་བྲལ་ནས། དེ་ནས་ཡང་སྐྱེ་བ་དང་འཆི་བའི་ངོ་བོ་ལས་ཀྱི་དྲ་བ་དེ་ཁང་བཟངས་དཔག་ཚད་ལྔ་པའི་རྩིག་ངོས་དག་ལ་བྲིས་པ་དེ་དག་རབ་ཏུ་བསྟན་པར་བརྩམས་སོ། །དེ་ལ་རེ་ཞིག་དང་པོར་སྲོག་གཅོད་པ་
[215b.4]རྣམས་ཀྱི་གནས་ཀྱང་སྔར་བསྟན་པ་བཞིན་གནོད་པ་ཡང་སྔར་བསྟན་པ་བཞིན་དུ་སྦྱར་ཏེ། སེམས་ཅན་དམྱལ་བ་ཡང་སོས་འཁོར་བཅུ་དྲུག་པ་སྤྲུལ་ཏོ། །དེ་ནས་ཐར་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། ཤིན་ཏུ་ཕྲག་དོག་ཅན་དང་ཤིན་ཏུ་ཁྲོ་བར་འགྱུར་ལ། དེ་
[215b.5]གཞན་གྱིས་མཚོན་ཆ་རྣམ་པ་དུ་མ་དག་གིས་གསོད་པར་བྱེད་དོ། །དེ་ནས་ལས་ཀྱི་དྲ་བས་འབྲེལ་པ་དུད་འགྲོ་རྣམས་ཀྱི་ནང་དུ་སྐྱེས་ན་དེ་ཤ་ཟ་བའི་སྐྱེ་གནས་སུ་སྐྱེ་བར་འགྱུར་ལ། དེ་ཤའི་དོན་དུ་མཚོན་ཆ་དག་གིས་བསད་ནས་ཟ་བར་བྱེད་དོ། །དེ་བཞིན་དུ་ཤ་རྗེན་ཟ་བ་སེང་
[215b.6]གེ་དང་སྟག་དག་གི་སྐྱེ་གནས་སུ་སྐྱེ་བར་འགྱུར་ལ་ཤིན་ཏུ་མི་སྡུག་པ་དེ་མཚོན་ཆས་གསོད་པར་འགྱུར་རོ། །དེ་ནས་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེས་ན། དེ་ཤིན་ཏུ་ཐབ་མོ་བྱེད་པ་འཁྲུག་པ་ལ་དགའ་ལ་སེམས་བདེ་བར་མི་གནས་པ་ཁོ་ན་ཡིན་ཏེ། དེ་མཚོན་གྱིས་
[215b.7]བསད་ནས་ཚེ་ཐུང་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་འགའ་ཞིག་གིས་ལྷ་རྣམས་ཀྱི་ནང་དུ་སྐྱེས་ན། དེ་བོང་སྐྱེད་དང་མདོག་དང་དབྱིབས་རྣམས་ཉམས་པར་འགྱུར་ལ་ཚེ་ཐུང་བར་འགྱུར་ཏེ། ལྷ་དང་ལྷ་མ་ཡིན་གྱི་གཡུལ་དུ་གསོད་པར་
[216a]
[216a.1]འགྱུར་བ་དེ་དག་གི་རྣམ་པ་རྩིག་ངོས་དག་ལ་སྣང་ངོ་། །དེ་ནས་སྲོག་གཅོད་པ་དང་མ་བྱིན་པར་ལེན་པའི་རྒྱུ་ལས་བྱུང་བའི་སེམས་ཅན་དམྱལ་བ་ཆེན་པོ་གཞན་ཐིག་ནག་འཁོར་བཅུ་དྲུག་པ་སྔར་བསྟན་པ་བཞིན་མཐོང་ངོ་། དེ་ནས་ཤི་ནས་གལ་ཏེ་ཡི་དགས་
[216a.2]རྣམས་ཀྱི་ནང་དུ་སྐྱེས་ན། དེ་སྔ་མ་བཞིན་དུ་མཚོན་གྱིས་གསོད་པར་འགྱུར་རོ། །གལ་ཏེ་རེས་འགའ་ཡང་མི་གསོད་པའམ་གཞན་ཞིག་གམ་དེ་དང་འཐུན་པ་ཞིག་སྲོག་འཚོ་བའི་དོན་དུ་རྙེད་ན། དེ་ཡི་དགས་གཞན་གྱིས་ཡན་ལག་དང་ཉིང་ལག་ཐམས་ཅད་ཕྱེ་མར་བརླགས་
[216a.3]ནས་འཕྲོག་པར་བྱེད་དོ། །དེ་རྒྱུ་དེས་ཤི་ནས་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན་དེ་བྱ་ཁུག་རྟའམ་འབྲོག་དགོན་པ་ཆུ་དང་བྲལ་བ་རྣམས་སུ་སྐྱེ་བར་འགྱུར་རོ། །བཀྲེས་པ་དང་སྐོམ་པས་གདུངས་པའི་ལུས་དེ་ནས་ཀྱང་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེས་ན། དབུལ་
[216a.4]པོ་དེ་ཡུལ་མཚོན་གྱིས་འཁྲུག་པའམ་ལོ་ཉེས་བྱུང་བར་སྐྱེ་བར་འགྱུར་ཏེ། མཚོན་གྱིས་འཆི་བའམ་ལྟོགས་ཏེ་འཆི་བར་འགྱུར་རོ། །གང་གི་ཚེ་རེས་འགའ་ཡང་བཟའ་བ་ཞིག་རྙེད་ན་དེ་གཞན་གྱིས་འཕྲོག་པར་བྱེད་ལ་ཟོས་ན་ཡང་འཇུ་བར་མི་འགྱུར་རོ། །དེ་ནས་ཤི་ནས་ཀྱང་གལ་ཏེ་
[216a.5]ལྷ་རྣམས་ཀྱི་ནང་དུ་སྐྱེས་ན། དེའི་ལུས་དང་བོང་སྐྱེད་དང་མདོག་དང་དབྱིབས་དེ་དག་དམན་པར་འགྱུར་རོ། །བདུད་རྩི་ཡང་སྐྱོན་དང་བཅས་པར་འབྱུང་སྟེ། དེ་ལྷ་གཞན་རྣམས་ཀྱི་དྲུང་དུ་ཤིན་ཏུ་ངོ་ཚ་བས་སྐྱེངས་པར་འགྱུར་རོ། །སིལ་སྙན་ཡན་ལག་ལྔ་དང་ལྡན་པ་ཡང་མི་སྙན་པར་
[216a.6]འགྱུར་ལ་ཚེ་ཐུང་བར་ཡང་འགྱུར་ཏེ། དེ་ལྟར་ལྷ་རྣམས་ཀྱིས་ལས་ཀྱིས་བྱས་པའི་སྤྲུལ་པ་དེ་མཐོང་ངོ་། །དེ་ནས་ཡང་བརྒྱ་བྱིན་དང་ལྷ་རྣམས་ཀྱིས། སེམས་ཅན་དམྱལ་བ་བསྡུས་གཞོམ་དེར་ལས་ཀྱི་རྣམ་པ་སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་
[216a.7]པ་སྤྱད་པས་སྐྱེ་བར་འགྱུར་བ་འཁོར་བཅུ་དྲུག་པ་སྔར་བསྟན་པ་བཞིན་མཐོང་ངོ་། །དེ་ནས་ཐར་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། དེ་ཚེ་རིང་བར་འགྱུར་ཞིང་རེས་འགའ་སྲོག་གཟུངས་ཀྱི་ཟས་རྙེད་པ་གང་ཡིན་པ་དེ་དག་ཀྱང་གཞན་གྱིས་ཕྲོགས་ལ། ཡི་དགས་སྐྱུགས་པ་
[216b]
[216b.1]ཟ་བ་རྣམས་ཀྱི་ནང་དུ་སྐྱེ་བར་འགྱུར་རོ། །དེའི་ཆུང་མ་གང་ཡིན་པ་དེ་དེའི་མངོན་སུམ་དུ་ཡི་དགས་གཞན་དག་གིས་འཕྲོག་པར་བྱེད་ལ། དེ་མཚོན་ཆ་བླངས་ནས་མཚོན་གྱིས་བཏབ་སྟེ་གསོད་པར་བྱེད་དོ། །དེ་ནས་ཐར་ནས་ཀྱང་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན་དེ་མ་ཧེ་
[216b.2]དང་རྟ་དང་བ་ལང་དང་སྐྱུགས་པ་ཟ་བ་ལ་སོགས་པའི་ནང་དུ་སྐྱེ་ཞིང་ཚེ་རིང་བར་འགྱུར། བདོག་པ་གཞན་གང་ཡིན་པ་དེ་དག་ཀྱང་མཐུ་ཆུང་ངུར་གྱུར་པས་གཞན་དག་གིས་འཕྲོག་པར་བྱེད་དོ། །དེ་ནས་ཐར་ནས་ཀྱང་གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་
[216b.3]ཚེ་ཐུང་ཞིང་དབུལ་བ་དང་དེའི་ཆུང་མ་ཡང་གཞན་གྱིས་འཕྲོག་པར་འགྱུར་རོ། །དེའི་ལས་ཀྱི་རྩིག་ངོས་དག་ལ་གཟུགས་བརྙན་བྲིས་པ་འདི་ལྟ་བུ་ཡང་སྣང་སྟེ་འདི་ལྟ་སྟེ་སེམས་ཅན་དམྱལ་བ་ཆེན་པོ་ངུ་འབོད་འཁོར་དང་བཅས་པའི་ལས་ཀྱི་འབྲས་བུ་སྔར་བསྟན་པ་བཞིན་སྣང་ངོ་། །དེ་
[216b.4]ནས་ཐར་ནས་ཀྱང་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། དེ་རྟག་ཏུ་ཚེ་རིང་བ་ཉིད་དུ་འགྱུར་ཞིང་ལས་དེ་སྨིན་པར་འགྱུར་བ་ཇི་ལྟ་བ་བཞིན་དམ་པ་ཆད་པའི་སའམ་ཁབ་མགྲིན་རྣམས་ཀྱི་ནང་དུ་སྐྱེ་བར་འགྱུར་རོ། །དེ་རང་བཞིན་གྱིས་བཀྲེས་པས་ཉམ་ཐག་ཅིང་རང་གི་ཆུང་
[216b.5]མ་གང་ཡིན་པ་དེ་གཞན་དག་གིས་འཕྲོག་པར་བྱེད་དོ། །དེ་གལ་ཏེ་ཡང་རྒྱགས་པའི་ཚུལ་དང་རྒྱགས་པའི་རྒྱུས་དུག་ཟ་བར་བྱེད་ལ། དེ་དུག་གི་མེ་མི་བཟད་པས་སྲེག་པར་བྱེད་དོ། །དེ་ལས་ཐར་ནས་ཀྱང་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན། དེ་ཕན་ཚུན་ཟ་
[216b.6]བའི་སྡུག་བསྔལ་གྱིས་མངོན་པར་ཉམས་པར་འགྱུར། དེ་ནས་ཐར་ནས་ཀྱང་གལ་ཏེ་ལྷ་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བོང་སྐྱེད་དང་མདོག་དང་དབྱིབས་དམན་ཞིང་ཚེ་ཐུང་བ་དང་ལྷ་དང་ལྷ་མ་ཡིན་གྱི་གཡུལ་འགྱེད་པར་འཆི་བ་དང་དེའི་ལུས་ལ་རིན་པོ་
[216b.7]ཆེ་བཏགས་པ་ཡང་འོད་མི་གསལ་བ་དང་དེའི་ལྷ་མོ་ཡང་གུས་པར་མི་ཉན་ཅིང་གཞན་དུ་འགྲོ་བ་དང་དེའི་བདུད་རྩི་ཡང་རོ་ཆུང་བ་དང་བློ་ཞན་པ་དང་སེམས་གཡེངས་པ་དང་དེ་ལ་ལྷ་གཞན་རྣམས་ཀྱིས་གནོད་པར་བྱེད་དོ། །དེ་ནས་ཡང་བརྒྱ་བྱིན་དེ་དང་ལྷ་དེ་རྣམས་དང་ལྷན་ཅིག་
[217a]
[217a.1]ལས་ཀྱི་རྩིག་ངོས་དེ་དག་ཉིད་ལ་རྟོག་པར་བྱེད་དེ། འདི་ལྟར་སེམས་ཅན་དམྱལ་བ་ངུ་འབོད་འཁོར་དང་བཅས་པའི་ལས་ཀྱི་འབྲས་བུ་སྔར་བསྟན་པ་བཞིན་མཐོང་ངོ་། །དེ་ནས་ཐར་ནས་ཀྱང་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན་སྔ་མ་བཞིན་དུ་འགྱུར་ལ་
[217a.2]ཁྱད་པར་དུ་འབྱུང་བ་ནི། དེ་གང་དང་གང་དུ་འགྲོ་བ་དེ་དང་དེར་ལྕེ་བཅད་ཅིང་བཅད་ཅིང་སྐྱེ་བར་འགྱུར་རོ། །དེ་ནས་ཐར་ནས་ཀྱང་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན། དེ་བྱ་གོང་མ་སྲེག་དང་སྲེག་པ་དང་ཀ་ར་ཀ་བྷ་རྣམས་ཀྱི་ནང་དུ་སྐྱེ་བར་འགྱུར་ལ། བརྫུན་དུ་སྨྲ་བ་དེ་
[217a.3]དང་རྒྱུ་འཐུན་པར་རང་གིས་སྐད་ཕྱུང་བ་ཉིད་ཀྱིས་གསོད་པར་བྱེད་དོ། །དེ་ནས་ཐར་ནས་ཀྱང་གལ་ཏེ་མི་རྣམས་ཀྱི་ནང་དུ་སྐྱེས་ན། དེའི་ལས་ཀྱི་འབྲས་བུ་སྔ་མ་དང་འཐུན་པར་ཚིག་གཟུང་བར་འོས་པར་མི་འགྱུར་རོ། །དེ་ནས་ཐར་ནས་ཀྱང་གལ་ཏེ་ལེགས་པར་བྱས་པའི་ལས་ཀྱིས་
[217a.4]ལྷ་རྣམས་ཀྱི་ནང་དུ་སྐྱེས་ན། དེ་བརྫུན་དུ་སྨྲས་པའི་ལས་དེ་དང་རྒྱུ་འཐུན་པར་སྒྲ་མི་སྙན་པའམ་གླུ་བླང་བར་མི་ནུས་པའམ་སྐད་གག་གག་པོའམ་ལྷ་ཀུན་གྱི་ནང་ན་ཚིག་གཟུང་བར་མི་འོས་པ་དང་ཇི་ལྟར་ལྷ་གཞན་དག་སྨྲ་བ་དེ་ལྟར་མངོན་པར་བརྗོད་པ་ལེགས་པར་སྦྱར་བ་ཤིན་ཏུ་ཡིད་དུ་འོང་
[217a.5]བར་སྨྲ་མི་ནུས་པར་འགྱུར་རོ། །དེ་ནས་ཡང་བརྒྱ་བྱིན་དེ་སེམས་ཅན་དམྱལ་བ་ཚ་བའི་ལས་ཀྱི་འབྲས་བུ་ལ་སྔར་བསྟན་པ་བཞིན་རྟོག་པར་བྱེད་དོ། །དེ་ལས་ཐར་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན་ལྗན་ལྗིན་སྤྱོད་པ་རྣམས་ཀྱི་ནང་དུ་སྐྱེ་བར་འགྱུར་ཏེ། དེ་སྔ་མ་བཞིན་
[217a.6]དུ་ལྔ་འགྱུར་གྱིས་སྡུག་བསྔལ་བར་འགྱུར་རོ། །གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན་དེ་རྒྱ་མཚོའི་ཆུ་སྲིན་དུ་འགྱུར་རོ། །གལ་ཏེ་མི་རྣམས་ཀྱི་ནང་དུ་སྐྱེས་ན་བཞིན་མི་སྡུག་པར་འགྱུར་རོ། །དེ་ནས་ཀྱང་ཐར་ནས་གལ་ཏེ་ལྷ་རྣམས་ཀྱི་ནང་དུ་སྐྱེས་ན་དེ་སྔ་མ་བཞིན་དུ་སྨད་པར་འགྱུར་
[217a.7]རོ། །རབ་ཏུ་ཚ་བ་དང་མནར་མེད་པའི་ལས་ཀྱི་རྣམ་པར་སྨིན་པ་དག་ནི་ལྷ་རྣམས་མཐོང་བ་ཙམ་ཉིད་ཀྱིས་ཤི་བར་གྱུར་ན་མི་རུང་ངོ་སྙམ་ནས། སེམས་ཅན་དམྱལ་བ་ཆེན་པོ་དེ་གཉིས་ཀྱི་འཇིགས་པ་དག་སྤྲུལ་པ་མ་མཛད་དེ། ལྷ་ཡུལ་རྣམས་སུ་སེམས་ཅན་དམྱལ་བ་དེ་
[217b]
[217b.1]གཉིས་ཀྱི་སྐྱེ་བ་སྤྲུལ་པ་མ་མཛད་དོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་དགུ་པ། དེ་ནས་བརྒྱ་བྱིན་གྱིས་ལྷ་དེ་རྣམས་མངོན་པར་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་ཕྱག་དར་རྣམས་ལ་རླུང་། །བབ་
[217b.2]ན་ཡང་དག་འཐོར་བྱེད་ཅིང་། །དབང་མེད་མཁའ་ལ་འཁྱམ་པ་ལྟར། །ལས་འགྲོ་སྐྱེ་དགུ་དེ་བཞིན་ནོ། །དབྱེ་བ་དང་ནི་འབྲལ་བ་དང་། །བདེ་དང་དེ་བཞིན་སྡུག་བསྔལ་དག །ལས་ལ་རག་ལས་དེ་མེད་པར། །དེ་བས་ཅུང་ཟད་འཇུག་མི་འགྱུར། །ཐུབ་པ་དེ་ཉིད་གཟིགས་པ་
[217b.3]ཡིས། །ལས་ཀྱི་ཕྱོགས་འདི་སྤྲུལ་པ་མཛད། །སེམས་ཀྱི་ས་བོན་ལས་རྣམས་ནི། །འདི་ལྟར་ཀུན་ནས་མཐའ་མེད་དོ། །ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །དེ་བཞིན་གཤེགས་པ་མ་གཏོགས་པར། །སེམས་དང་ལྡན་པས་ཤེས་པར་
[217b.4]དཀའ། །གཅིག་དང་བརྒྱ་དང་སྟོང་དང་ནི། །ཁྲི་ཕྲག་དང་ནི་འབུམ་རྣམས་ཀྱིས། །སྣ་ཚོགས་སུ་ནི་སྐྱེད་བྱེད་པ། །ལས་ཀྱི་དྲ་བ་འདི་ཆེའོ། །ཇི་ལྟར་སྐུད་པས་བཏགས་པ་ཡི། །བྱ་དག་ཐག་རིང་གནས་པ་ཡང་། །ཀུན་ཏུ་དྲངས་ནས་འཆིང་བྱེད་ལྟར། །ལས་སྐུད་འདི་ཡང་དེ་
[217b.5]དང་འདྲ། །དེ་ལྟར་བརྒྱ་བྱིན་དེས། ལྷ་དེ་རྣམས་ལ་སེམས་ཅན་རྣམས་ཀྱི་ཚེ་འདི་ལ་མྱོང་བར་འགྱུར་བ་དང་། མྱོང་བར་འགྱུར་བར་མ་ངེས་པ་དང་། སྐྱེས་ནས་མྱོང་བར་འགྱུར་བ་དང་། ལན་གྲངས་གཞན་ལ་མྱོང་བར་འགྱུར་བའི་ངོ་མཚར་ཆེ་བ་རྣམ་པ་དུ་མ་དེ་དག་བསྟན་ཅིང་། 
[217b.6]དེ་ནས་ཡང་དགེ་བ་དང་མི་དགེ་བ་དང་ལུང་དུ་མ་བསྟན་པ་རྣམ་པ་མཐའ་ཡས་པ་དང་ལས་ཀྱི་དྲ་བ་མཐའ་ཡས་པ་བསྟན་ནས། བཅོམ་ལྡན་འདས་ཀྱི་གཟུགས་བརྙན་སངས་རྒྱས་ཀྱི་མཛད་པ་དེ་དག་ལ། ལྷ་དེ་རྣམས་དང་ལྷན་ཅིག་མགོ་བོས་ཕྱག་འཚལ་ནས། དེ་ནས་ཡང་
[217b.7]འཁོར་བ་ལ་ཡིད་སྐྱོ་བའི་ལྷ་དེ་རྣམས་དང་ལྷན་ཅིག་ཤིང་སཱ་ལ་ཟུང་དེ་ནས་བྱུང་ངོ་། །དེ་ནས་སྒོ་དེ་བརྒྱ་བྱིན་དེས་ཇི་ལྟར་སྔར་བཅད་པ་དེ་ལྟར་བཅད་དོ། །དེ་ནས་བརྒྱ་བྱིན་ཕྱིར་བྱུང་ནས་ལྷ་དེ་རྣམས་ལ་རྟོག་པར་བྱེད་དེ། བག་མེད་པར་གནས་པ་རྣམས་ཕན་ཚུན་རྩེ་ཞིང་དགའ་
[218a]
[218a.1]དགུར་སྤྱོད་པ་མཐོང་བ་དང་། ལྷའི་རྒྱལ་པོ་དེ་སྙིང་རྗེ་སྐྱེས་ནས་འདི་ལྟར་ཚིགས་སུ་བཅད་དེ་སྨྲས་པ། བག་མེད་པ་ཡིས་ཡོངས་བསླུས་པ། །དེ་ཡི་བློ་ལ་འཁྲིག་པ་དང་། །ཟས་ལ་རྟག་ཏུ་དགའ་བ་རྣམས། །ལྷ་ཡི་ལུས་མདོག་དུད་འགྲོར་ཟད། །གང་ཚེ་
[218a.2]ལེགས་པར་སྤྱད་པའི་ལས། །ལྷ་ཡི་གནས་ནས་ཟད་གྱུར་ན། །དེ་ཚེ་ཕྱིར་ཡང་ཁྱོད་ཉིད་གོ། །བག་མེད་པ་ལ་སྤྱོད་པར་འགྱུར། །བག་མེད་དགྲ་ཡིས་ཟིན་པ་དང་། །ལས་ཀྱི་རླུང་གིས་བདས་པ་རྣམས། །འགྲོ་བ་དེ་དང་དེ་དག་ཏུ། །ལྷ་རྣམས་ཤིང་བཞིན་ལྟུང་བར་འགྱུར། །ལྷ་ཡི་
[218a.3]གནས་ནས་ལན་བརྒྱའམ། །ཁྲི་ཕྲག་ཉིད་དུ་སྐྱེ་འཆི་ཡང་། །སྐྱོ་བ་སྐྱེད་པར་མི་བྱེད་པ། །སྙིང་ལ་མྱ་ངན་རབ་ཏུ་སྐྱེ། །དེ་ལྟར་བརྒྱ་བྱིན་དེ་ལྷ་དག་གི་དྲུང་དུ་འགྲོ་བར་བྱེད་ལ། དེ་དག་ཀྱང་ལྷའི་རྒྱལ་པོ་དེ་ཉིད་མཐོང་ནས་ཡིད་རབ་ཏུ་དགའ་ཞིང་གུས་པ་དང་བཅས་པས་རིངས་པར་
[218a.4]དོང་ངོ་། །དེ་ནས་བརྒྱ་བྱིན་ལྷ་དེ་དག་ཉིད་དང་ལྷན་ཅིག་སེམས་གཟུང་བར་བྱ་བའི་དོན་དུ། སིལ་སྙན་ཡན་ལག་ལྔ་དང་ལྡན་པ་ཚལ་དང་ཉེ་བའི་ཚལ་ཉམས་དགའ་བ་རྣམས་སུ་བྲོ་གར་བྱེད་དགའ་དགུར་སྤྱོད་པར་བྱེད་དོ། །ཤིང་སཱ་ལ་ཟུང་གི་ཕྱི་རོལ་དག་ན་གནས་པའི་ལྷ་གང་ཡིན་པ་
[218a.5]དེ་དག་ཀྱང་འབབ་ཆུ་དང་ཚལ་དང་ཉེ་བའི་ཚལ་དང་ལྡན་པ་དེ་རྣམས་ན་དགའ་བར་བྱེད་དོ། །བརྒྱ་བྱིན་ཡང་ཆོས་བཟང་ན་འཁོད་པའི་ལྷ་ཐམས་ཅད་དང་ལྷན་ཅིག་ཆོས་བཟང་དེ་ཉིད་དུ་དོང་ངོ་། །ཤིང་སཱ་ལ་ཟུང་གི་ནང་ན་འཁོད་པའི་ལྷ་དེ་དག་ཀྱང་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་
[218a.6]ལས་བྱས་ཤིང་བསགས་པ་དེ་ཟད་ཅིང་མཐར་ཐུག་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ནས་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །
[218a.7]གལ་ཏེ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མིའི་ནང་དུ་སྐྱེས་ནས། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་ཚལ་གྱི་བདག་པོ་ཚལ་གྱིས་འཚོ་བ་དང་ཚལ་གྱི་ནང་ན་འཚོ་བའམ་རི་མ་ལ་ཡ་ན་གནས་ཤིང་རྟག་ཏུ་བདེ་བ་དང་ལྡན་པར་འགྱུར་བ་
[218b]
[218b.1]མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མིག་ཕྱེ་ཞིང་འགྲོ་བ་དང་བཙུམས་ནས་འགྲོ་བ་ཞེས་
[218b.2]བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། དྲང་པོའི་རང་བཞིན་ཅན་གཡོ་སྒྱུ་མེད་པ་གཞན་ལ་མི་གནོད་པ། ལས་དང་
[218b.3]འབྲས་བུ་ལ་དད་པ་ཡང་དག་པའི་ལྟ་བ་དང་ཡང་དག་པའི་ལས་ཀྱི་མཐའ་དང་ལྡན་པ་གང་ཞིག་ནོར་རྫས་མང་པོ་དང་ལྡན་པར་གྱུར་ནས་སྦྱིན་པ་སྦྱིན་ཞིང་། རྒྱ་མཚོར་འཇུག་པའི་ཚོང་པའི་ཆེད་དུ་ཆོས་ཀྱི་སྟེགས་གྲུ་བྱིན་ལ་ཚོང་པ་དེ་ཡང་དེར་ཞུགས་ཏེ། ཤིན་ཏུ་འབྱོར་པ་དང་ལྡན་
[218b.4]པས་སྦྱིན་པ་སྦྱིན། བསོད་ནམས་དག་བྱེད་ལ་དེ་ཡང་དེ་ལས་འཚོ་བར་མི་བྱེད་ན། དེ་ལྟར་སྦྱིན་པ་བྱིན་ཞིང་བསོད་ནམས་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། རེས་འགའ་སྡེ་གཞན་གྱིས་འཇིགས་སམ། རྒྱལ་པོས་འཇིགས་ནས་གྲོང་མེད་པར་ལམ་དུ་ཞུགས་
[218b.5]པ་གང་ཡིན་པ་དེ་འཇུག་པར་བྱེད་ལ། ཞུགས་ནས་ཀྱང་ལས་ཀྱི་འབྲས་བུས་འཇིགས་པ། དད་པ་དང་ལྡན་པ་རྒྱལ་པོའི་ཆད་པས་འཇིགས་པ་མ་ཡིན་པས། དེ་ནས་ཆུང་ཟད་ཕུབ་མ་ཙམ་ཡང་ལེན་པར་མི་བྱེད་ན་དེ་མ་བྱིན་པར་ལེན་པ་སྤངས་པ་ཡིན་ནོ། །སྲོག་གཅོད་པ་སྤངས་པ་ཇི་ལྟ་བུ་
[218b.6]ཡིན་ཞེ་ན། འདི་ལ་སྲོག་ཆགས་རྐང་བརྒྱ་པ་ཁ་གཉིས་ཡོད་པ་རྒྱས་བཟུང་བ་དག་གསོད་པར་མི་བྱེད་ལ། ཡིད་ལ་ཡང་སྡིག་པ་སེམས་པར་མི་བྱེད་པ་དང་སེང་གེ་དང་སྟག་རྒྱུ་བའི་ས་དག་ཏུ་དེ་དག་གསད་པར་བྱ་བའི་ཕྱིར། རྔོན་པ་དེ་རྣམས་ཀྱིས་རྙི་བཙུགས་ན་རྔོན་པ་དེ་རྣམས་ལ་ནོར་
[218b.7]རྫས་བྱིན་ནས། རྙི་དེ་དག་ལས་ཐར་བར་བྱས་ལ་དེ་ལ་རུང་བར་མི་རྗོད་ཀྱི། ཡིད་ལ་གཅུགས་པར་བྱེད་ཅིང་གཞན་དག་ཀྱང་དགེ་བ་དེ་ཉིད་ལ་སྦྱོར་བར་བྱེད། རབ་ཏུ་འཇོག་པར་བྱེད། ཡང་དང་ཡང་དུ་ལེགས་པར་བྱས་པ་གཞན་དང་གཞན་དག་ཤིན་ཏུ་ལེགས་པར་སྤྱད་པ་བྱེད་ན། 
[219a]
[219a.1]དེ་ལྟར་སྲོག་གཅོད་པ་དང་མ་བྱིན་པར་ལེན་པ་སྤངས་པའི་སྐྱེས་བུ་དེ་ནི་དགེ་བའི་ལས་རྣམས་ལ་དམིགས་ཤིང་། དེའི་ལས་ཀྱི་མཐའ་ཡང་འགྲུབ་པ་དང་དེའི་བསམས་པ་ཐམས་ཅད་ཀྱང་ལྷ་རྣམས་སྒྲུབ་པ་དང་དེའི་བཞིན་གྱི་མདོག་ཀྱང་གསལ་བ་དང་དེ་ལ་ལྷ་རྣམས་
[219a.2]ཀྱིས་ཀྱང་མཆོད་པར་འགྱུར་ཏེ། དེ་དག་ནི་དེའི་ལས་ཀྱི་འབྲས་བུ་ཚེ་འདི་ལ་འབྱུང་བ་ཡིན་ནོ། །ཕྱིས་ལུས་དང་བྲལ་ནས་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། ལེགས་པར་བྱས་པའི་ལས་ཀྱི་མཐའ་སྤྱད་པ་སུམ་ཅུ་
[219a.3]རྩ་གསུམ་པའི་ལྷ་མིག་ཕྱེ་བ་དང་བཙུམས་ཏེ་འགྲོ་བའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱིས་མཐའ་ཤིན་ཏུ་བརྒྱན་པ་དེའི་ཉམས་དགའ་བའི་གནས་གང་ཡིན་པ་དེ་ནི། མི་ཐམས་ཅད་ཀྱི་བསམ་པས་བསམ་པར་ཡང་མི་ནུས་ཏེ་དེར་སྐྱེ་བར་
[219a.4]འགྱུར་རོ། །ལྷ་དེ་རང་གི་འོད་དང་བདེ་བ་མཆོག་དང་ལྡན་ལ་ཤ་དང་རུས་པ་དང་ཆུ་སེར་དང་བྲལ་བ། འགྲན་ཟླའི་འཇིགས་པ་གཞན་དང་བྲལ་བ། ཀུན་དུ་ཚོལ་བའི་འཇིགས་པ་དང་བྲལ་བ། སེར་སྣ་དང་བྲལ་བ། མི་མཛའ་བ་དང་ཕྲད་པ་དང་བྲལ་བ། འཆི་བའི་དུས་དེ་མ་
[219a.5]གཏོགས་པར་དུས་དེ་ལ་ནད་ཀྱི་འཇིགས་པ་དང་བྲལ་བ། གནོད་པའི་འཇིགས་པ་དང་བྲལ་བ། ནད་དང་འཆི་བའི་འཇིགས་པ་དང་བྲལ་བ། རྒ་བའི་འཇིགས་པ་དང་བྲལ་བ། རབ་ཏུ་བག་མེད་པ་དུས་དེ་སྲིད་དུ་ཤིན་ཏུ་ཉམས་དགའ་བ་ཐམས་ཅད་མཐོང་སྟེ། མཐོ་རིས་ཀྱི་བདེ་བ་
[219a.6]ལ་འཆུམས་པའི་འདོད་པའི་ཡོན་ཏན་ལྔ་གཅིག་ཏུ་ཡིད་དུ་འོང་བ། ཡུལ་གྱི་བདེ་བ་རྣམ་པ་དུ་མ་རྣམས་ཀྱིས་གཞལ་མེད་ཁང་གསེར་དང་བཻ་ཌཱུརྱ་དང་ནོར་བུའི་ལན་ཀན་བྲེས་པའི་གཞལ་མེད་ཁང་དཀྲིགས་པ། གཞན་དག་ན་ཤིང་ལྗོན་པ་དང་ཉེ་བའི་ཚལ་རྣམ་པ་སྣ་ཚོགས་ཡོད་པ། 
[219a.7]རིན་པོ་ཆེ་སྣ་བདུན་གྱི་པད་མའི་རྫིང་རྣམས་ཀྱི་ནང་ན་བྱ་ངང་པ་དང་ངུར་པ་དང་ཀཱ་རཎྜ་པས་བརྒྱན་ཅིང་རྨ་བྱ་མྱོས་པ་སྒྲ་འབྱིན་པ་རིའི་སྨན་ལྗོངས་རྣམས་ན་བྱ་སྣ་ཚོགས་ཀྱིས་བསྟེན་པ། རི་རབ་ཀྱི་རིའི་རྩེ་མོ་རྣམས་ན་ཡང་རིན་པོ་ཆེ་སྣ་བདུན་གྱི་འབྱུང་ཁུངས་ཀྱིས་བརྒྱན་པ། ལྟེང་ཀ་
[219b]
[219b.1]རྣམས་ཀྱི་ནང་ན་གསེར་དང་དངུལ་དང་མུ་ཏིག་གི་བྱེ་མ་བདལ་བ། རི་རབ་ཀྱི་སྨན་ལྗོངས་རྣམས་ཀྱི་ནང་ན་ཡང་རིན་པོ་ཆེ་སྣ་ཚོགས་ཀྱི་ཤིང་ལྗོན་པ་རྣམས་ཀྱིས་བརྒྱན་པ། ཤིང་ལྗོན་པ་རྣམས་ཀྱང་ཉི་མ་ལྟར་གསལ་བ། རི་ཁྲོད་ཚང་ཚིང་དག་ན་ཡང་གསེར་དང་བཻ་ཌཱུརྱའི་ལྕུག་མའི་
[219b.2]ཚོགས་འཕྱང་ཞིང་། མེ་ཏོག་གི་ལྕུག་མ་འཕྱང་བས་བརྒྱན་པ། བུང་བ་འབུམ་གྱིས་བརྒྱན་པ། རི་རབ་ཀྱི་ཕུག་པ་རྣམས་ཀྱང་རིན་པོ་ཆེ་བཟང་པོས་བརྒྱན་པ། རྡོ་ལེབ་དང་སའི་ཕྱོགས་ཆ་མཐོན་དམན་རན་པ། རིའི་ཟོམ་རྣམས་ཀྱང་རིན་པོ་ཆེ་སྣ་ཚོགས་ཀྱིས་བརྒྱན་ཅིང་རྡོ་ལེབ་
[219b.3]ཀྱིས་བརྒྱན་པ། མེ་ཏོག་དྲི་ཞིམ་པོ་རྒྱ་ཆེར་དཔྱངས་པ་དང་ལྡན་པ། རང་གི་བསམ་པས་བརྒྱན་པ་བས་ཀྱང་ཆེས་ལྷག་ཅིང་། ཉམས་དགའ་བའི་ས་ཕྱོགས་སྙིང་དགའ་བ་རྣམས་དང་། གཞན་ཡང་གད་ཀ་དང་དགོན་པ་དག་ན་ཤིང་ལྗོན་པ་རབ་ཏུ་འབར་བ་ལྟ་བུས་བརྒྱན་པ། 
[219b.4]དཔག་བསམ་གྱི་ཤིང་ལྗོན་པ་འབུམ་གྱིས་མཛེས་པར་བྱས་པ། རང་གིས་བྱས་པའི་ལས་ཀྱི་མཐའ་ལ་སྤྱོད་པ། ལྷ་དང་ལྷ་མོ་འབུམ་སྙེད་ཀྱིས་ཡོངས་སུ་བསྐོར་བ། རོལ་མོ་དང་སིལ་སྙན་གྱི་སྒྲས་རྣ་བ་ཚིམ་པར་བྱེད་ཅིང་། པི་བང་གི་སྒྲ་ཡོངས་སུ་འབྱིན་པར་བྱེད་པ་དེ་རྣམས་
[219b.5]ན་རྩེ་བར་བྱེད་དོ། །དེས་གང་དང་གང་མཐོང་བ་དེ་དང་དེ་ཉིད་འཐོབ་ཅིང་འགྱུར་བ་མེད་ལ་ཡོན་ཏན་ཐམས་ཅད་དང་ལྡན་པ། ཐུན་མོང་མ་ཡིན་པ་གཞན་གྱིས་འཕྲོག་པར་མི་ནུས་པ་ཡིན་ནོ། །དེ་ནས་ལྷ་འབུམ་སྙེད་ཀྱིས་ཡོངས་སུ་བསྐོར་བ་དེ། ལྷའི་ཚོགས་གཞན་རྣམས་
[219b.6]ཀྱི་ནང་ན་ཡོངས་སུ་སྤྱོད་པ་ན། རེས་འགའ་དེ་དུས་སྟོན་གྱི་ཚིགས་ཞེས་བྱ་བ་འདོད་པ་ཀུན་ལས་བྱུང་བའི་ཤིང་ལྗོན་པ་རྣམས་ཀྱིས་བརྒྱན་པ། འབབ་ཆུའི་ཚོགས་བརྒྱ་སྙེད་ཀྱིས་གང་བ། པད་མའི་རྫིང་དུ་མས་རྣམ་པར་བརྒྱན་པ། ལྷ་འབུམ་སྙེད་དུ་མས་བསྟེན་བསྟེན་པ། བཻ་
[219b.7]ཌཱུརྱའི་ལྕུག་མ་འཕྱང་བས་བསྐོར་བ། གཞལ་མེད་ཁང་གི་རྩེ་མོ་ལ་བྱ་སྐད་འབྱིན་པ་འབུམ་སྙེད་ཀྱིས་བསྐོར་ཅིང་ཉམས་དགའ་བར་བྱེད་པའི་རི་དེ་ལ་འཛེག་པར་བྱེད་དོ། །དེ་ནས་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་ཉམས་དགའ་བའི་རིའི་ཟོམ་དེ་ན་བདེ་བ་མྱོང་བར་བྱེད་དེ། 
[220a]
[220a.1]ལེགས་པར་བྱས་པའི་ལས་ཀྱི་རིན་གྱིས་ཉོས་པ་རྣམས་ནི། འདོད་རྒྱལ་ལས་མ་བྱུང་། གཞན་གྱིས་མ་བྱས། གཞན་ནས་མ་འོངས་ཉམས་པ་མ་ཡིན། དབང་ཕྱུག་ལ་སོགས་པ་མགུ་ནས་བྱིན་པ་མ་ཡིན་པ་དེ་དག་ལ་དེ་འཛེགས་ནས་རིའི་ཟོམ་དེ་ན། བདག་
[220a.2]ཉིད་དང་མཚུངས་པའི་འོད་དང་ལྡན་པའི་ལྷ་དང་ལྷ་མོའི་ཚོགས་རྣམ་པ་དུ་མ་འབུམ་སྙེད་ཀྱིས་ཀུན་དུ་གང་ཞིང་། སིལ་སྙན་ཡན་ལག་ལྔ་དང་ལྡན་པས། དགའ་བར་བྱེད་པ་གང་ཡིན་པ་དེ་དག་དགའ་བར་བྱེད་ཅིང་། དགའ་དགུར་སྤྱོད་པར་བྱེད་ལ་ལྷ་དེ་དག་ཀྱང་དེ་བཞིན་དུ་རང་གི་འོད་དང་དེ་
[220a.3]བཞིན་གཟུགས་དང་དབང་ཕྱུག་གི་མཐུ་དང་ལྡན་ཞིང་། དེ་དག་ཀྱང་དེ་བཞིན་དུ་མིག་མི་འཛུམས་པར་ལྟ་བ། དེ་དག་ཀྱང་དེ་བཞིན་དུ་པད་མའི་ཕྲེང་བ་ཐོགས་པ། དེ་དག་ཀྱང་དེ་བཞིན་དུ་ཐགས་སུ་མ་བཏགས་པའི་གོས་གྱོན་པ་ཡིན་ཏེ། དེ་ལྟར་ལྷ་མཐུ་བོ་ཆེ་དེ་ཐམས་ཅད་མཐོང་ངོ་། །
[220a.4]དེ་ནས་ལྷའི་བུ་དེ་རིའི་ཟོམ་དེ་ལ་འཛེགས་ནས་ས་ཕྱོགས་དག་ལ་རྟོག་པར་བྱེད་དེ། ལེགས་པར་བྱས་པའི་ལས་ཀྱི་མཐའ་སྤྱད་པའི་ལྷ་དེའི་གནས་སུ་གྱུར་པ་གནས་གཉིས་ན་གནས་པ། ཆུ་བོ་དང་རི་རབ་འོད་ཀྱི་ཕྲེང་བ་འབར་བ། རྣམ་པ་སྣ་ཚོགས་ཀྱིས་ཡང་དག་པར་གང་བའི་ས་
[220a.5]ཕྱོགས་རྣམས་མངོན་པར་མཐོང་ནས་སྔ་མ་བཞིན་སྙིང་ཤིན་ཏུ་དགའ་སྟེ། ལྷའི་བདེ་བ་མཆོག་མྱོང་ངོ་། །ལྷ་དེ་རྣམས་ཀྱི་མཐུ་ནི་འདི་ལྟ་བུ་ཡིན་ཏེ། གང་གི་ཚེ་ལྷ་དང་ལྷ་མ་ཡིན་གཡུལ་འགྱེད་པར་འགྱུར་བ་ན། དེ་མིག་ཕྱེ་བ་ཙམ་གྱིས་བརྒྱབ་པར་འགྱུར་ལ། གང་གི་ཚེ་ལྷ་མ་
[220a.6]ཡིན་མིག་ཚུམས་ཀྱིས་བྱས་པ་དེའི་ཚེ། སུམ་ཅུ་རྩ་གསུམ་གྱི་བར་དུ་འགྲོ་སྟེ། དེ་ལྟར་མགྱོགས་པ་ཡིན་ནོ། །རྒྱུ་དང་མཚུངས་པར་འབྲས་བུ་འབྱུང་སྟེ། ཇི་ལྟར་རྒྱ་མཚོ་ལས་སྒྲོལ་བར་བྱེད་པའི་གྲུ་མྱུར་དུ་སྦྱིན་པར་བྱ་བ་དེ་དག་བྱིན་པ་དེས། སེམས་ཅན་དག་སྒྲོལ་བར་བྱེད་པ་
[220a.7]དེ་ལྟར་དེ་དག་གི་མགྱོགས་པར་འགྱུར་བ་དེ་ནི་མིག་ཕྱེ་བ་ཙམ་གྱིས་འགྲོ་ལ། བཙུམས་པ་ཙམ་གྱིས་སླར་ལྡོག་སྟེ། སྔོན་བྱས་པའི་རྒྱུ་དེས་ན་མྱུར་བར་འགྲོ་བ་ཡིན་ནོ། །དེ་ནས་ཡུན་རིང་མོ་ཞིག་ཏུ་ལྷའི་བདེ་བ་དེ་མྱོང་བར་བྱེད་དོ། །དེ་ནས་གལ་ཏེ་ལེགས་པར་བྱས་པའི་ལས་ཟད་
[220b]
[220b.1]ནས་ལྷའི་བུ་འཆི་བར་འགྱུར་ལ། དེའི་འཆི་བའི་ལྟས་ལྔ་པོ་འབྲུ་མར་ཟད་ན་མར་མེའི་སྣང་བ་ཟད་པ་འདི་ལྟ་བུ་དག་འབྱུང་བར་འགྱུར་ཏེ། དེ་དང་པོ་རྡུལ་འབྱུང་བར་འགྱུར་བ་དང་དབང་པོ་ཐམས་ཅད་ཉམས་པ་དང་འདོད་པའི་ཡོན་ཏན་ལྔ་ཐམས་ཅད་དུ་རོ་མི་བྲོ་བ་མྱོང་སྟེ། ལྷ་གཞན་དག་
[220b.2]གིས་མཐོང་ནས་ངོ་ཚ་བ་དང་རང་གི་ལྷ་མོ་ལྷ་གཞན་གྱི་དྲུང་དུ་འགྲོ་བ་དང་དེ་ཡང་མཐོང་ནས། ཕྲག་དོག་དང་སེར་སྣས་བསྐྱེད་པ་འབྲལ་བའི་སྡུག་བསྔལ་སྣ་ཚོགས་གང་རབ་ཏུ་ཚ་བའི་མེ་ལྟ་བུ་འབྱུང་ངོ་། །གལ་ཏེ་གཞན་དུ་མ་བྱིན་པར་ལེན་པ་ཞིག་བླངས་ན། དེ་ལན་གྲངས་
[220b.3]གཞན་ལ་མྱོང་བར་འགྱུར་བའི་ལས་ཀྱིས་དུས་དེའི་ཚེ་[སྣོན]་དུ་འགྱུར་ཏེ། དེའི་རྒྱན་དེ་དག་ཐམས་ཅད་ལྷ་མོ་དེ་དག་གིས་འཕྲོག་པར་བྱེད་ལ། ཕྲོགས་ནས་ཀྱང་ལྷའི་བུ་གཞན་ལ་འདོགས་པར་བྱེད་དོ། །གལ་ཏེ་བརྫུན་སྨྲས་པ་ཞིག་ཡིན་ན། དེ་དག་གཞན་དུ་སྨྲ་བར་བྱེད་ཅིང་
[220b.4]གཞན་དུ་འགྲོ་བར་བྱེད་ལ། ལྷ་མོ་དེ་དག་གཞན་དུ་ཉན་པར་བྱེད་དེ། ཚིག་བརླང་པོས་དེ་ལ་མངོན་པར་སྤྱོ་བར་བྱེད་དོ། །གལ་ཏེ་སྐྱེ་བ་གཞན་དག་ཏུ་སྡོམ་པ་བླངས་པ་རྣམས་ལ། བཏུང་བ་ཆང་བླུད་དམ་བདག་ཉིད་ཀྱི་བསླབ་པ་བཤིག་གམ་ཆང་འཐུངས་ན། དེ་ལན་གྲངས་
[220b.5]གཞན་ལ་མྱོང་བར་འགྱུར་བའི་ལས་ཀྱིས་དུས་དེའི་ཚེ་སྣོན་དུ་འགྱུར་ཏེ། དེ་འཆི་བའི་དུས་དེ་ན་སེམས་འཁྲུག་པའམ་དྲན་པ་ཉམས་པའམ་དེ་བཞིན་དུ་ཉིས་འགྱུར་དུ་ཀུན་དུ་གདུང་བར་བྱེད་ལ། དེ་སེམས་ཅན་དམྱལ་བར་འགྲོ་བར་འགྱུར་རོ། །གལ་ཏེ་སྲོག་གཅོད་པ་ཞིག་ཡིན་ན། 
[220b.6]དེ་ཚེ་ཐུང་ངུར་གྱུར་ནས་མྱུར་དུ་འཆི་བར་འགྱུར་རོ། །འདོད་པས་ལོག་པར་གཡེམ་པས་ནི་ཆུང་མ་གཞན་གྱི་དྲུང་དུ་འགྲོ་བར་འགྱུར་ཏེ། དེ་ལྟར་སྡོམ་པ་ལྔ་དྲལ་བ། ལན་གྲངས་གཞན་ལ་མྱོང་བར་འགྱུར་བའི་ལས་ཀྱི་ཞགས་པས་བཅིངས་པ། འཆི་ལྟས་ལྔས་རྣམ་པར་དཀྲུགས་པ། 
[220b.7]བག་མེད་པར་གནས་པ། དེ་འཆི་བདག་གི་རྒྱལ་པོས་འདྲེན་པར་བྱེད་དོ། །དེ་ལྟར་གནས་སྐབས་ཐམས་ཅད་དུ་ཚུལ་ཁྲིམས་ཀྱི་མཐའ་ལེགས་པར་མ་སྤྱད་དེ། མཐོ་རིས་ཀྱི་རྒྱུར་སྤྱོད་པ་གང་ཡིན་པ་དེ་ནི་སྲེད་པ་ཡིན་ནོ། །དེ་ནས་ལས་ཀྱི་ཞགས་པས་བཅིངས་པ་དེ་སེམས་ཅན་
[221a]
[221a.1]དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །ལེགས་པའི་མཐའ་མ་ཡིན་པ། མཐོ་རིས་ཀྱི་བདེ་བ་དེ་དག་ཉིད་དགེ་སློང་དེས་མཐོང་སྟེ། འདུས་བྱས་ཀྱི་ཆོས་ཐམས་ཅད་ཀྱི་ནང་ན་ཕྱོགས་གཅིག་ཏུ་གྱུར་པ་ཉམས་དགའ་བ་རྣམས་ཀྱི་ནང་ན། ཉམས་
[221a.2]པར་བྱེད་ཅིང་ཉེས་པ་ཁོ་ནར་གྱུར་པ། ངེས་པར་གཞན་དུ་གྱུར་ཅིང་གནས་པ་མ་ཡིན་ལ། གློག་ལྟར་འབྲས་བུ་མི་བརྟན་པ་འདོད་པ་ཐམས་ཅད་ཀྱི་ནང་ན། ཉེས་པ་དང་བཅས་པའི་གཡོ་བ་ཉིད་རྟོགས་ནས། འདི་ལྟར་ཚིགས་སུ་བཅད་དེ་སྨྲས་པ། རྨོངས་པ་བག་མེད་ལྷ་ཡུལ་
[221a.3]དུ། །མི་བཟད་མེ་ཡིས་ཡོངས་སུ་བསྐོར། །བཏུང་བ་རྙོག་ཅན་འཐུངས་ནས་སུ། །སེམས་ཅན་དམྱལ་བར་ལྟུང་བར་བྱེད། །དང་པོར་འདོད་ཆགས་ཉིད་ཀྱིས་བསྒྱུར། །ཞེ་སྡང་གིས་ཀྱང་ཟིལ་གྱིས་ནོན། །གཏི་མུག་ཉིད་ཀྱིས་རྨོངས་བྱས་པ། །དེ་ཡིས་བྱ་བ་སྟོངས་པར་བྱས། །སིལ་
[221a.4]སྙན་ཡན་ལག་ལྔ་དག་གིས། །ཀུན་ནས་རབ་ཏུ་བསླུས་པ་རྣམས། །གང་དག་ངེས་པར་འབྱུང་འགྱུར་བ། །འཆི་བའི་སྡུག་བསྔལ་མི་རིག་གོ། །ཁྱོད་ཀྱིས་གང་ལ་འདོད་ཆགས་སྤྱད། །ལྷ་མོ་འདི་དག་མི་བརྟན་ཏེ། །དེ་དག་གིས་ནི་ཁྱོད་སྤངས་ནས། །དེ་ནས་གཞན་དུ་འགྲོ་བར་
[221a.5]བྱེད། །སྐྱེས་པ་དར་ན་སྟེན་བྱེད་ལ། །རྒུད་པར་གྱུར་ན་སྤོང་བྱེད་པ། །བུད་མེད་ལྷན་ཅིག་སྤྱད་པ་ཡི། །འདི་དག་གི་ནི་རང་བཞིན་མཐོང་། །འདོད་ཆགས་རྨོངས་པའི་སྐྱེས་པ་འདི། །རི་དགས་བཞིན་དུ་རྨོངས་པར་བྱེད། །ཕྱི་ནས་རྒུད་པར་གྱུར་པ་དང་། །ཡང་བའི་སེམས་ཀྱིས་
[221a.6]གཏོང་བར་བྱེད། །དེ་ནི་ཉོན་མོངས་མི་བཟད་ལ། །ཉེ་བར་གནས་ཚེ་བུད་མེད་ནི། །ཕན་དང་བཀུར་སྟི་དགའ་བ་དང་། །རྒྱུན་རིངས་བཤེས་པའང་དྲན་མི་བྱེད། །ཇི་ལྟར་མེ་ཏོག་རྙིངས་གྱུར་ན། །བུང་བས་བཏང་སྟེ་གཞན་དུ་འགྲོ། །དེ་ལྟར་ཉོན་མོངས་གྱུར་པའི་ཚེ། །བུད་མེད་
[221a.7]རྣམས་ཀྱིས་བཏང་ནས་འགྲོ། །དུག་དང་སྦྲང་རྩིར་འདྲེས་པ་ལྟར། །བུད་མེད་ཐམས་ཅད་མ་བརྟགས་ན། །དགའ་བ་རྣམས་ཀྱི་རྒྱུར་འགྱུར་ཞིང་། །སྙིང་དུ་སྡུག་ཀྱང་བརྟན་པ་མེད། །མི་དག་འདོད་པ་རྣམས་ཀྱིས་རྨོངས། །ཚིག་རྣམས་ཀྱིས་ཀྱང་ཁྱད་པར་དུ། །སྐྱེས་བུ་བརྟན་
[221b]
[221b.1]པོ་ཁོང་བརྟན་པ། །ཡིད་ལ་དེ་དང་གཅུགས་མ་བྱེད། །འདི་རྣམས་ཀྱིས་ནི་མི་དག་རྨོངས། །ཁྱད་པར་དུ་ནི་འདོད་པས་བསྒྱུར། །ཕ་རོལ་ཏུ་ནི་འགྲོ་བ་གང་། །བདག་ལ་ཕན་པར་མི་བྱེད་དོ། །ལྷ་དང་མི་དང་ལྷ་མ་ཡིན། །གནོད་སྦྱིན་ཤ་ཟ་ལྟོ་འཕྱེ་སྲིན། །མིག་འཕྲུལ་ལྟ་བུའི་བུད་
[221b.2]མེད་ཀྱིས། །ཁྱད་པར་དུ་ནི་སླུ་བར་བྱེད། །འདོད་ལས་སྐྱེས་པའི་བདེ་བ་གང་། །ཕལ་པ་ཡུལ་ལས་བྱུང་གྱུར་པ། །འཆི་བའི་དུས་ལ་བབ་པ་ན། །ཐ་ཆད་ལྷ་རྣམས་ཉམས་པར་བྱེད། །འཆི་བའི་ཞགས་པས་དམ་བཅིངས་པ། །ཁྱོད་ནི་དུས་སུ་ཁྱེར་འགྱུར་གྱི། །ས་གཞི་འདི་དག་ཐམས་
[221b.3]ཅད་དང་། །ཚལ་དང་ཉེ་ཚལ་བརྒྱན་མི་ཁྱེར། །ཀུན་ནས་ལྷ་ཡི་འཇིག་རྟེན་ནས། །འཆི་བདག་གིས་ནི་དྲངས་པ་ན། །བུད་མེད་ཅི་བྱེད་གཉེན་རྣམས་ཅི། །བདེ་བ་དག་གིས་ཞི་ཅིག་འགྱུར། །དེ་ལྟར་དགེ་སློང་དེ་ལྷ་དེའི་འཆི་བ་མངོན་པར་མཐོང་ནས་སྙིང་རྗེ་བར་བྱེད་ཅིང་ཡུལ་རྣམས་ལ་ཡང་
[221b.4]སྨོད་པར་བྱེད་དོ། །རང་གིས་བྱས་པ་སྤྱད་པའི་ལྷའི་བུ་དེ་ཡང་ལས་ཀྱི་ཞགས་པས་གང་དུ་འདྲེན་པ་དེར་ཁྲིད་པར་བྱེད་དེ། ལྷ་བག་མེད་པ་ལ་གནོས་པ་འདོད་པ་ལྔ་ལ་རྣམ་པར་ཆགས་པ་དེ་དག་ཀྱང་། དེ་ནས་ཡང་དགའ་བར་བྱེད་དགའ་དགུར་སྤྱོད་པར་བྱེད་དེ། ཡུལ་གཉིས་ཀྱིས་ཀུན་
[221b.5]དུ་དྲངས་པ་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ངེས་པར་མྱོང་བར་འགྱུར་བའི་བདེ་བ་དེ་ཟད་པར་མ་གྱུར་པ་དེ་སྲིད་དུ། ཚལ་དང་ནགས་ཚལ་ཐམས་ཅད་ན་དགའ་བར་བྱེད། དགའ་དགུར་སྤྱོད་པར་བྱེད་དོ། །དེ་ཕྱིས་ངེས་པར་བསྒོམས་པའི་དུས་བྱེད་པ་ཆོས་དང་ཡང་དག་པར་ལྡན་
[221b.6]པས་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་ནོར་བཟང་པོ་དང་ལྡན་པ་དང་ལམ་དུ་འགྲོ་བ་ན་
[221b.7]རྐང་གིས་མི་འགྲོ་སྟེ། རྟ་དང་གླང་པོ་ཆེ་དང་དྲེའུའི་བཞོན་པ་ལ་ཞོན་པ་དང་རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་
[222a]
[222a.1]བྱུང་བའི་ཤེས་པས་བརྟགས་ན། སུམ་ཅུ་རྩ་གསུམ་པའི་ལྷ་རྣམས་ཀྱི་གནས། ལུས་ཀྱི་མདོག་བཟང་ཞིང་ཆེ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་
[222a.2]བརྟགས་ན། སྐྱེས་བུ་དམ་པ་སེམས་ཚུལ་ཁྲིམས་དང་ལྡན་པ་གང་གིས་ཚུལ་ཁྲིམས་རྣམ་པ་བདུན་དང་འཐུན་པའམ་གཞན་ནམ་ཕྱོགས་འགའ་ལེགས་པར་བསྲུངས་ན། དེ་རྒྱུ་དང་འཐུན་པར་འབྲས་བུ་མྱོང་བར་འགྱུར་ལ། སེམས་ཀྱིས་བསྒོམས་པ་ཁོ་ནའམ་ལྟ་བ་དང་
[222a.3]ལྡན་པ་དེ་སྲོག་གཅོད་པ་དང་། མ་བྱིན་པར་ལེན་པ་དག་ནི་ཤིན་ཏུ་བསྲུངས། སྡོམ་པ་སྐྱོན་མེད་པ་ནི་བླངས། གཅིག་ཏུ་སྐྱེས་བུ་དམ་པ་འདོད་ཅིང་བདེ་བ་ངེས་པའི་རྒྱུར་གྱུར་པ། འཇིག་རྟེན་འདིའི་སྡོམ་པ་ལེགས་པ་ཞེས་བྱ་བ་རྣམ་པ་དེ་ལྟ་བུའི་ལས་ལེགས་པར་བྱས་པ། 
[222a.4]འཕགས་པ་མ་ཡིན་པའི་སྐྱེས་བུ་དམ་པ། མ་བྱིན་པར་ལེན་པ་ཉིད་སྤོང་བ་ནི། འདི་ལ་མ་བྱིན་པར་ལེན་པ་ཆུང་ངུ་ཡང་ལེན་པར་མི་བྱེད་དེ་འདི་ལྟ་སྟེ། རྒྱ་མཚོ་དང་ཉེ་བ་ནའམ་འབབ་ཆུ་དང་ཉེ་བར་གནས་པ་ན། གཞན་གྱིས་ཕྱོགས་གང་ཡིན་པ་དག་ལ་གཞན་གྱི་རྒྱ་མཚོའི་
[222a.5]རླབས་ཀྱིས་བདས་ཏེ་འོངས་པ། དུང་ངམ་བྷལ་ལཱ་ཏ་ཀའམ་ཤ་བྷ་རི་ཀའམ་དེ་དང་འཐུན་པ་དེ་དག་ཀྱང་ལེན་པར་མི་བྱེད། གཞན་གྱི་ནོར་རྫས་ཀྱི་རྣམ་པ་གཞན་དག་ཀྱང་ལེན་པར་མི་བྱེད་ལ། ནོར་རྫས་ཀྱི་རྣམ་པ་རྩྭ་ཡང་ལས་ཀྱི་འབྲས་བུ་ལ་འཇིགས་ལ། རྒྱལ་པོའི་ཆད་པས་
[222a.6]འཇིགས་པ་མ་ཡིན་པ། རྐུ་བའི་སེམས་ཀྱིས་ལེན་པར་མི་བྱེད་པ་ཡིན་ཏེ། རྣམ་པ་དེ་ལྟ་བུ་ནི་མ་བྱིན་པར་ལེན་པ་སྤངས་པ་ཡིན་ནོ། །སྲོག་གཅོད་པ་སྤངས་པའི་རྣམ་པ་ཇི་ལྟ་བུ་ཡིན་ཞེ་ན། འདི་ནི་ལེགས་པར་བྱས་པའི་ལས་ཀྱི་མཐའ་སྤྱད་པ། འཇིག་རྟེན་ཕ་རོལ་ལ་འཇིགས་པར་
[222a.7]སེམས་པ། ལས་ཀྱི་འབྲས་བུ་ལ་སེམས་དད་པ་དྲང་པོ་དྲང་པོའི་རང་བཞིན་ཅན། གཞན་ལ་མི་གནོད་པ་སྡིག་པའི་གྲོགས་པོ་སྤངས་པ་བདེ་བ་ཚོལ་བ་དེ་ལྕུག་མའི་ནང་དུ་འགྲོ་བའམ་ཆུ་རྒལ་བ་ན་གྲིབ་གནོན་གྱི་གདོན་གྱིས་ཟིན་ཏམ་སྲོག་ཆགས་ཏན་ཏུས་ཟིན་ཏེ་ཤི་ལ་ཐུག་ཀྱང་གྲིབ་གནོན་
[222b]
[222b.1]གྱི་གདོན་དེ་གསད་འདོད་པའི་ཕྱིར་དུག་གིས་འཐོར་བར་མི་བྱེད་དེ། འདི་ལ་གང་གི་ཚེ་གྲིབ་མ་ལ་དུག་གཏོར་ན། དེའི་ཚེ་རང་གི་གྲིབ་གནོན་དེའི་གྲིབ་མ་དེ་ལ་བབ་པས་འཆི་བར་འགྱུར་ཏེ། དེའི་ཕྱིར་གནོད་པ་བྱ་བ་ཤེས་ཀྱང་གྲིབ་གནོན་གྱི་གདོན་དེ་གསོད་པར་མི་བྱེད་དོ། །སྲོག་ཆགས་ཏན་ཏུ་
[222b.2]ལ་སླར་གནོད་པར་བྱ་བ་ཤེས་ཀྱང་གསོད་པར་མི་བྱེད་དེ། དེ་ལ་ཆུ་མེད་པར་བྱས་ན་འཆི་བར་འགྱུར་བའམ་མེ་ལོང་བསྟན་པའམ་མེ་ལོང་རྟག་ཏུ་བསྟན་པས་འཆི་བར་འགྱུར་ཏེ། དེ་ཕྱིར་གནོད་པར་བྱ་བའི་རྒྱུ་ཤེས་ཀྱང་གསོད་པར་མི་བྱེད་ལ། རང་གི་སྲོག་ཆད་ལ་ཐུག་ཀྱང་ཉེས་པར་བྱ་བ་མི་བྱེད་དེ། དེ་
[222b.3]ལྟར་ལེགས་པར་བྱ་བའི་ལས་ཀྱི་མཐའ་བྱེད་པ་དེ། ལུས་དང་བྲལ་ཏེ་ཤི་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལུས་དང་མདོག་བཟང་ཞིང་ཆེ་བའི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། རང་གི་འོད་དང་
[222b.4]ནི་ལྡན་སིལ་སྙན་ཡན་ལག་ལྔ་དང་ལྡན་པའི་སྒྲ་ནི་འབྱིན། ཡིད་ཤིན་ཏུ་བདེ་བ་དང་ནི་ལྡན། འདོད་པ་ཐམས་ཅད་ནི་འབྱོར། དེ་ལྷ་མོ་སྟོང་གིས་བསྐོར་ཏེ། རི་རབ་ཀྱི་ས་གཞི་ལ་ནི་རྒྱུ། ས་ཕྱོགས་འཛམ་བུ་ནཱ་དའི་གསེར་གྱིས་བརྒྱན་པའི་འཇིག་རྟེན་གྱི་ཁམས་ཉམས་དགའ་བ་དང་རིའི་ཟོམ་གྱི་བར་
[222b.5]བར་དག་ན་དགའ་ཞིང་བདེ་བ་ནི་མྱོང་བར་བྱེད་དོ། །འདོད་པའི་ལོངས་སྤྱོད་ཐམས་ཅད་དང་ལྡན་པ། དཔག་བསམ་གྱི་ཤིང་ལ་བསམས་པས་འདོད་པ་ཐམས་ཅད་འགྲུབ་པ་དེ་ཡུན་རིང་དུ་བདེ་བ་མྱོང་བར་བྱེད་དོ། །འཁོར་དང་བཅས་པ་ཡོངས་སུ་སྤྱོད་པ་དེ། ཕྱི་རོལ་གྱི་གྲིབ་མ་ཞེས་བྱ་བའི་
[222b.6]ཚལ་དེར་འདོང་བར་བྱེད་དེ། འཛམ་བུ་ནཱ་དའི་གསེར་གྱི་ཤིང་ལྗོན་པས་བརྒྱན་པ། དེ་བཞིན་དུ་དངུལ་གྱི་ཤིང་ལྗོན་པ་ལ་གསེར་གྱི་འདབ་མ་དང་། བཻ་ཌཱུརྱའི་འབྲས་བུས་མཛེས་པ་ཡིན་ནོ། །ཕྱི་རོལ་གྱི་གྲིབ་མའི་ཚལ་དེའི་ཕྱོགས་གཞན་དུ་ཡང་། དེ་རེས་འགའ་ཡོངས་སུ་རྒྱུ་བ་ན་ལུས་རིན་པོ་ཆེ་
[222b.7]སྣ་བདུན་གྱིས་བརྒྱན་ཞིང་། ཐིག་ལེ་སྣ་ཚོགས་ཀྱིས་སྤྲས་པ། རྟོག་པ་སྣ་ཚོགས་ཅན་ཏེ། རྨ་བྱའི་ཚོགས་དེ་དག་མཐོང་ནས་ལེགས་པར་བལྟ་ཞིང་རྩེ་བའི་ཕྱིར་དེར་འགྲོ་བར་བྱེད་དོ། །དེ་དེ་དག་གི་ནང་དུ་ཕྱིན་ནས་རྨ་བྱ་མཐོང་ན་ཡིད་འཕྲོག་པར་བྱེད་པ་དེ་རྣམས་ཀྱི་ནང་ན་དགའ་བར་བྱེད་དོ། །རྨ་བྱ་དེ་དག་
[223a]
[223a.1]གིས་དེ་མཐོང་ནས་སིལ་སྙན་ཐམས་ཅད་པས་ཆེས་ལྷག་པའི་སྒྲ་ཉམས་དགའ་བ་ཆགས་སུ་རུང་བ་རྣམ་པ་སྣ་ཚོགས་དུ་མ་འབྱིན་ཏོ། །རྨ་བྱ་དེའི་སྒྲ་རྣམ་པ་དེ་ལྟ་བུ་འབྱིན་པ་དེའི་ཁྱད་པར་ནི་ལྷའི་རོལ་མོའི་སྒྲ་དག་བཅུ་དྲུག་གི་ཆར་ཡང་མི་ཕོད་དེ། རྨ་བྱ་དེའི་སྒྲའི་དྲུང་ན་ལྷ་མོ་
[223a.2]དེའི་གླུ་དབྱངས་དག་བོང་སྐད་འབྱིན་པ་དང་མཚུངས་སོ། །དེ་ནས་ལྷ་དེ་འདི་སྙམ་དུ་སེམས་ཏེ། བདག་ཀྱང་མཐུ་འདི་ལྟ་བུར་གྱུར་པས་ད་ནི་རྨ་བྱ་དེ་དག་ལ་ཞོན་ཏེ། གནས་ནས་གནས་དང་ཚང་ཚིང་ནས་ཚང་ཚིང་དང་རི་རབ་ཀྱི་རིའི་རྩེ་མོ་ནས། རི་རབ་ཀྱི་རིའི་རྩེ་མོར་ལྷ་མོའི་ཚོགས་ཀྱིས་
[223a.3]བསྐོར་བ་དང་ལྷན་ཅིག་ཡོངས་སུ་རྒྱུ་ཞིང་དེ་ལྟར་རྨ་བྱའི་སྟེང་དུ་ཞོན་ནས། རེ་ཞིག་འཇིག་རྟེན་གྱི་དགའ་བ་འདི་དག་ཐམས་ཅད་ལ་བལྟ་བར་བྱའོ་སྙམ་མོ། །ལས་བྱ་བ་ལེགས་པར་བྱས་པ་དེ་བསམས་མ་ཐག་ཏུ་བོང་སྐྱེད་དང་མདོག་དང་སྟོབས་དང་བརྩོན་འགྲུས་ཕུན་སུམ་ཚོགས་པ། ལུས་རིན་
[223a.4]པོ་ཆེ་ཐམས་ཅད་ཀྱིས་བརྒྱན་པའི་རྨ་བྱ་བཞོན་དུ་རུང་བར་རྐེད་པ་སྟོད་པ་དེ་དག་ཉེ་བར་ལྷགས་སོ། །དེས་དེ་དག་མཐོང་ནས་དེ་ལ་ཞོན་པ་དང་། རྨ་བྱ་དེ་ཡང་དེས་ཞོན་པར་རིག་ནས་ནམ་མཁའི་དཀྱིལ་ན་རྒྱུ་བར་བྱེད་དོ། །དེ་ལྟར་ལྷ་དེ་དག་ཀུན་གྱིས་ཀྱང་སོ་སོར་ཞོན་ནས། དེའི་རི་རབ་ཀྱི་རིའི་རྩེ་མོ་
[223a.5]ནས་རིའི་རྩེ་མོ་དང་པད་མའི་ཚལ་ནས་པད་མའི་ཚལ་དང་ཚལ་ནས་ཚལ་ཏེ། རི་རབ་ཀྱི་ས་ཕྱོགས་དེ་དག་ཐམས་ཅད་དུ་དེ་སྐྱེ་བོ་དང་ལྷན་ཅིག་མཐོང་ན་དགའ་བ་རྣམས་ལ་ལྟ་བར་བྱེད་དོ། །དེ་ནས་དེ་ལྟར་དེ་ཡོངས་སུ་རྒྱུ་བ་ན་རེས་འགའ་འཇིག་རྟེན་སྐྱོང་བ་དག་འཛམ་བུའི་གླིང་གི་བྱ་བ། ཆོས་དང་ཆོས་མ་ཡིན་
[223a.6]པ་དག་སྦྲན་པའི་ཕྱིར། རྒྱལ་ཆེན་བཞི་པའམ་སུམ་ཅུ་རྩ་གསུམ་དུ་གཅིག་ནས་གཅིག་ཏུ་སྦྲོན་པར་བྱེད་དོ། །དེ་ནས་ལྷ་དེ་དང་འཇིག་རྟེན་སྐྱོང་བ་དེ་དག་ནམ་མཁའ་ལ་གློ་བུར་དུ་འོངས་ཏེ་ཕྲད་པ་དང་ལྷ་དེས་དེ་དག་ལ་སྨྲས་པ། ཁྱོད་གང་ནས་འོངས། དེ་དག་གིས་ལྷ་དེ་ལ་འདི་སྐད་སྨྲས་སོ། །བདག་
[223a.7]ཅག་ནི་ཆོས་དང་ཆོས་མ་ཡིན་པ་སྦྲན་པའི་ཕྱིར། འཛམ་བུའི་གླིང་ལེགས་པར་བྱས་པའི་ལས་ཀྱི་གཞི་ཤིན་ཏུ་ཉམས་དགའ་བ། ཆུ་བོ་དང་འབབ་ཆུ་དང་ལྟེང་ཀ་དང་ཉེ་བའི་ཚལ་དང་ཀུན་དགའ་ར་བ་མང་པོ་ཕུན་སུམ་ཚོགས་པ་ནས་མཆིས་སོ། །དེ་ནས་ལྷའི་བུ་དེས་འཇིག་རྟེན་སྐྱོང་བ་དེ་དག་ལས་
[223b]
[223b.1]ཐོས་ནས་ངོ་མཚར་སྐྱེས་ཏེ། མཐུ་ཆེན་པོ་དང་ལྡན་པ། རྨ་བྱ་མཐུ་ཆེན་པོ་ལ་ཡང་ཞོན་པ། འགྲོ་བ་ཐམས་ཅད་དུ་སྟོབས་ཐོགས་པ་མེད་པའི་ལྷ། ངོ་མཚར་སྐྱེས་པ་དེ་འཛམ་བུའི་གླིང་ག་ལ་བ་དེར་འབབ་པར་བྱེད་དེ། ཉི་མ་གཉིས་པ་ལྟར་གསལ་ཞིང་ལྷའི་ཕྲེང་བ་དང་གོས་གྱོན་པ་དེ་
[223b.2]འཛམ་བུའི་གླིང་གི་ཚལ་དང་ཉེ་བའི་ཚལ་དང་ཆུ་བོ་དང་ལྟེང་ཀ་དང་པད་མའི་ཚལ་དང་ཤིང་ལྗོན་པ་དང་གྲོང་དང་གྲོང་ཁྱེར་དང་ཚོང་འདུས་དང་ལྡན་པ་འདི་ཐམས་ཅད་ལ་དེ་ལྟད་མོ་ལྟ་བར་བྱེད་དོ། །དེ་ནས་བྲམ་ཟེ་དེ་དག་གིས་དེ་རྣམས་མཐོང་ནས་རྟོག་པར་བྱེད་དེ། འདི་ལྟར་བྱ་ཁྱུང་ལ་ཞོན་པ་
[223b.3]འདི་ནི་གཏོགས་འདོད་ཡིན་ནོ། །གཞན་དག་ཀྱང་རྟོག་པར་བྱེད་དེ། འདི་ལྟར་རྨ་བྱ་ལ་ཞོན་པ་འདི་ནི་གཞོན་ནུ་ཡིན་ཏེ། འཇིག་རྟེན་དང་བྲམ་ཟེ་དག་སྲུང་བར་བྱེད་དོ། །གཞན་མུ་སྟེགས་པ་དག་ཀྱང་རྟོག་པར་བྱེད་དེ། འདི་ལྟར་ཁྱུ་མཆོག་ལ་ཞོན་པ་འདི་ནི་དབང་ཕྱུག་ཆེན་པོ་
[223b.4]ལྷ་དང་བཅས་པ་ཡིན་ཏེ། འཇིག་རྟེན་སྐྱེད་པར་བྱེད་སྲུང་བར་བྱེད། འཛིན་པར་བྱེད་སྐྱེད་པར་བྱེད་ཅིང་། འཇིག་པར་ཡང་བྱེད་དོ། །དེ་ནས་ཡང་འཇིག་རྟེན་རྣམས་སྐྱེད་པ་དང་གནས་པ་དང་འབྱིན་པར་བྱེད་པ་ཡིན་ནོ་ཞེས་རྟོག་སྟེ། དེ་ལྟར་ལྷ་དེ་རྣམས་ལ་བྲམ་ཟེ་དག་རྣམ་པ་དུ་
[223b.5]མར་ཡོངས་སུ་རྟོག་པར་བྱེད་ལ། སྟོད་ར་དག་བྱེད། བསྟན་བཅོས་དག་བྱེད། དེ་ཁོ་ན་ཉིད་མ་ཡིན་པ་ལ། དེ་ཁོ་ན་ཉིད་ལྟར་ལྟ། ཚིག་འཁྱལ་པ་སྨྲ་བ། ཡིད་ཤིན་ཏུ་རྣམ་པར་རྨོངས་པ་དེ་དག་གཞན་དག་ལ་ཡང་ལོག་པ་ཉིད་ཀྱིས་སྦྱོར་བར་བྱེད་དོ། །ལྷའི་བུ་དེ་རྣམས་ཀྱིས་ལྟད་
[223b.6]མོ་བལྟས་ནས། དེ་ནས་ཡང་རང་གི་གནས་དེ་ཉིད་དུ་སླར་འདོང་ངོ་། །དེ་ལྟར་ལྟ་བར་གྱུར་པའི་བྱིས་པ་རྣམས་དེ་ཁོ་ན་ཉིད་མ་ཡིན་པ་དེ་ཁོ་ན་ལྟར་ལྟའོ། །ལྷ་དེ་རྣམས་ལ་ལྟ་བ་དེ་ཡང་འཇིག་པའི་དུས་སུ་འབྱུང་བའམ་རེས་འགའ་ཆ་གཉིས་ལྡན་པའམ་གསུམ་ལྡན་གྱི་དུས་ན་འབྱུང་
[223b.7]སྟེ། ལྷ་དེ་རྣམས་ལ་ལྟ་བ་ནི་ལྟ་བ་ངན་པ་དང་མཚུངས་སོ། །དེ་ལྟར་བདག་ཉིད་རབ་ཏུ་རྟོག་པར་བྱེད་ལ། བདག་ཉིད་ཀྱིས་རབ་ཏུ་བརྟགས་ན་གཞན་དག་ལ་ཡང་སྒྲོགས་པར་བྱེད་དེ། འདི་དག་ནི་བྲམ་ཟེ་རྣམས་ཀྱི་ལྟ་བར་གྱུར་པ་ཡིན་ནོ། །དེ་ནས་ལྷ་དེ་རྣམས་སླར་
[224a]
[224a.1]འོངས་ནས་ལྷ་གཞན་དེ་དག་ལ། ཀྱེ་མ་གྲོགས་པོ་དག་འདི་ལྟར་བདག་ཅག་སའི་སྟེང་དུ་བབས་ཏེ། ས་ཕྱོགས་ཤིན་ཏུ་རྣམ་པར་ཕྱེ་བ་ཉམས་དགའ་བ་དེ་དག་བདག་ཅག་གིས་མཐོང་ངོ་ཞེས་སྨྲས་སོ། །དེ་སྐད་ཐོས་ནས་ལྷ་གཞན་དག་ཀྱང་བཞོན་པ་སྣ་ཚོགས་ལ་
[224a.2]ཞོན་ཏེ། རྒྱན་དང་ཆ་བྱད་སྣ་ཚོགས་བཏགས་ནས་འཛམ་བུའི་གླིང་ག་ལ་བ་དེར་འབབ་པར་བྱེད་དེ། ཁ་ཅིག་ནི་གླང་པོ་ཆེ་ལ་ཞོན། ཁ་ཅིག་ནི་མ་ཧེ་ལ་ཞོན། ཁ་ཅིག་ནི་རྨ་བྱ་ལ་ཞོན། ཁ་ཅིག་ནི་བཞོན་པ་མེད་པར་ནམ་མཁའ་ལ་འདུག་སྟེ། དེ་རྣམས་ཀྱིས་ས་ཕྱོགས་ཉམས་
[224a.3]དགའ་བ་ཐམས་ཅད་ལ་ལྟ་བར་བྱེད་དོ། །དེ་དག་བལྟས་ནས་ས་ཕྱོགས་ཉམས་དགའ་བ་ལྟེང་ཀ་དང་ཉེ་བའི་ཚལ་དང་ནེའུ་གསིང་ག་ལ་ཡོད་པ་དེར་འབབ་པར་བྱེད་དོ། །ཚལ་གྱི་ཕྱོགས་དེ་དག་གི་ནང་ན་བྲམ་ཟེ་ཁ་ཅིག་དཀའ་ཐུབ་དྲག་པོ་སྤྱོད་པ་ཡོད་དེ། དེ་ལྟར་ཐོས་པ་ངན་པ་དང་
[224a.4]མཚུངས་ཤིང་ཐོས་པ་ངན་པ་དང་འབྲེལ་བ་དག །གང་གི་ཚེ་ཕན་ཚུན་གྲོགས་དང་བཅས་པ་དེ་དག་ས་ཕྱོགས་དེ་ལ་ལྟ་བ་དེའི་ཚེ། ཚལ་གྱི་ནང་ན་སྤྱོད་པའི་བྲམ་ཟེ་དེ་དག་གིས་ལྷ་དེ་རྣམས་མངོན་སུམ་དུ་མཐོང་ནས་གཞན་དག་ལ་སྒྲོགས་པར་བྱེད་དོ། །གང་ས་ཕྱོགས་འདིར་སྐྱེས་པ་
[224a.5]དེ་ནི་རང་དགར་ཀུན་ཏུ་བརྟགས་པ་ཞེས་བྱ་བ་ཡིན་ལ། སྔོན་ཐོས་པ་དང་འབྲེལ་པས་རྗོད་པར་བྱེད་དེ། འདི་ལྟར་འདི་ནི་བྲམ་ཟེའོ། །འདི་ནི་གཏོགས་འདོད་དོ། །འདི་ནི་དབང་ཕྱུག་ཆེན་པོའོ། །འདི་ནི་གཞོན་ནུའོ་ཞེས་དེ་ལྟར་སོ་སོར་རྟོག་པར་བྱེད་དོ། །ས་ཕྱོགས་འདི་ནི་ལྷ་ཆེན་པོའི་
[224a.6]གནས་ཡིན་ནོ། །འདི་ནི་གཏོགས་འདོད་ཀྱིའོ། །འདི་ནི་གཞོན་ནུའི་འོ། །འདི་ནི་ཚངས་པའི་ཡིན་ནོ་ཞེས་དེ་ལྟར་རབ་ཏུ་བརྟགས་ནས། གཏན་ཚིགས་དང་ཉེ་བར་སྦྱོར་བ་དང་མཇུག་བསྡུ་བ་ལྟ་བ་ངན་པ་དང་འབྲེལ་བའི་བསྟན་བཅོས་དག་ཀྱང་བྱེད་དོ། །དེ་ཉིད་ལ་དེ་དག་གིས་གཞན་དང་གཞན་
[224a.7]དག་ཀྱང་འཇོག་པར་བྱེད་དོ། །དེ་ལྟར་དེ་བདག་ཉིད་ཀྱིས་ལྟ་བ་ངན་པ་མངོན་པར་བརྟགས་ནས་གཞན་དག་ལ་ཡང་སྒྲོགས་པར་བྱེད་ལ། དེ་དག་ཀྱང་གཞན་ལ་སྒྲོགས། དེ་དག་ཀྱང་ཡང་གཞན་ལ་སྒྲོགས་པར་བྱེད་དེ། དེ་ལྟར་རིམ་པ་དེ་དག་གིས་ལྟ་བར་གྱུར་པ་ཡིན་ནོ། །གང་གི་ཚེ་ལྷ་
[224b]
[224b.1]དེ་རྣམས་མཐོ་རིས་ཀྱི་དགའ་བ་དང་འཐུན་པར་མཚོ་དང་ཉེ་བར་འཁོད་དམ། དེ་བཞིན་དུ་མཚོའི་ནང་དུ་ཞུགས་པ་དེ་ལ་ཚལ་གྱི་ནང་ན་སྤྱོད་པ་རང་དགར་གོམས་པ་དེ་དག་གཞན་ལ་སྒྲོགས་པར་བྱེད་དེ། འདི་ལྟར་མཚོ་འདི་ནི་ཚངས་པའི་ཡིན་ནོ། །འདི་ནི་སྐལ་ལྡན་སྲེད་མེད་ཀྱི་
[224b.2]བུའི་ཡིན་ནོ། །འདི་ནི་དབང་ཕྱུག་ཆེན་པོའི་ཡིན་ནོ། །འདི་ནི་གཞོན་ནུའི་ཡིན་ནོ་ཞེས་དེ་ལྟར་ལྟ་བ་ངན་པའི་དབང་དུ་གྱུར་པའི་སེམས་ཀྱིས་གཏན་ཚིགས་དང་དཔེ་དང་ཉེ་བར་སྦྱོར་བ་དང་མཇུག་བསྡུ་བ་དང་ལྡན་པའི་བསྟན་བཅོས་དག་བྱེད་ལ་དེ་ལྟར་གཞན་དག་ལ་བསྟན་བཅོས་
[224b.3]རབ་ཏུ་གྲགས་པར་འགྱུར་ཏེ། དེ་ལྟར་གཞན་དང་གཞན་དུ་ལྟ་བར་གྱུར་པ་ཡིན་ནོ། །དེ་ནས་ཡང་རྣམ་པ་གཞན་གྱིས་རབ་ཏུ་རྟོག་པར་བྱེད་དེ། དེ་ཁོ་ན་ཉིད་ཁོང་དུ་ཆུད་པར་ནི་མི་འགྱུར་རོ། །ཚལ་གྱི་ནང་ན་སྤྱོད་པ་དེ་དག་གིས་ལྷ་དེ་རྣམས་གསལ་བར་མི་མཐོང་སྟེ། 
[224b.4]བྱད་གཟུགས་མ་ནོར་བར་ཤེས་པར་མི་འགྱུར་རོ། །དེ་ནས་ཀྱང་ལྷ་དེ་རྣམས་མེ་ལྟར་གཟི་བརྗིད་འབར་ཞིང་ཡུལ་ནས་ཡུལ་དུ་འདོང་བར་བྱེད། ཚལ་ནས་ཚལ་དུ་འདོང་བར་བྱེད་པ་དང་ཚལ་གྱི་ནང་ན་སྤྱོད་པའི་བྲམ་ཟེ་གང་ཡིན་པ་དེ་དག་གཞན་དུ་རྟོག་པར་བྱེད་དེ། འདི་
[224b.5]ལྟར་བདག་ཉིད་མེའི་ནང་དུ་མངོན་པར་བཅུག་པ་དེ་དག་ནི་རྒྱུ་དེ་དང་རྐྱེན་དེས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་ཞེས་དེ་ལྟར་གཞན་དུ་བརྟགས་ནས་ལྟ་བའི་རྣམ་པ་སྐྱེད་པར་བྱེད་ལ་གཏན་ཚིགས་དང་། དཔེ་དང་ཉེ་བར་
[224b.6]སྦྱོར་བ་དང་མཇུག་བསྡུ་བ་ངན་པ་དང་འབྲེལ་བའི་བསྟན་བཅོས་དག་ཀྱང་བྱེད་དོ། །དེ་ནས་གཞན་དག་གིས་བསྟན་བཅོས་དེ་དག་ཐོས་ནས་བདག་ཉིད་མེའི་ནང་དུ་འཇུག་པར་བྱེད་དེ། དེ་ལྟར་ཡང་དག་པ་མ་ཡིན་པའི་ལྟ་བར་གྱུར་ཏོ། །དེ་རྣམས་ནི་ལས་ཀྱི་འབྲས་བུ་
[224b.7]སྤོང་བར་བྱེད་པ་ཡིན་ཏེ། དེ་སྤངས་པས་ངན་འགྲོ་ལོག་པར་ལྟུང་བ་སེམས་ཅན་དམྱལ་བར་སྐྱེ་བར་འགྱུར་རོ། །དེ་ནས་གཞན་ཡང་ཡང་དག་པ་མ་ཡིན་པའི་ལྟ་བའི་རྣམ་པ་སྒྲུབ་པ་ནི་ཚལ་གྱི་ནང་ན་སྤྱོད་པའི་བྲམ་ཟེ་དག་གིས། ལྷ་དེ་རྣམས་རྒྱང་རིང་པོ་ཞིག་ན་ལྟ་
[225a]
[225a.1]བ་མི་གསལ་བར་མཐོང་སྟེ། འདི་ལྟར་རིའི་རྩེ་མོ་མེ་ཏོག་དང་ལྟེང་ཀ་ཕུན་སུམ་ཚོགས་པ་གང་ཡིན་པ་དེ་དག་ལ་ལྷ་འཛེགས་ནས་གཟི་བརྗིད་འབར་ཞིང་ནམ་མཁའ་ལ་འགྲོ་བ་དང་། དེ་ནས་ཚལ་གྱི་ནང་ན་སྤྱོད་པའི་བྲམ་ཟེ་དག་གིས་མཐོང་ནས་རང་
[225a.2]དགར་རྟོག་པར་བྱེད་དེ། འདི་ལྟར་མིར་གྱུར་པ་འདི་རྣམས་ཀྱིས་རི་ལས་གཡང་དུ་ལྟུང་བར་བྱས་ན་རྒྱུ་དེ་དང་རྐྱེན་དེས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་བས། བདག་ཅག་ཀྱང་རི་རྩེ་ནས་ཐར་བར་བྱའོ་ཞེས་དེ་ལྟར་གཞན་དག་ལ་ཡང་སྟོན་པར་བྱེད་
[225a.3]ལ། བསྟན་བཅོས་ངན་པ་དག་ཀྱང་བྱེད་ཅིང་ལས་ཀྱི་འབྲས་བུ་ལ་ཡང་སྐུར་པ་འདེབས་སོ། །ལས་ཀྱི་འབྲས་བུ་ལ་སྐུར་པ་འདེབས་པ་བདག་དང་གཞན་ལོག་པར་ལྟ་བ་རྣམས་ནི་ལུས་དང་བྲལ་ནས་ངན་འགྲོ་ལོག་པར་ལྟུང་བ། སེམས་ཅན་དམྱལ་བའི་ནང་དུ་སྐྱེ་བར་འགྱུར་
[225a.4]ཏེ། དེ་ལྟར་ཡང་ལྟ་བའི་རྣམ་པ་གཞན་ཡིན་ནོ། །དེ་ནས་ཡང་ཚལ་གྱི་ནང་ན་སྤྱོད་པའི་བྲམ་ཟེ་དེ་དག་གིས། ལྷ་དེ་རྣམས་གཞན་དུ་མཐོང་ནས་རང་དགར་གཞན་དུ་རྟོག་པར་བྱེད་དེ། འདི་ལྟ་སྟེ། ལྷ་རྣམས་ཧ་ཅང་ཡང་མི་ཉེ་ཧ་ཅང་ཡང་མི་རིང་བ་ཞིག་ན་འཁོད་པ་དེ་རྣམས་
[225a.5]ཀྱི་ཆ་བྱད་གཟུགས་ཅུང་ཟད་ཅིག་ཤེས་པ་དང་། དེ་བཞིན་དུ་མཐོང་ནས་གཟུགས་དེ་རྣམས་གཞན་ཉིད་དུ་རྟོག་པར་བྱེད་དེ། འདི་ལྟར་ལྷ་རྣམས་ཀྱི་ཞལ་ནི་མེ་ཡིན་པས། དེ་ལྟར་རྣམ་པ་གཞན་གྱིས་མེའི་ནང་དུ་སྦྱིན་སྲེག་བྱེད་པ་གང་ཡིན་པ་དེ་ནི་ལུས་དང་བྲལ་ནས་དེ་བདེ་
[225a.6]འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་ཞེས་དེ་ལྟར་དེ་ཁོ་ན་ཉིད་མ་མཐོང་བ་རྣམས་ནི། གཏན་ཚིགས་དང་དཔེ་ངན་པ་དང་སྦྱར་བའི་བསྟན་བཅོས་དག་ཀྱང་བྱེད་དོ། །དེ་ལྟར་གཏན་ཚིགས་དང་དཔེ་ངན་པ་དང་སྦྱར་བའི་ལྟ་བའི་རྣམ་པ་གཞན་ཡང་བྱེད་
[225a.7]ལ། ཕ་རོལ་དག་ཀྱང་དེ་ཉིད་ལ་འཛིན་དུ་འཇུག་པར་བྱེད་དེ། བདག་ལ་ཕན་པ་དང་གཞན་ལ་ཕན་པར་ཞུགས་པ་མ་ཡིན་པ་དེ་ལུས་དང་བྲལ་ནས་ངན་འགྲོ་ལོག་པར་ལྟུང་བ། སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ནས་ཡང་ཚལ་གྱི་ནང་ན་སྤྱོད་
[225b]
[225b.1]པའི་བྲམ་ཟེ་གཞན་དག་གིས་ལྷ་དེ་རྣམས་མཐོང་ནས་གཟུགས་སམ་སྤྱོད་པ་ནི་ཤེས་ལ། དེ་དག་གིས་དེ་རྣམས་ཟས་ཟ་བ་མ་མཐོང་། སྦྱིན་པ་བྱེད་པ་མ་མཐོང་བ་དང་འདི་སྙམ་དུ་སེམས་ཏེ། འདི་ལྟར་ལྷ་འདི་རྣམས་ཟས་མི་ཟ། སྐོམ་མི་འཐུང་བ་ལས་ན། 
[225b.2]གོར་མ་ཆག་པར་བདག་ཅག་གིས་ཀྱང་ཟས་མ་ཟོས་ཀྱང་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་སྙམ་ནས་དེ་དག་ལས་ཀྱི་འབྲས་བུ་ལ་སྐུར་པ་འདེབས་ཤིང་། འདི་ལྟར་ཟས་མ་ཟོས་པའམ་ཟས་ཞིམ་པོ་མ་ཟོས་པས་མཐོ་
[225b.3]རིས་འཐོབ་པར་འགྱུར་རོ་ཞེས་བསྟན་བཅོས་ངན་པ་དག་ཀྱང་བྱེད་ལ། དེ་གཞན་དག་ཀྱང་གཏན་ཚིགས་དང་དཔེ་ངན་པ་སྟོན་པའི་ཚིག་རྣམས་ཀྱིས་དེ་ཉིད་འཛིན་དུ་འཇུག་པར་བྱེད་དེ། དེ་ལྟར་བདག་དང་གཞན་ལོག་པར་ལྟ་བ། ལས་ཀྱི་འབྲས་བུ་ལ་སྐུར་པ་
[225b.4]འདེབས་པ་ནི། ལུས་དང་བྲལ་ནས་ངན་འགྲོ་ལོག་པར་ལྟུང་བ། སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ལྟར་དེ་ཁོ་ན་ཉིད་མ་མཐོང་བ་ནི་ངན་འགྲོ་ཐམས་ཅད་ཀྱི་སྒོར་གྱུར་པ་ཡིན་ནོ། །ལྷ་དེ་རྣམས་ཀྱི་སྐད་ཅིག་ཙམ་མམ་ཐང་ཅིག་ཙམ་མམ་དེ་
[225b.5]ཙམ་གང་ཡིན་པ་དེ་ལ་མི་རྣམས་ཀྱི་ལོར་བགྲངས་ན་ཡུན་རིང་སྟེ། དེ་ལ་བྲམ་ཟེ་དེ་དག་འདི་ལྟར་ལྷ་འདི་དག་ནི་རྟག་པ་བརྟན་པ་ཐེར་ཟུག་པ་མི་འགྱུར་བའི་ཆོས་ཅན་ཡིན་ལ། དེ་དག་འཇིག་རྟེན་སྐྱེད་པར་ཡང་བྱེད་ལ་འཇིག་པར་བྱེད་པ་ཡིན་ནོ་ཞེས་དེ་ལྟར་བསྟན་བཅོས་
[225b.6]བྱེད་ཅིང་གཞན་དག་ཀྱང་དེ་ཉིད་ལ་འཛིན་དུ་འཇུག་པར་བྱེད་པ། རྒྱུ་དང་འབྲས་བུ་ལ་སྐུར་པ་འདེབས་པ་དེ་ནི་ལུས་དང་བྲལ་ནས་ངན་འགྲོ་ལོག་པར་ལྟུང་བ་སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ལྟར་སེམས་ཀྱི་དགྲས་ཡོངས་སུ་བསླུས་པའི་སེམས་ཅན་
[225b.7]རྣམས་རྣམ་པ་དུ་མར་དེ་ཁོ་ན་ཉིད་ལ་མི་ལྟ་བ། དེ་ཁོ་ན་ཉིད་མ་མཐོང་བ་ནི་ལྟ་བར་གྱུར་པའི་བསྟན་བཅོས་དག་བྱེད་དོ། །དེ་ནས་དེ་ལྟར་དེ་ཁོ་ན་ཉིད་མ་ཡིན་པས་སེམས་ཡོངས་སུ་བསླུས་པའི་སེམས་ཅན་རྣམས། དགེ་སློང་དེས་མངོན་པར་མཐོང་ནས་ཚིགས་སུ་
[226a]
[226a.1]བཅད་དེ་སྨྲས་པ། སེམས་ཀྱི་སྦྲུལ་ནི་མི་བཟད་དང་། །སྲེད་པའི་དུག་དང་རྣམ་འདྲེས་པ། །མགོ་ལྔ་པ་ཡིས་ཟིན་པ་དག །དོན་མེད་ཅི་ཞིག་ཡོངས་སུ་གདུང་། །སྲེད་པའི་ཆུ་བོ་ཆེན་པོ་འདི། །མུ་ལྔ་ལས་ནི་ཀུན་དུ་བྱུང་། །དེ་ཡི་ཚུ་རོལ་འགྲམ་
[226a.2]དག་ན། །དོགས་དང་བཅས་ལ་ཕ་རོལ་ཞིང་། །མ་མཐོང་བར་ནི་ཤི་ཡང་སླ། །ལྟ་བ་ངན་པ་ག་ལ་རུང་། །ལྟ་བ་ངན་པས་རྨོངས་པ་ཡི། །མི་རྣམས་སེམས་ཅན་དམྱལ་བར་འགྲོ། །ལོག་པར་སྨྲ་བས་བསླུས་པ་ཡི། །མི་རྣམས་ལོག་པར་ལྟ་དང་ལྡན། །རྒྱུ་མ་ཡིན་
[226a.3]ལ་རྒྱུ་ལྟར་ལྟ། །མི་བཟད་སེམས་ཅན་དམྱལ་བར་འགྲོ། །རྒྱུ་འབྲས་དག་ལ་རྨོངས་གྱུར་ཅིང་། །དེ་ཉིད་ལྟ་ལ་རྣམ་རྨོངས་པ། །སེམས་ཅན་སྡུག་བསྔལ་སྐལ་བ་ཅན། །སྲིད་པའི་བཙོན་རར་ཤིན་ཏུ་ཆགས། །ལས་དང་འབྲས་བུ་རྣམ་སྨིན་དང་། །དེ་བཞིན་སྐྱེ་དང་
[226a.4]འཆི་བ་དང་། །འགྲོ་བ་དེ་ཉིད་མཐོང་བ་ནི། །མི་དེ་ཕ་རོལ་འགྲོ་བ་ཡིན། །བྱིས་པ་འདོད་པ་ཚོལ་བྱེད་པ། །ཕྱི་ཕྱིར་འདོད་པ་རྣམས་ཀྱིས་རྨོངས། །ཕྱེ་མ་ལེབ་ལྟར་རྨོངས་པ་དེ། །སེམས་ཅན་དམྱལ་བའི་མེ་ཡིས་སྲེག །དཀའ་ཐུབ་ངན་པ་མི་སྤྱོད་ཅིང་། །
[226a.5]ཚུལ་ཁྲིམས་སྤྱོད་ལ་བརྟེན་ནས་སུ། །ཡང་དག་ལྟ་བ་ལྷུར་ལེན་རྣམས། །མི་ཡུལ་ནས་ནི་ལྷ་ཡུལ་འགྲོ། །ཁྱེད་ཅག་དཀའ་ཐུབ་ངན་པས་གདུངས། །ལོག་པར་ལྟ་བ་ལྷུར་ལེན་རྣམས། །ཤེས་པས་ལྷག་པའི་ང་རྒྱལ་རྨོངས། །སྐྱེ་བོ་གཞན་ཡང་
[226a.6]རྨོངས་པར་བྱེད། །གཏི་མུག་མུན་རུམ་ཐིབས་པོ་ཡི། །ཆུ་བོ་ཆེན་པོར་འཇུག་བྱེད་པ། །སྐྱེ་བོ་འདི་དག་རྒྱུར་གྱུར་ཏེ། །འཇིག་རྟེན་རང་བཞིན་སྡུག་བསྔལ་ལོ། །ལུས་ཀྱི་དཀའ་ཐུབ་མི་བཟད་ཞེས། །མཁས་པ་རྣམས་ནི་དེ་སྐད་གསུང་། །སེམས་
[226a.7]ཀྱི་དཀའ་ཐུབ་ཉིད་ཀྱིས་ནི། །ཉོན་མོངས་རི་ཀུན་སྲེག་པར་བྱེད། །ཡང་དག་ཡེ་ཤེས་སྔོན་འདྲེན་པ། །ཉོན་མོངས་ཟད་ལས་རྣམ་ཐར་འདི། །སྐྱེས་བུ་དེ་ཉིད་མཐོང་བའོ། །དགོན་དང་བྲལ་བས་ཐོབ་པར་འགྱུར། །བློ་གྲོས་གཞན་དང་གཞན་རྣམས་ཀྱིས། །
[226b]
[226b.1]འཇིག་རྟེན་འདི་ཀུན་རྣམ་པར་བསླུས། །གང་ལ་ལོག་པར་སྨྲ་བ་དག །མཆོག་ཏུ་ཞི་བར་འགྲོ་མི་འགྱུར། །འཇིག་རྟེན་པ་ལ་ལོག་པའི་ཚིག །ཤིན་ཏུ་མང་པོར་རབ་ཏུ་གྲགས། །འཇིག་རྟེན་འདས་པའི་བསྐལ་པ་བརྒྱར། །ནམ་ཡང་གྲགས་པར་མི་འགྱུར་
[226b.2]རོ། །དེ་བས་འཇིག་རྟེན་འདས་ཚིག་གཟུང་། །འཇིག་རྟེན་པ་ལྟ་ག་ལ་ཞིག །འཇིག་རྟེན་པ་ཡི་ཚིག་དག་ནི། །དུག་འདྲ་འཁོར་བར་འཆི་བར་མཐོང་། །སྲེད་ལ་མི་དགའ་རྟག་བདེ་བ། །ངེས་པར་བསོད་ནམས་བྱེད་པ་པོ། །འཇིག་རྟེན་འདས་ཚིག་དགེ་
[226b.3]བ་ཞེས། །མཁས་པ་རྣམས་ནི་ཡང་དག་གསུང་། །ལྟ་བ་དང་ནི་གཏན་ཚིགས་ངན་པས་བསྒྱུར། །གསོབ་དང་གསོག་དང་སྡིག་དང་འདྲེས་པ་ཡི། །ཚིག་གིས་ཀུན་ནས་བསླུས་པའི་མི་རྣམས་ནི། །མུན་གནག་ཆེན་པོའི་ངན་སོང་རྣམས་སུ་ལྟུང་། །དེ་ལྟར་
[226b.4]དགེ་སློང་དེས་དེ་ཁོ་ན་ཉིད་མ་མཐོང་བར་འགྱུར་བའི་སེམས་ཅན་རྣམས་ལ། དེ་ཁོ་ན་ཉིད་བསྟན་པར་བྱ་བའི་ཕྱིར་ཚིགས་སུ་བཅད་དེ་སྨྲས་པ། སེམས་ཅན་འདི་ཀུན་དེ་ཉིད་ཁོང་མ་ཆུད། །དོན་མེད་དཔེ་དང་གཏན་ཚིགས་ངན་པ་ཡིས། །གཞན་ཡང་རྨོངས་པར་
[226b.5]བྱེད་ལ་བདག་ཉིད་ཀྱང་། །དམྱལ་བར་ལྟུང་བྱེད་གཞན་ཡང་བྱེད་དུ་འཇུག །ལྷ་དེ་རྣམས་ཀྱིས་མིའི་འཇིག་རྟེན་འདི་ཐམས་ཅད་རིག་ནས། བཞོན་པ་དེ་རྣམས་དང་ལྷན་ཅིག་ཏུ་སུམ་ཅུ་རྩ་གསུམ་པ་རྣམས་ཀྱི་རང་གི་གནས་ག་ལ་བ་དེར་དོང་སྟེ། ལྷ་གཞན་རྣམས་ལ་ཡང་
[226b.6]སྔ་མ་བཞིན་དུ་བསྙད་དོ། །སིལ་སྙན་རྣམ་པ་སྣ་ཚོགས་སྒྲ་འབྱིན་པའི་ཚལ་དང་ཉེ་བའི་ཚལ་ལྷའི་ཡོན་ཏན་ཕུན་སུམ་ཚོགས་པ་རིན་པོ་ཆེ་ཐམས་ཅད་འབར་བའི་འོད་ཀྱིས་བརྒྱན་པ་རྣམས་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ། བདེ་བ་ངེས་
[226b.7]པར་འགྲུབ་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད། །དགའ་དགུར་སྤྱོད་པར་བྱེད་དོ། །དེ་ཟད་ནས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་
[227a]
[227a.1]རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་ཤིན་ཏུ་ནད་མེད་པ་དང་ལྡན་པ་དང་གནོད་པ་ཐམས་ཅད་དང་བྲལ་བ་དང་ཡུལ་དང་ལྗོངས་ཤིན་ཏུ་ལོ་ལེགས་པ་རྣམས་སུ་སྐྱེ་ལ། 
[227a.2]དེར་སྐྱེས་ནས་ཀྱང་བྱད་གཟུགས་བཟང་པོར་འགྱུར་ཏེ། ཤིན་ཏུ་བྱད་གཟུགས་བཟང་པོ་དང་ལྡན་པ་དང་སྐྱེ་བོ་ཐམས་ཅད་ཡང་དག་པར་དགའ་བ་དང་དབང་པོ་ཚང་བ་དང་ནོར་རྫས་དམ་པ་དང་ལྡན་ཏེ། རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་
[227a.3]ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ནོར་བུ་འཕྱང་བ་ཞེས་བྱ་བ་ཇི་ལྟར་འདུག་
[227a.4]པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བློ་རྒྱ་ཆེ་ཞིང་ཚུལ་ཁྲིམས་དང་ལྡན་པར་གྱུར་ལ། ལེགས་པར་བྱས་པའི་ལས་ཀྱི་མཐའ་སྤྱད་པ། རྟག་ཏུ་ལས་དང་འབྲས་
[227a.5]བུའི་དེ་ཁོ་ན་ཉིད་ལ་ལྟ་བ་སེམས་དམ་པ་དང་ལྡན་པ། ཡང་དང་ཡང་དུ་ལས་དང་འབྲས་བུ་ལ་དད་པར་གྱུར་པ་གང་གིས། དགེ་བའི་ལས་བྱས་ལ་མི་དགེ་བ་སྤངས་པ། དྲང་པོ་དྲང་པོའི་རང་བཞིན་ཅན། སྡིག་པའི་གྲོགས་པོ་དག་མི་སྟེན་ཅིང་། དེ་དག་དང་
[227a.6]ལྷན་ཅིག་དགའ་བར་ཡང་མི་བྱེད་ལ། ལམ་དུ་འགྲོགས་པ་ན་ཚིག་ཀྱང་སྨྲ་བར་མི་བྱེད་ལ། མིག་ཟུར་གྱིས་ཀྱང་ལྟ་བར་མི་བྱེད་དེ། དེ་ལྟར་ཀུན་ནས་དགེ་བའི་ལས་ཀྱི་མཐའ་སྤྱོད་པ། གསེར་སྦྱངས་པ་དང་མཚུངས་པ་དེ་ལེགས་པར་བྱ་བ་བྱས་པ་དེས། ཚེ་
[227a.7]འདི་ལ་གཞན་ཡང་དགའ་བར་འགྱུར་རོ། །ལེགས་པར་བྱ་བ་བྱས་པ་ཇི་ལྟ་བུ་ཞིག །རྣམ་པ་ནི་དུ་ཞེ་ན། འདི་ནི་མདོ་སྡེ་དང་འདུལ་བ་དང་ཆོས་མངོན་པ་ཁ་ཏོན་སློབ་པ་ལ་ཞུགས་པའི་དགེ་སློང་ཉིན་མཚན་དུ་བརྩོན་པ་གང་དག་མར་མེ་མེད་པའི་གཞིས། སངས་
[227b]
[227b.1]རྒྱས་ཀྱི་གསུང་རབ་སློབ་མ་ནུས་པ་དེ་མར་མེ་མེད་ནས་ཁ་ཏོན་སློབ་པ་བཏང་སྟེ། འདུག་པ་ལ་སངས་རྒྱས་ཀྱི་གསུང་རབ་ལ་གུས་ཤིང་། དགེ་སློང་དེ་རྣམས་ལ་ཡང་སེམས་དད་པས་བསྒོམས་པའི་སྙིང་དང་ལྡན་པ། ཆོས་དང་དགེ་འདུན་ལ་གུས་པ་དཀོན་
[227b.2]མཆོག་གསུམ་ལ་དད་པ་སྐྱེས་པ་དེ་དགེ་འདུན་ཞིང་ཆེན་པོ་དེ་ལ་མར་མེ་དག་འབུལ་བར་བྱེད་ལ། གཞན་ཡང་དགེ་བ་ཉིས་འགྱུར་དུ་བྱེད་དུ་འཇུག་པ་དང་། དེ་ལྟར་དགེ་སློང་དེ་རྣམས་བརྩོན་འགྲུས་བྱ་བའི་དོན་དུ་ཡུལ་ས་ཚ་བར་ཞུགས་པ་རྣམས་ལ་བསིལ་ཡབ་
[227b.3]སྦྱིན་པར་བྱེད་དོ། །དེས་དགེ་སློང་རྣམས་དགེ་བའི་ཕྱོགས་བྱེད་དེ། ཚ་བ་བསལ་བ་དང་མར་མེ་བྱིན་པས། དེ་དག་མུན་པའི་མི་བདེ་བ་དང་བྲལ་ཞིང་ཚ་བའི་གནོད་པ་དང་བྲལ་ཏེ། ཀུན་ནས་ཤིན་ཏུ་བདེ་བ་དང་ལྡན་ལ། ངལ་སོར་ཡོད་པ་ཚངས་པར་སྤྱོད་པ་དེ། 
[227b.4]ཐམས་ཅད་མཁྱེན་པའི་བཀའ་བདེ་བར་སློབ་པར་བྱེད། སེམས་པར་བྱེད་ལ་ཐམས་ཅད་མཁྱེན་པའི་བཀའ་དྲི་བ་དང་། ལན་གླན་པ་ལ་ཕན་ཚུན་ཁ་ཏོན་སློབ་པར་བྱེད་དེ། མར་མེའི་ཡོན་ཏན་དེ་དང་བསིལ་ཡབ་ཀྱི་རླུང་བསིལ་བ་དེས་དགེ་སློང་རྣམས་མུན་པའི་མི་
[227b.5]བདེ་བ་དང་བྲལ་ཞིང་ཚ་བའི་གནོད་པ་དང་བྲལ་ཏེ། སྦྱིན་བདག་དེའི་མཐུས་བདེ་བླག་ཏུ་ཁ་ཏོན་སློབ་པར་བྱེད། ཡང་དག་པར་སེམས་པར་བྱེད། ཡིད་ཤིན་ཏུ་བརྩོན་པར་གྱུར་ན། དེ་ལྟར་བདག་དང་གཞན་ལ་ཕན་པར་ཞུགས་པའི་སྐྱེས་བུ་དགེ་བ་དང་ཚུལ་ཁྲིམས་དང་
[227b.6]ལྡན་པར་གྱུར་པ་དེ། ལུས་དང་བྲལ་ནས་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་ནོར་བུ་འཕྱང་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་མངོན་སུམ་དུ་གྱུར་པ་དེ། ཤིན་ཏུ་བདེ་བའི་རྒྱུ་ལེགས་
[227b.7]པར་བྱས་པའི་ལས་ཀྱི་འབྲས་བུའི་སྐལ་བ་ལ་ནི་སྤྱོད། ཇི་ལྟར་ཉི་མ་རང་ལས་འོད་འབྱུང་བ་དེ་བས་བཅུ་འགྱུར་གྱིས་ལྷག་པའི་འོད་ཀྱི་ཕྲེང་བ་ནི་འབྱུང་། ལྷའི་ཚོགས་ཐམས་ཅད་ཀྱིས་ཤིན་ཏུ་བཀུར་བ་ན་ལྷ་མོ་དུ་མ་འབུམ་སྙེད་རིམ་གྲོ་བྱ་བའི་ཕྱིར་ནི་འོང་། ལྷ་
[228a]
[228a.1]མོ་གུས་པ་སྐྱེས་པ་དེ་རྣམས་ཇི་ལྟར་སྔ་ནས་བཤེས་པ་ལྟར་ཡིད་གཅུགས་པར་གྱུར་ཅིང་། བཞིན་འཛུམ་ལ་རྒྱན་ཐམས་ཅད་ཀྱིས་བཀླུབས་པས་གང་བ་རྣམས་ནི། བྱད་གཟུགས་དང་ཆ་བྱད་དང་རྒྱན་ལྷག་པར་བཟང་བ་དང་གཟུགས་བཟང་བ་དང་
[228a.2]དབྱིབས་ལེགས་པ་དང་ལུས་ལེགས་པ་ཡིན་ལ། ཕན་ཚུན་ཐབ་མོ་དང་ཕྲག་དོག་དང་འཇིགས་པའི་ངོ་བོ་ནི་མེད། གཅིག་ལ་གཅིག་ཡིད་གཅུགས་པ་ནི་སྐྱེས། གནོད་པ་མེད་པའི་སྙིང་དང་ལྡན་པ་རྣམས་ཕན་ཚུན་འབྲལ་བར་དགའ་བ་སྐད་ཅིག་ཙམ་ཡང་མེད་དེ། 
[228a.3]དེ་སྐད་ཅིག་ཀྱང་ཉམས་པ་མེད་དོ། །ཡོན་ཏན་དེ་ལྟ་བུ་དང་ལྡན་པ་ཀུན་ཡིད་རབ་ཏུ་དགའ་བར་གྱུར་ནས་ཐམས་ཅད་ཀྱིས་ཀྱང་པད་མ་དག་བླངས་ཏེ་ལྷ་དེའི་དྲུང་དུ་འདོང་བར་བྱེད་དོ། །ཁ་ཅིག་གིས་ནི་གསེར་གྱི་པད་མ་བླངས། ཁ་ཅིག་གིས་ནི་དངུལ་གྱི་པད་མ། 
[228a.4]ཁ་ཅིག་གིས་ནི་བཻ་ཌཱུརྱའི་པད་མ། ཁ་ཅིག་གིས་ནི་ཤེལ་གྱི་པད་མ། ཁ་ཅིག་གིས་ནི་རིན་པོ་ཆེ་དང་འདྲེས་པ་དག་བླངས་ཏེ། འདི་ལྟར་གང་གི་ལག་ན་དངུལ་གྱི་པད་མ་ཡོད་པ་དེའི་པད་མའི་སྡོང་བུ་ནི་གསེར། ཟེ་བ་ནི་པད་མ་རཱ་གའི་མདོག་ཡིན་ནོ། །གང་གི་པད་
[228a.5]མ་བཻ་ཌཱུརྱའི་པད་མ་ཡིན་ན་དེའི་སྡོང་བུ་ནི་གསེར་ཡིན་ནོ། །གང་གི་པད་མ་གསེར་ཡིན་ན་དེའི་མེ་ཏོག་ཨན་ད་རྙིལ་ཡིན་ནོ། །གང་གི་པད་མ་སྤུག་ཡིན་ན་དེའི་སྡོང་བུ་ཨན་ད་རྙིལ་ཡིན་ནོ། གང་གི་ལག་ན་པད་མ་དམར་པོ་ཐོགས་ན་དེའི་ཟེ་བ་ནི་རྡོ་རྗེའི་མདོག་ལྟ་བུ་ཡིན་ཏེ། དེ་ལྟར་ལྷ་མོ་དེ་
[228a.6]རྣམས་ལྷ་དེའི་དྲུང་དུ་འདོང་བར་བྱེད་དོ། །དོང་ནས་ཀྱང་ཡིད་གཅུགས་པ་དེ་ལ་ཀུན་ནས་པད་མ་ཆར་ལྟར་འབེབས་ཏེ། ཇི་ལྟར་དབྱར་གྱི་དུས་རྣམས་སུ་སྤྲིན་གྱི་རྒྱལ་པོ་དག་ལས་ཆར་ཀྱི་རྒྱུན་མངོན་པར་འབབ་པ་དེ་ལྟར་ལྷ་དེ་ལ་ལྷ་མོ་དེ་རྣམས་ཀྱིས་པད་མའི་ཆར་འབེབས་པར་བྱེད་དོ། །
[228a.7]ལྷ་དེ་སྐྱེས་མ་ཐག་ཉིད་དུ་དང་པོར་ལྷ་མོ་དེ་རྣམས་མཐོང་ནས། ལྷ་རྣམས་ཀྱི་ངོ་བོ་ཉིད་ཀྱི་སྙིང་གཡོ་བར་བྱེད་ན་ཡིད་ཤིན་ཏུ་དགའ་བར་གྱུར་པ་ལྟ་སྨོས་ཀྱང་ཅི་དགོས། དེ་སྐྱེས་མ་ཐག་ཏུ་དང་པོར་དེ་རྣམས་མཐོང་ནས་འདོད་ཆགས་ཀྱིས་འཕངས་པའི་ཡིད་དང་། ངོ་མཚར་དུ་གྱུར་པའི་སྙིང་
[228b]
[228b.1]རབ་ཏུ་དགའ་བ་དང་ཡན་ལག་དང་ཉིང་ལག་ཐམས་ཅད་ཀྱང་དགའ་བར་གྱུར་ནས། མོད་ཉིད་ལ་སྟན་དེ་ནས་ལྷ་མོ་དེ་རྣམས་ག་ལ་བ་དེར་རྒྱུག་པར་བྱེད་དོ། །འདོད་ཆགས་སྐྱེས་པ་དེ་དག་ཕན་ཚུན་འདྲེས་པར་གྱུར་ནས། དེ་ནས་ཡང་ལྷ་མོ་དེ་རྣམས་དང་ལྷ་དེ་ཡང་དང་ཡང་
[228b.2]དུ་དགའ་བ་ཉིད་ལྷག་པར་བསྐྱེད་པར་བྱ་བའི་ཕྱིར། ཤིན་ཏུ་བྲོ་གར་བྱེད་དགོད་པར་བྱེད་གླུ་ལེན་པར་བྱེད་དོ། །དེ་ནས་ལྷ་དེ་ལྷ་མོ་དེ་རྣམས་ཀྱིས་ཡོངས་སུ་བསྐོར་ནས། ཚལ་དང་ཉེ་བའི་ཚལ་རིན་པོ་ཆེ་སྣ་ཚོགས་འབར་བ། འདོད་པའི་ཡོན་ཏན་ཐམས་ཅད་དང་ལྡན་པ། ཤིང་ལྗོན་པ་རྣམས་དང་
[228b.3]ཤིང་ལྗོན་པའི་དྲུང་རྣམས་དང་ལྡན་པ། བྱ་སྣ་ཚོགས་འདྲེས་ཤིང་སྒྲ་འབྱིན་པ་ཐོས་ན་སྙན་པ། མེ་ཏོག་དང་འབྲས་བུའི་ཕྱོགས་ཇི་ལྟར་འདོད་པ་བཞིན་འགྲུབ་པ་ཆུ་བོ་དང་འབབ་ཆུ་དང་ལྟེང་ཀ་རྣམས་འབུམ་སྙེད་ཀྱིས་གང་བའི་ཚལ་དང་ཉེ་བའི་ཚལ་དེ་རྣམས་སུ། ལྷ་དེ་ལྷ་མོ་དེ་རྣམས་
[228b.4]དང་ལྷན་ཅིག་གནས་པར་བྱ་བའི་ཕྱིར་འདོང་བར་བྱེད་དེ། རང་གིས་བྱས་པའི་ལས་མངོན་སུམ་དུ་གྱུར་པ་དེས། བདེ་བ་དཔེ་མེད་པ་རྣམ་པ་དུ་མ་དག་མྱོང་ངོ་། །དེ་ནས་དེ་དེ་རྣམས་ཀྱིས་ཡོངས་སུ་བསྐོར་ནས་སིལ་སྙན་ཡན་ལག་ལྔ་དང་ལྡན་པས་རྩེ་ཞིང་། འདོད་པ་ཐམས་ཅད་བསམས་
[228b.5]ན་འགྲུབ་པ་ལུས་ཀྱི་མཐའ་རྒྱ་ཆེན་པོ་བྱེད་པའི་ལྷ་དེ། འཕགས་པའི་ཚུལ་ཁྲིམས་དེ་ལ་བརྟེན་པའི་འབྲས་བུ་ལ་སྤྱོད་པར་བྱེད་དོ། །དེ་ནས་དེ་ལྟར་ལྷ་དེ་དེ་རྣམས་ཀྱིས་ཡོངས་སུ་བསྐོར་ནས། ལྷ་དེ་རྣམས་དང་ཡང་ནོར་བུ་འཕྱང་བའི་ཚལ་ག་ལ་བ་དེར་འདོང་བར་བྱེད་དོ། །ལྷ་གཞན་རྣམས་
[228b.6]ཀྱིས་དེ་དག་མཐོང་ནས། ཡིད་རབ་ཏུ་དགའ་བ་གུས་པ་དང་བཅས་པ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས། ལྷ་གསར་དུ་བྱུང་བ་དེ་ག་ལ་བ་དེར་འདོང་བར་བྱེད་དོ། །གུས་པ་དང་བཅས་པའི་ཡིད་ཀྱིས། དེ་ལ་གཉེན་ལྟར་སེམས་ཤིང་ཐམས་ཅད་ཡིད་རབ་ཏུ་དགའ་བས་
[228b.7]ལྷ་དེའི་དྲུང་དུ་དོང་ངོ་། །ལྷ་གསར་དུ་བྱུང་བ་དེ་ཡང་ཡིད་དགའ་བ་སྐྱེས་ནས་ལྷ་དེ་རྣམས་འོང་བ་ག་ལ་བ་དེར་འགྲོ་བར་བྱེད་དོ། །དེ་ནས་ཡང་ལྷ་དེ་རྣམས་དང་ལྷ་གསར་དུ་བྱུང་བ་དེ་དང་ནོར་བུ་འཕྱང་བའི་ཚལ་འདོད་པ་ལྔ་འགྲུབ་པ་དེ་ན་དགའ་བར་བྱེད། དགའ་དགུར་སྤྱོད་པར་བྱེད་ཅིང་དགའ་
[229a]
[229a.1]བ་དང་འཐུན་པའི་སིལ་སྙན་ཡན་ལག་ལྔ་དང་ལྡན་པ། ཐོས་ན་ཤིན་ཏུ་ཡིད་དུ་འོང་ལ་དེ་བཞིན་དུ་རྣར་སྙན་པ་དག་གིས་ལྷ་དེ་རྣམས་དགའ་བར་བྱེད་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་ཡང་ལྷ་རྣམས་ནོར་བུ་འཕྱང་བའི་ཚལ་ན། ལྷ་མོ་སྒེག་མོ་རབ་ཏུ་དགའ་བ་
[229a.2]རྣམ་པ་དུ་མ་རོལ་མོའི་སྒྲ་འབྱིན་ཞིང་ཤིན་ཏུ་ཉམས་དགའ་བར་བྱེད་པའི་ནང་ན། ལྷ་རྣམས་ལྟ་བས་བདེ་བ་མྱོང་བར་བྱེད་དེ་འདི་ལྟ་སྟེ། ཚལ་གྱི་ནང་གི་ས་གཞི་རིན་པོ་ཆེ་སྣ་བདུན་གྱིས་བརྒྱན་པ། ཀུན་ནས་ཁ་དོག་དང་མདོག་གསེར་གྱི་གོས་བགོས་པ་ལྟར་མཛེས་པ་ཡིན་ཏེ། དེ་
[229a.3]ལྟར་དགའ་བར་བྱེད་པའི་ཤིང་ལྗོན་པ་སྐྱེས་པ་རྣམས་ཕན་ཚུན་འགྲན་པ་ལྟར་མེ་ཏོག་རབ་ཏུ་རྒྱས་པ། རིན་པོ་ཆེ་སྣ་ཚོགས་ཀྱི་ཤིང་ལྗོན་པ་རྣམས་ཀྱིས་བརྒྱན་པ། ཚལ་དང་ཉེ་བའི་ཚལ་གྱི་ས་གཞི་མཐོན་དམན་རན་པ། བཟའ་བའི་ཚོགས་དང་བཏུང་བའི་ཚོགས་མང་པོས་གང་བ་ཀུན་ནས་
[229a.4]བལྟ་ན་སྡུག་ཅིང་ཉམས་དགའ་ལ་ལྷག་པར་མཛེས་པ་ཡིན་ནོ། །དེ་ནས་ཡང་ལྷ་དེ་ལྷ་དེ་རྣམས་དང་ལྷན་ཅིག་སིལ་སྙན་སྣ་ཚོགས་དང་བཅས་པས་དགའ་བར་བྱེད། དགའ་དགུར་སྤྱོད་པར་བྱེད་ལ། ཤིན་ཏུ་བདེ་བ་དང་ལྡན་པ་དག་འཕྱང་བའི་ཚལ་ལ་སྟེན་པར་བྱེད་དོ། །ལྷ་དང་ལྷ་མོའི་ཚོགས་ཀྱིས་
[229a.5]ཡོངས་སུ་བསྐོར་བ་དེ། བཻ་ཌཱུརྱའི་རྡོ་ལེབ་ཅེས་བྱ་བའི་ས་ཕྱོགས་དེ་ལ་ཡང་སྟེན་པར་བྱེད་དེ། དེས་ས་ཕྱོགས་དེ་ན་ནོར་བུ་ལས་བྱས་པའི་གོས་ཀྱི་ངོ་བོ་ཉིད་ཤིང་ལྗོན་པ་རྣམས་ལས་འཕྱང་བ་མཐོང་སྟེ། ཉི་མ་ཤར་བ་ལྟ་བུར་ཤིན་ཏུ་གཟི་བརྗིད་དང་ལྡན་པ། སྐྱེ་བོ་ཐམས་ཅད་ཀྱིས་མཐོང་ན་བདེ་བ་ཡིན་
[229a.6]ལ་རླུང་གིས་བསྐྱོད་ན་མཐོན་དམན་དུ་འཕར་བ་ཡིན་ནོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་ཐམ་པ། བུང་བ་འབུམ་སྙེད་ཀྱིས་ཀྱང་ཁྱབ་པ་ཡིན་ལ། བུང་བ་ཁ་དོག་མཛེས་པ་རྣམ་པ་སྣ་ཚོགས་དག་གིས་བརྒྱན་པ། ཀུན་ནས་ཤིང་ལྗོན་
[229a.7]པ་འབུམ་སྙེད་འོད་འབར་བ་ལྟར་གསལ་བ་ཡིན་ནོ། །ལྷ་དེ་རྣམས་ཀྱིས་ཤིང་ལྗོན་པ་དེ་དག་མཐོང་ནས་ངོ་མཚར་ཆེར་སྐྱེས་པའི་མིག་ཕྱེ་སྟེ། ཤིང་ལྗོན་པ་དེ་དག་རླུང་གིས་བསྐྱོད་པའི་ལོ་མ་འཕྱང་བ་ཀུན་ནས་མཛེས་པ་ག་ལ་བ་དེར་ལྷ་མོའི་ཚོགས་ཐམས་ཅད་དང་ལྷན་ཅིག་འདོང་བར་བྱེད་དོ། །
[229b]
[229b.1]དེ་དག་ཀུན་ནས་རྒྱ་ཆེ་བ་དེ་རྣམས་ཀྱི་ནང་ན་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་ཚལ་འཕྱང་བའི་ནང་དེ་ན་སེམས་ངོ་མཚར་དུ་དགའ་བའི་ལྷ་དེ་རྣམས་ལྕང་ལོ་འཕྲུགས་པ་དེ་དག་རྩེ་བའི་དོན་དུ་སྤྱང་བར་བྱེད་དོ། །སྤྱངས་པ་དག་
[229b.2]ལ་རྩེ་བ་ན་ལྕང་ལོ་འཕྲུགས་པ་ལ་ལྟ་བས་ཆོག་ནས་དེ་དག་འདི་སྙམ་དུ་སེམས་ཏེ། ད་ནི་ལྕང་ལོ་འཕྲུགས་པ་དག་ལས་རྒུན་ཆང་ཡོན་ཏན་ཐམས་ཅད་དང་ལྡན་པ་འབྱུང་བར་གྱུར་ཅིག་སྙམ་དུ་སེམས་བསྐྱེད་མ་ཐག་ཉིད་དུ་ལྕང་ལོ་འཕྲུགས་པ་དེ་དག་ལས་ལྷ་དེ་རྣམས་ཀྱི་རྒུན་ཆང་བྱུང་ངོ་། །
[229b.3]དེ་དག་ཀྱང་ལྷ་དེ་རྣམས་ཀྱིས་སྔོན་མ་མཐོང་བ་ཡིན་ཏེ། སྔོན་མ་བྱུང་བའི་བཏུང་བ་མདོག་དང་དྲི་དང་རོ་དང་རེག་པ་བྱུང་བར་གྱུར་པ་དག་ལ་དེ་རྣམས་ངོ་མཚར་ཆེར་སྐྱེས་ཤིང་མིག་དང་བཞིན་འཛུམ་ལ་ཡིད་བརྒྱ་འགྱུར་དུ་རབ་ཏུ་དགའ་བ་སྐྱེས་སོ། །རྒུན་ཆང་ངོ་མཚར་ཆེ་བ་མདོག་དང་
[229b.4]དྲི་དང་རོ་ཕུན་སུམ་ཚོགས་པ། ཤིང་ལོ་འཕྲུགས་པ་རྣམས་ལས་བྱུང་བ་དེ་དག་འཐུངས་ནས་བདག་ཅག་བཅུ་འགྱུར་དུ་རབ་ཏུ་དགའ་བར་བྱའོ་སྙམ་མོ། །དེ་ནས་ལྷ་དེ་རྣམས་བཻ་ཌཱུརྱའི་སྣོད་ཐོགས་ཏེ་རྒུན་ཆང་དེ་དག་བཅུས་ནས། རྒུན་ཆང་འདི་ཅི་བདེར་གསོལ་ཅིག་ཅེས་ཕན་ཚུན་འབྲིམ་པར་བྱེད་དོ། །
[229b.5]དེ་ལྟར་དེ་རྣམས་འཐུང་བ་ནི་གང་གིས་ཇི་སྲིད་དུ་སྦྱིན་པ་བྱིན་ནམ། ཚུལ་ཁྲིམས་བསྲུངས་པ་དེ་ནི་དེ་སྲིད་དུ་ཆང་དེ་མདོག་དང་དྲི་དང་རོ་དང་ལྡན་པའི་ཡོན་ཏན་ཁྱད་པར་ཆེ་བར་འབྱུང་ངོ་། །དེ་ནས་ཆང་དེ་ལྷག་པར་ཞིམ་པར་རིག་ནས། དེ་ན་ལྷ་སྦྱིན་པ་དང་ཚུལ་ཁྲིམས་ཆུང་ངུ་དང་ལྡན་པ་གང་ཡིན་
[229b.6]པ་དེའི་ཆང་དེ་དག་མི་ཞིམ་པར་ཤེས་ནས་ཤིན་ཏུ་ངོ་ཚ་བ་སྐྱེས་སོ། །ཤིན་ཏུ་ངོ་ཚ་བར་རིག་ནས་བྱ་ལོ་མ་དང་རྒུན་ཆང་གི་ནང་ན་སྤྱོད་པ་ཞེས་བྱ་བ་གང་ཤིང་ལྗོན་པ་དེ་རྣམས་ཀྱི་ལོ་མའི་ནང་དུ་སོང་སྟེ། རྒུན་ཆང་རྟག་ཏུ་འཐུང་བ་དག་གིས་འདི་ལྟར་ཚིགས་སུ་བཅད་དེ་སྨྲས་པ། ཆང་
[229b.7]འཐུང་རྒྱགས་པས་མྱོས་པ་ཡི། །སེམས་ཅན་གཏི་མུག་དབང་གྱུར་རྣམས། །གཏི་མུག་ཞགས་པས་མངོན་སུམ་དུ། །སྲེད་པའི་རོས་ནི་འཐུང་བར་བྱེད། །གཏི་མུག་ཞགས་པ་ཆང་ཡིན་ཏེ། །འཐུངས་ནས་གཤིན་རྗེས་སྐུལ་བར་བྱེད། །མཐོ་རིས་ནས་ནི་དམྱལ་བར་ལྟུང་། །
[230a]
[230a.1]དེ་བས་ཆང་ལ་མ་རེག་ཅིག །མཐོང་དང་རེག་དང་བསྣམས་པ་ལས། །ཆང་གིས་མི་ནི་རྨོངས་པར་བྱེད། །དེ་བས་ཀུན་ཏུ་ཞགས་པ་ཡིན། །དེ་ནི་རིང་བར་ཡོངས་སུ་སྤོངས། །མཐོང་བ་ལས་ནི་ཆགས་པ་སྐྱེ། །རེག་པ་ལས་ནི་དྲི་འབྱུང་ལ། །དྲི་ལས་རོ་ལ་
[230a.2]ཆགས་པ་འབྱུང་། །རོ་རྣམས་ཀྱིས་ནི་ཐ་མར་འགྲོ། །ཇི་ལྟར་ཆང་ལ་ངེས་བརྟེན་ན། །དེ་ལྟར་མིང་དང་གཟུགས་འཇིག་སྟེ། །ཞགས་པའི་ནང་ན་ཐ་མ་ནི། །ཆང་ཞེས་མཁས་པ་རྣམས་གསུང་ངོ་། །ངག་དང་མིག་དང་འགྲོ་བ་ཉིད། །ཚབས་པོ་ཆེར་ནི་འཁྲུལ་བྱེད་ལ། །
[230a.3]བློ་བྲལ་རྨོངས་པ་འཁྲུལ་པ་ནི། །ཅི་ཡང་སྒྲུབ་པར་མི་བྱེད་དོ། །ས་ལ་ལྟུང་བའི་མི་དེ་ལ། །བུད་མེད་རྣམས་ཀྱང་འཕྱ་བར་བྱེད། །འགུལ་བ་མེད་པ་ཤིང་སྐམ་འདྲ། །གཡོ་བ་མེད་པ་ས་ལ་ལྟུང་། །ཆང་འཐུང་བ་ལ་གོམས་པ་ནི། །འཆི་བར་འགྱུར་ཞེས་གྲགས་པར་བྱེད། །ཧ་ལ་
[230a.4]ཧ་ལའི་དུག་བས་ལྷག །འཆི་ཞགས་པས་ཀྱང་དེ་ལྷག་གོ། །ཆང་འཐུང་བ་ལ་རྟག་ཏུ་ནི། །ཉེས་དམིགས་སུམ་ཅུ་རྩ་དྲུག་ཡོད། །དེ་བས་ཉེས་དམིགས་ཤེས་པ་གང་། །དེ་ཡིས་ཆང་ནི་རྣམ་པར་སྤོངས། །རིགས་བཙུན་མཁས་པ་དག་ལ་ནི། །དྲི་མ་ཆེན་པོར་བྱེད་པ་ཡིན། །སྐྱེ་བོ་ཀ་
[230a.5]སའི་མེ་ཏོག་ལྟར། །ཡང་བ་ཁོ་ནར་བྱེད་པ་ཡིན། །དེ་ལྟར་བྱ་དེ་དག་དུད་འགྲོར་གྱུར་གྱིས་ཀྱང་ལྷ་དེ་དག་ལ་སྨོད་པར་བྱེད་ན། ལྷ་གཞན་དག་ལྟ་སྨོས་ཀྱང་ཅི་དགོས། དེ་ནས་ལས་ལེགས་པར་བྱས་པའི་ས་བོན་གྱིས་ཇི་ལྟ་བ་བཞིན་གྱུར་པའི་ལྷ་རྣམས། སྦྲང་རྩིའི་
[230a.6]ཆང་མདོག་དང་དྲི་དང་རོ་ཕུན་སུམ་ཚོགས་པ་དང་ཐ་མ་དང་འབྲིང་དང་ཁྱད་ཞུགས་པ་དེ་དག་འཐུངས་ནས། ཚལ་རྒྱུན་གྱི་གནས་ཞེས་བྱ་བ་ག་ལ་བ་དེར་གནས་པར་བྱ་བའི་དོན་དུ་འདོང་བར་བྱེད་ལ། རྣ་གུང་དུ་སིལ་སྙན་གྱི་སྒྲས་འདིར་ཅིང་ཡིད་རབ་ཏུ་དགའ་ལ། མེ་ཏོག་
[230a.7]ཨུད་པ་ལ་སྔོན་པོའི་ཕྲེང་བ་བརྒྱུས་པས་མཛེས་པ་དག་དོང་ངོ་། །རྒྱུན་གྱི་གནས་དེ་ནས་ཀྱང་ལྷ་དང་ལྷ་མོའི་ཚོགས་ཀྱིས་གང་བ་རབ་ཏུ་དགའ་ལ། ཕན་ཚུན་ཤིན་ཏུ་མགུ་བར་གནས་པ། ལུས་གསེར་གྱི་འོད་ཀྱིས་བརྒྱན་པ་རྣམས་སྤྲིན་གྱི་ཚལ་དེར་མྱུར་བར་དོང་ངོ་། །དེ་ནས་སྤྲིན་གྱི་
[230b]
[230b.1]ཚལ་དུ་དོང་བའི་ལྷ་དགའ་བ་ལ་གནས་པ། བག་མེད་པ་དེ་རྣམས་ལ་བསྐུལ་བར་བྱ་བའི་ཕྱིར། བརྒྱ་བྱིན་གླང་པོ་ཆེ་ས་སྲུང་གི་བུ་རྣམ་པར་རྒྱལ་བྱེད་ཅེས་བྱ་བ་དེ་ཉིད་རྒྱན་འབུམ་སྙེད་ཀྱིས་བརྒྱན་པ་ལ་ཞོན་ནས། ལྷ་དང་ལྷ་མོའི་ཚོགས་རབ་ཏུ་དགའ་བས་གང་བ་དང་སྤྲིན་གྱི་ཚལ་ཞེས་
[230b.2]བྱ་བ་དེར་དོང་ངོ་། །དེ་ནས་ལྷ་དེ་རྣམས་ཀྱིས་ལྷའི་རྒྱལ་པོ་བརྒྱ་བྱིན་མཐོང་ནས། སེམས་གུས་པ་དང་བཅས་ཤིང་ཐོར་ཚུགས་དང་མེ་ཏོག་ཕྲེང་བ་དང་རྒྱན་ཕྲེང་ཐོགས་པ་ཐམས་ཅད་ཀྱིས་བརྒྱ་བྱིན་ལ་བསྟོད་ཅིང་། སིལ་སྙན་སྣ་ཚོགས་ཀྱི་སྒྲ་དང་དབྱངས་ཉེ་བར་འབྱིན་ལ་བརྒྱ་
[230b.3]བྱིན་གྱི་མདུན་དུ་བྲོ་གར་དང་ཚུལ་སྡུག་གུས་འགྲོ་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་དེ་བཞིན་དུ་གླང་པོ་ཆེ་ས་སྲུང་གི་བུ་ལ་ཞོན་བཞིན་དུ། ལྷ་དེ་རྣམས་ལ་ཚིག་སྙན་པ་རྣམས་ཀྱིས་མངོན་པར་དགའ་བར་བྱེད་དོ། །དེ་ནས་བརྒྱ་བྱིན་ལྷ་དེ་རྣམས་ཀྱི་ནང་ན་ཅུང་ཟད་ཅིག་
[230b.4]དགའ་བར་གནས་རྩེ་བར་བྱས་ནས། ལྷ་དེ་རྣམས་ལ་འདི་སྐད་སྨྲས་སོ། །འདི་ལྟར་ལེགས་པར་བྱས་པའི་ལས་ཀྱི་མཐའ་སྤྱད་པའི་ལྷ་ཁྱེད་རྣམས་ང་ལྷ་མ་ཡིན་རྒྱགས་ཤིང་ཁྲོ་བར་གྱུར་པ་རྒྱགས་པ་དང་དབྲལ་བར་བྱ་བའི་ཕྱིར། དགའ་བའི་ཚལ་དུ་འགྲོ་བའི་བར་དུ་དགའ་
[230b.5]བར་གྱིས་ཤིག །དེ་ནས་བརྒྱ་བྱིན་གྱི་ཚིག་དེ་སྐད་ཐོས་ནས་ལྷ་རྣམས་ཀྱིས་སྨྲས་པ། འདི་ལྟར་ལྷ་བདག་ཅག་ཀྱང་ལྷ་མ་ཡིན་དེ་རྒྱགས་པ་དང་དབྲལ་བར་བགྱི་བའི་སླད་དུ་མཆིའོ། །དེ་ནས་བརྒྱ་བྱིན་གྱིས་ལྷ་དེ་རྣམས་ཟློག་པར་བྱེད་དེ། དོན་འདི་ང་འབའ་ཞིག་
[230b.6]གིས་ནུས་ཀྱིས་ཁྱེད་སྤྲོ་བར་མ་བྱེད་ཅིག །དེ་ནས་ལྷ་དེ་རྣམས་བཟློག་ནས། ལྷའི་རྒྱལ་པོ་བརྒྱ་བྱིན་དེ་དགའ་བའི་ཚལ་ག་ལ་བ་དང་རང་གི་ཀུན་དགའ་ར་བ་ག་ལ་བ་དེར་སོང་བ་དང་། གང་ན་ཉལ་མལ་བཅས་པའི་ཉལ་མལ་དེ་ན། ལྷ་མ་ཡིན་སྤྲིན་གྱི་ཕུང་པོ་ལྟ་བུར་འཕེལ་
[230b.7]བ་ཞུགས་པ་དག་ལ་ལྷ་མང་པོས་སྤྱོ་བར་བྱེད་དེ། ཇི་ལྟ་ཇི་ལྟར་སྤྱོས་པ་དེ་ལྟ་དེ་ལྟར་འཕེལ་བར་འགྱུར་རོ། །དེ་ལྟར་དེ་འཕེལ་བར་གྱུར་པ་མཐོང་ནས་ལྷ་མི་བཟོད་པར་གྱུར་པ་དེ་རྣམས་ཡང་སྤྱོ་བར་བྱེད་དོ། །དེ་ནས་ཡང་ལྷ་མ་ཡིན་རྒྱགས་ཤིང་ཁྲོ་བར་གྱུར་པ། རབ་ཏུ་འཕེལ་ཞིང་
[231a]
[231a.1]མངོན་པར་འཕེལ་ལ། དེ་ལྟར་བཟོད་པ་མེད་པའི་གཟུགས་མཐོང་ནས། བརྒྱ་བྱིན་གྱིས་སྨྲས་པ། འདི་ལྟར་ཁྲོ་བས་མངོན་པར་འཕེལ་བ་འདི་ལ་ནི་གང་གིས་དེའི་རྒྱགས་པ་བསལ་བའི་གཉེན་པོ་བྱ་དགོས་སོ་སྙམ་ནས། དེ་ནས་དེའི་ཚེ་བརྒྱ་བྱིན་གྱིས་འདི་
[231a.2]ལྟར་ཚིགས་སུ་བཅད་དེ་སྨྲས་པ། ཁྲོ་བས་ཉམས་པའི་ཁྲོ་བ་ནི། །བཟོད་པས་ཁྲོ་བ་ཉིད་ལས་རྒྱལ། །ཆོས་མིན་ཆོས་ཀྱིས་ངེས་པར་རྒྱལ། །མུན་པ་འོད་ཀྱིས་རྣམ་པར་རྒྱལ། །བདེན་པ་རྣམས་ཀྱིས་བརྫུན་ཚིག་བཅོམ། །ཕྲ་མའང་ཏིང་ངེ་འཛིན་གྱིས་བཅོམ། །ཚིག་
[231a.3]རྩུབ་མཉེན་པ་རྣམས་ཀྱིས་རྒྱལ། །སྡང་བ་མཉེན་པ་ཉིད་ཀྱིས་རྒྱལ། །སྲོག་གཅོད་བྱམས་པ་རྣམས་ཀྱིས་རྒྱལ། །རྐུ་སེམས་རྟག་ཏུ་སྦྱིན་པས་རྒྱལ། །ཚུལ་བཞིན་ཡིད་ལ་མི་བྱེད་པ། །ཚུལ་བཞིན་གྱིས་ནི་རྟག་ཏུ་རྒྱལ། །མ་རིག་པ་ནི་རིག་པས་རྒྱལ། །དེ་བཞིན་
[231a.4]མུན་པ་སྣང་བས་སོ། །མུན་པའི་ཕྱོགས་ཀྱི་དེ་ཉིད་ནི། །སྣང་བའི་ཕྱོགས་ཀྱིས་རྒྱལ་བར་འགྱུར། །ལོག་པའི་འདོད་པ་མི་གཙང་བ། །དཔྱོད་ཅིང་རིག་པས་རྣམ་པར་རྒྱལ། །ལམ་ངན་ཞུགས་པའི་འཕགས་པའི་ལམ། །ཡན་ལག་བརྒྱད་པས་རྟག་ཏུ་རྒྱལ། །སྡར་
[231a.5]མ་འདི་ནི་མི་འཇིགས་པ། །བཞི་རྣམས་ཁོ་ནས་རྒྱལ་བ་ཡིན། །བརྗེད་ངས་པ་ནི་དྲན་པས་བཅོམ། །མི་ཤེས་པ་ནི་ཤེས་ཉིད་ཀྱིས། །འདོད་ཆགས་བདོ་བའི་མི་རྣམས་ནི། །དགོན་གནས་བརྩོན་པ་རྣམས་ཀྱིས་རྒྱལ། །ཚལ་རྣམས་དཀྲིགས་པ་ཐམས་
[231a.6]ཅད་ནི། །རི་རབ་རི་ཡིས་རྣམ་པར་རྒྱལ། །ས་ལས་བྱུང་བའི་ཆུ་ཀུན་ནི། །རྒྱ་མཚོ་ཡིས་ནི་རྒྱལ་བར་འགྱུར། །ཀུན་ནས་གཟའ་དང་སྐར་མ་རྣམས། །ཉི་མའི་འོད་ཀྱིས་རྣམ་པར་རྒྱལ། །ལུགས་མིན་དེ་བཞིན་ལུགས་ཀྱིས་རྒྱལ། །དབུལ་བ་སྦྱིན་པ་ཚོགས་པས་རྒྱལ། །ངོར་སྒྱུ་དྲང་པོ་
[231a.7]རྣམས་ཀྱིས་རྒྱལ། །བརྫུན་ཟེར་བ་ནི་བདེན་པས་བཅོམ། །ལོག་པ་ཡང་དག་ཉིད་ཀྱིས་རྒྱལ། །གྲང་བ་བྱུང་བ་མེ་ཡིས་རྒྱལ། །སྐོམ་པ་ཆུ་ཡིས་རྣམ་པར་རྒྱལ། །བཀྲེས་པ་དེ་བཞིན་སྟོན་མོས་རྒྱལ། །རི་དགས་སྙིང་སྟོབས་ཡོད་པ་གང་། །ཐམས་ཅད་སེང་གེས་རྣམ་པར་རྒྱལ། །འདོད་
[231b]
[231b.1]ཆེན་ཆེ་བ་ཆོག་ཤེས་པས། །རྟག་ཏུ་རྒྱལ་བར་རབ་ཏུ་གྲགས། །སྙིང་རྗེ་རྟག་ཏུ་བསྔགས་པ་ཡིན། །སྙིང་རྗེ་མེད་པ་བསྔགས་པ་མིན། །ཤེས་པ་ཆེ་ལ་རྟག་ཏུ་དུལ། །སྐྱེས་བུ་དེ་ཉིད་སྨྲ་རྣམས་ཀྱིས། །ལས་ངན་རྣམས་ཀྱི་ལོག་པ་ཉིད། །ལྷག་པར་སྨྲ་བའི་མི་རྣམས་
[231b.2]བཅོམ། །ཡོན་པོར་སྨྲ་བའི་མུ་སྟེགས་ཀུན། །སངས་རྒྱས་ཀྱིས་ནི་རྣམ་པར་རྒྱལ། །ལྷ་མ་ཡིན་ནི་ལྷ་ཡིས་རྒྱལ། །ཆོས་ཉིད་འདི་ནི་རྣམ་པར་གནས། །བརྒྱ་བྱིན་ལྟར་ནི་བཅོས་པ་བྱེད། །ཀུན་ལས་ངས་ཀྱང་རྣམ་རྒྱལ་ན། །འོག་མ་ཁྱེད་ཅག་གང་ཡིན་པ། །
[231b.3]འདི་དག་འོངས་པ་སྨོས་ཅི་དགོས། །མལ་གཞི་འདི་དག་ཐམས་ཅད་ནི། །ཆོས་ལྷུར་ལེན་པ་རྣམས་སྟེན་གྱི། །ཆོས་མིན་པ་ལ་བརྩོན་པ་ཡི། །རྨོངས་པའི་བློ་ཡིས་བསྟེན་བྱ་མིན། །དེ་ནས་བརྒྱ་བྱིན་གྱི་ཁ་ནས་ཚིག་དེ་དག་ཐོས་ནས་གང་གི་ཚེ། ཇི་ལྟ་ཇི་ལྟར་
[231b.4]སྤྱོས་པ་དང་དེ་ལྟ་དེ་ལྟར་འཕེལ་བའི་ལྷ་མ་ཡིན་གང་ཡིན་པ་དེ་དག་ལ་བདེན་པའི་ཚིག་འདིས་ཕོག་པ་དང་འཕེལ་བ་མེད་ལ། སྟོབས་དང་མདོག་དང་སྙིང་སྟོབས་དག་བྲི་བར་གྱུར་ཏོ། །སེམས་ཅན་དམན་པ་དེ་དག་མཐོང་ནས་བརྒྱ་བྱིན་གྱི་ཞབས་འབྲིང་བ་གང་ཡིན་
[231b.5]པ་དེ་རྣམས་ཀྱིས། སེམས་ཅན་དམན་པའི་རྐང་པ་དག་ནས་བཟུང་སྟེ། ཕྱུང་ནས་དགའ་བའི་ཚལ་དེ་ནས་བསྐྲད་དོ། །བརྒྱ་བྱིན་ཡིད་རབ་ཏུ་དགའ་བ་ཡང་གླང་པོ་ཆེ་ས་སྲུང་གི་བུ་ལ་ཞོན་ནས། ནོར་བུ་འཕྱང་བའི་ལྷ་རྣམས་ཀྱི་གནས་ག་ལ་བ་དེར་འགྲོ་བར་བྱེད་དེ། 
[231b.6]བྱ་བ་བྱས་པའི་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་བ་ཤིན་ཏུ་དཔེ་མེད་པའི་ལྷའི་འདོད་པ་ཐམས་ཅད་གྲུབ་ཅིང་ལྡན་པ་དེ་ནས་ཡང་ལྷ་དེ་དག་གི་དྲུང་དུ་ཕྱིན་ཏོ། །ནོར་བུ་འཕྱང་བ་ན་གནས་པའི་ལྷ་དེ་རྣམས་ཀྱང་བརྒྱ་བྱིན་དང་ཕྲད་ནས་མངོན་པར་བསྟོད་དོ། །
[231b.7]ཡང་ཐམས་ཅད་སྤྲིན་གྱི་ཚལ་ག་ལ་བ་དེ་ཉིད་དུ་དོང་ངོ་། །དེ་ལྟར་བརྒྱ་བྱིན་གྱི་མདུན་ན་འདོན་པ་ཡིད་ཤིན་ཏུ་མགུ་བ་འདོད་པ་ཐམས་ཅད་དང་ལྡན་པ་རྣམས། ཚལ་དང་ཉེ་བའི་ཚལ་གྱི་ས་གཞི་མཐོན་དམན་རན་པ། ས་ཕྱོགས་ཤིན་ཏུ་རྣམ་པར་ཕྱེ་བ་མེ་ཏོག་མང་པོ་བསགས་པ། 
[232a]
[232a.1]ཚལ་དཀྲིགས་པ་མེ་ཏོག་གི་ལྡུམ་བུ་འཕྱང་བའི་ལྗིད་ཀྱིས་ལྡུམ་བུ་འཕྱང་བའི་ཁྱིམ་ཉམས་དགའ་བ། ཀུན་ནས་ཤིན་ཏུ་དགའ་བ་རྣམས་སུ་དགའ་བར་བྱེད་དོ། །བརྒྱ་བྱིན་གྱི་མདུན་ན་ལྷ་མོའི་ཚོགས་ཡིད་རབ་ཏུ་དགའ་བ་རྣམས་ཀྱང་པི་བང་དང་རྫ་རྔ་དང་
[232a.2]ཁར་རྔ་དང་གླིང་བུ་དང་པི་ལྡིར་དག་ཁྱེར་ནས་གླུ་ལེན་པར་བྱེད་དགའ་བར་བྱེད་དགའ་དགུར་སྤྱོད་པར་བྱེད་དོ། །བརྒྱ་བྱིན་ཡང་གླང་པོ་ཆེ་ས་སྲུང་གི་བུ་ལ་ཞོན་ཏེ། རོལ་མོའི་ཁ་དཔོན་གཞན་རྣམས་ཀྱིས་བསྐོར་ནས་བསྟོད་ཅིང་། སིལ་སྙན་ཡན་ལག་ལྔ་དང་ལྡན་པས་
[232a.3]ལྷན་ཅིག་རྩེ་བར་བྱེད་དེ་འདི་ལྟ་སྟེ། ཇེང་དང་རྔ་དང་ཁར་དཀྲོལ་དང་གླིང་བུ་དང་གླུ་དབྱངས་ཀྱིས་མདུན་དུ་བསྐོར་ནས་རྩེ་བར་བྱེད་དགའ་བར་བྱེད་དོ། །གླང་པོ་ཆེའི་རྒྱལ་པོ་དེ་ཡང་གཟུགས་རི་བས་ཆེ་སྟེ། རི་ཆེན་པོ་འགུལ་བ་ལྟ་བུར་འདུག་པའི་གླང་པོ་ཆེ་དེ་ལ་ཞོན་པ་ནི། 
[232a.4]ཇི་ལྟར་གངས་རི་ཁ་བས་ཡོག་པའི་རིའི་རྩེ་མོའི་སྟེང་ན་སོས་ཀའི་དུས་སུ་ཉི་མའི་འོད་ཟེར་སྤྲིན་དང་མུན་པ་དང་བྲལ་བ་ཤིན་ཏུ་གསལ་བར་ཤར་བ་དེ་ལྟར་མཛེས་པ་ཡིན་ནོ། །དེ་ལྟར་བརྒྱ་བྱིན་ལྷ་དང་ལྷ་མོའི་ཚོགས་ངན་སོང་གི་སྒོ་གཅོད་པ་ཡིད་ཤིན་ཏུ་མགུ་བ་བློ་གྲོས་བཟང་
[232a.5]པོ་དང་འཐུན་པས་ཡོངས་སུ་བསྐོར་བ་དང་ལྷན་ཅིག །བཻ་ཌཱུརྱ་དང་དངུལ་དང་ཤེལ་དང་ཨན་ད་རྙིལ་དང་མཐོན་ཀ་ཆེན་པོ་དང་པད་མ་རཱ་ག་དང་གསེར་བཙོ་མ་དང་སྤུག་པས་ཆེས་ལྷག་པའི་ཚལ་དང་ཉེ་བའི་ཚལ་ཉམས་དགའ་བ་རྣམས་ན། རྒྱུ་བར་བྱེད་རྩེ་བར་བྱེད་དགའ་བར་བྱེད་དེ། གང་དེ་ཁོ་ན་
[232a.6]ཉིད་ཤིན་ཏུ་ཕུན་སུམ་ཚོགས་པ་ལྷག་པར་བདེ་བ་མྱོང་ངོ་། །དེ་ལྟ་མོད་ཀྱི་དེས་འདོད་པ་ཡང་དག་པར་གྲུབ་པ། འཇིག་རྟེན་གྱི་ཕུན་སུམ་ཚོགས་པ་འབྱུང་བ་འཇིག་པར་རིག་ནས། དགའ་བ་ཡང་མེད་ལ་འཁྲུག་པ་ཡང་མེད་དོ། །ཕུན་སུམ་ཚོགས་པ་ཐམས་ཅད་ཀྱི་མཐའ་ནི་རྒུད་པར་འགྱུར་རོ་
[232a.7]སྙམ་དུ་རིག་ནས། འདི་ལྟར་རང་གི་ལས་ལ་སྤྱོད་པ། ལས་ཀྱི་རླུང་གིས་གཏོར་བ་རྣམས་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་ན་འཁྱམ་ཞིང་། ལྷ་དང་ལྷ་མོའི་ཚོགས་འགྲོགས་པ་འདི་ཐམས་ཅད་དང་བྲལ་བའི་ལྷ་རྣམས་ཤི་ནས་གར་འགྲོ། །ཀྱེ་མ་བྱིས་པ་སོ་སོའི་
[232b]
[232b.1]སྐྱེ་བོ་བསླུས་པ་འདི་དག་ཐམས་ཅད་ནི་ལས་བྱས་པ་ཆེན་པོ་མྱོང་ངོ་སྙམ་དུ་ནང་དུ་ཡིད་ལ་སེམས་པར་བྱེད་དོ། །དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། ནམ་མཁའ་ལ་ནི་སྤྲིན་ཆགས་པ། །རླུང་གིས་ཀུན་དུ་གཏོར་བ་རྣམས། །འདུས་པ་དག་ཀྱང་འགྱེས་པ་ལྟར། །
[232b.2]འཁོར་བའི་སྲོག་ཆགས་དེ་བཞིན་ནོ། །ཇི་ལྟར་དུས་ཚིགས་དུས་ཚིགས་སུ། །མེ་ཏོག་བྱུང་བ་མི་ཡིས་མཐོང་། །དུས་ཚིགས་ཐམས་ཅད་ཐལ་གྱུར་ན། །ཇི་ལྟར་བྱུང་བ་སོ་སོར་འཇིག །དེ་ལྟར་ལེགས་པར་བྱས་པའི་ལྷ། །དུས་སུ་བྱུང་ན་དགའ་བྱེད་ལ། །དགེ་བའི་དུས་ནི་ཐལ་གྱུར་
[232b.3]ན། །ཇི་ལྟར་བྱུང་བ་སོ་སོར་འཇིག །ཇི་ལྟར་དུས་ཚིགས་དུས་ཚིགས་སུ། །ཤིང་ལོ་དུ་མ་སྐྱེ་འགྱུར་བ། །དུས་ཚིགས་དུས་ནི་ཐལ་འགྱུར་ན། །དེ་དག་ཀུན་ནས་འཇིག་པར་འགྱུར། །དེ་ལྟར་ལྷ་རྣམས་ལོ་མ་འདྲ། །སྲིད་པ་འདི་ནི་ཤིང་ལྟ་བུ། །བདེ་བ་རྟག་ཏུ་འཇིག་འགྱུར་ཏེ། །
[232b.4]བརྟན་པ་དང་ནི་རྟག་པ་མེད། །ཇི་ལྟར་ཆར་པ་འབབ་དུས་ན། །མཁའ་ལ་ཆར་འབབ་ལྡོག་པ་མེད། །དེ་ལྟར་བདེ་བ་འདི་དག་ཀུན། །འགྲོ་བར་འགྱུར་ཏེ་ལོག་པ་མེད། །ཇི་ལྟར་རྨ་བྱའི་སྒྲོ་དག་ནི། །རླུང་གིས་ཀུན་དུ་ཁྱེར་གྱུར་པ། །དེ་ནི་ཟད་པར་བྱ་ཕྱིར་འཇིག །
[232b.5]བདེ་བའི་གཞི་ནི་དེ་དང་འདྲ། །ཇི་ལྟར་མེར་ནི་ཤིང་བཅུག་ན། །ངེས་པར་རབ་ཏུ་སྲེག་པར་བྱེད། །དེ་ལྟར་དུས་ནི་མེ་དང་འདྲ། །མི་རྣམས་ཤིང་སྐམ་ལྟ་བུ་ཡིན། །བརྒྱའམ་ཡང་ན་སྟོང་དག་ཏུ། །འདི་དག་འོང་དང་འགྲོ་འགྱུར་ཡང་། །དེ་ལྟར་སྲེད་པས་རྨོངས་པ་འདི། །
[232b.6]ཡང་དག་རིག་པར་མི་འགྱུར་རོ། །སྲེད་དང་རྨོངས་པའི་མིག་འཕྲུལ་གྱིས། །ཐམས་ཅད་དུ་ནི་རྣམ་པར་གང་། །ཇི་ལྟར་དགེ་སྐལ་མ་ཡིན་པ། །དེ་ལྟར་ལྷ་རྣམས་རབ་ཏུ་བསླུས། །དེ་ལྟར་བརྒྱ་བྱིན་དེས་ལྷ་དེ་རྣམས་ལ་སྙིང་རྗེ་བསྐྱེད་ནས། དེ་ནས་ཡང་གླང་པོ་ཆེ་ས་སྲུང་གི་བུ་དེ་ལ་ཞོན་ཏེ། ལྷའི་
[232b.7]ཚོགས་ཀྱིས་ཡོངས་སུ་བསྐོར་བ། སིལ་སྙན་དང་རོལ་མོའི་སྒྲ་དབྱངས་སྣ་ཚོགས་ལེན་བཞིན་དུ་ལྷའི་འདུན་ས་ཆོས་བཟང་དེ་ཉིད་དུ་འདོང་བར་བྱེད་དེ། ཆོས་བཟང་ན་གནས་པ་རྒྱལ་བ་ཐོབ་པ་དག་ལ་ལྷ་གཞན་རྣམས་ཀྱིས་མཆོད་ཅིང་ཕྱིན་ཏེ། ནོར་བུ་འཕྱང་བ་ན་གནས་པའི་ལྷ་
[233a]
[233a.1]འདོད་པས་ཚིམ་པ་མེད་པ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ། སོ་སོ་ཡང་དག་པར་མྱོང་བར་འགྱུར་བའི་ལས་དེ་ཟད་པ་དང་སྤངས་པ་དང་། ཞིག་པར་མ་གྱུར་པ་དེ་སྲིད་དུ་གཟུགས་དང་སྒྲ་དང་དྲི་དང་རོ་རྣམས་ཀྱིས་ཚལ་དང་
[233a.2]ཉེ་བའི་ཚལ་རྣམས་ཀྱི་ནང་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་དེ་ནས་ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་
[233a.3]ལས་དེ་དང་རྒྱུ་འཐུན་པར་རིགས་རྒྱ་ཆེན་པོའི་ནང་དུ་སྐྱེ་ལ། ཤིན་ཏུ་བདེ་བ་དང་ལྡན་པ་དང་། བོང་ཚོད་ཆེ་ཞིང་བཟང་བ་དང་། ཡུལ་དབུས་སུ་སྐྱེ་བ་དང་། ཆོས་བཟང་པོ་དང་ལྡན་པ་དང་། ཤིན་ཏུ་འབྱོར་པ་དང་། བུ་དང་ཚ་བོ་དང་ལྡན་པ་དང་། ཡུན་རིང་དུ་གནས་པ་དང་། གནོད་པ་མེད་པའི་
[233a.4]བྲན་ཁོལ་བདོག་པ་དང་། སྐྱེ་བོ་ཐམས་ཅད་དགའ་བ་དང་། ཡང་དག་པར་ལྡན་པ་དང་། རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། 
[233a.5]དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་རིས་འཐུན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། 
[233a.6]ལུས་དང་ངག་དང་ཡིད་ཀྱི་མཐའ་ཡང་དག་པར་བསྡམས་པ། གཡོ་སྒྱུ་མེད་པ། གཞན་ལ་མི་གནོད་པ་བློ་གྲོས་རྟག་ཏུ་རྒྱ་ཆེ་བ། དྲང་པོ་དྲང་པོའི་རང་བཞིན་ཅན་སྡིག་པའི་གྲོགས་པོ་སྤོང་བ། གང་ཐབས་ཀུན་གྱིས་སྡིག་པའི་གྲོགས་པོ་སྤོང་བར་བྱེད་ལ། དེ་དང་ལྷན་ཅིག་
[233a.7]འདྲེ་བར་མི་བྱེད། དེ་དང་ཚིག་ཀྱང་མི་སྨྲ། དེ་ལ་མིག་ཟུར་ཙམ་ཡང་མི་ལྟ། ལམ་དུ་ཡང་ལྷན་ཅིག་མི་འགྲོགས། དེ་མཐོང་ནས་ཀྱང་རྟག་ཏུ་སྤོང་བར་བྱེད་ལ། དེའི་གྲོགས་པོ་གང་ཡིན་པ་དེ་ཡང་སྤོང་བར་བྱེད། བཙུན་པ་དག་ལ་རྟེན་པར་བྱེད་ཅིང་། རྟག་ཏུ་དམ་
[233b]
[233b.1]པའི་ཆོས་ཉན་པའི་ངང་ཚུལ་ཅན་ཡིན་ལ། དེ་ཐོས་ནས་དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་རྣམས་ཀྱང་རྣམ་པར་ཤེས། སྤང་བར་བྱ་བ་སྤོང་བར་བྱེད་ལ། སྤང་བར་མི་བྱ་བ་ཡང་སྤང་བར་མི་བྱ་བ་རབ་ཏུ་ཤེས་ནས་ཡིད་ལ་ལེགས་པར་བྱེད་པ་
[233b.2]དང་། ཤིན་ཏུ་མཉམ་པར་བཞག་པ་དང་། དྲན་པ་དང་། སེམས་ཀྱི་དབང་དུ་མི་འགྲོ་བར་དྲན་པ་ཉེ་བར་གནས་པ་དང་། བརྐམ་ཆགས་མེད་པ་དང་། ཚུལ་ཁྲིམས་རྣམ་པ་བདུན་རྗེས་སུ་སྐྱོང་ལ་རྡུལ་ཙམ་ཡང་འཁྲུལ་པ་མེད་པ་དང་། ཁ་ན་མ་ཐོ་བ་ཕྲ་མོ་རྡུལ་ཙམ་ལ་ཡང་
[233b.3]འཇིགས་པར་ལྟ་བ་དང་། ཀུན་ནས་ལས་དག་ལ་དྲི་མ་མེད་པ་ཡིན་ཏེ། གསེར་བཙོ་མ་ལྟར་སྐྱོན་མེད་པ་སྲོག་གཅོད་པ་དང་། མ་བྱིན་པར་ལེན་པ་དེ་དང་དེ་དག་སྤོང་བར་བྱེད་ལ། སྦྱིན་པ་ཡང་བྱིན། བསོད་ནམས་ཀྱང་བྱེད་དོ། །སྲོག་ཆགས་དག་ཐར་པར་བྱེད་པ་ཇི་
[233b.4]ལྟ་བུ་ཡིན་ཞེ་ན། འདི་ནི་རྒྱལ་པོའམ། བློན་པོས་སྐྱེས་པ་དང་བུད་མེད་བྱི་བ་བྱེད་པ་ལྷན་ཅིག་བཟུང་ནས་བཅིངས་ཏེ། གྲོང་ཁྱེར་གྱི་ལྷོ་ཕྱོགས་ཀྱི་སྒོར་ཁྲིད་ལ། རྔ་བརྡུངས་ནས་མིང་དང་རུས་ཀྱང་བསྒྲགས་ཏེ། གྲོགས་བྱེད་པ་སུ་ཡང་མེད། མི་དགའ་ལ་འཇིགས་བཞིན་མོག་
[233b.5]མོག་པོར་གྱུར་པ་དུར་ཁྲོད་ལོགས་སུ་ཁ་བསྟན་ཏེ། ཁྲིད་པ་དང་དེས་ནོར་རྫས་ཀྱིས་བསླུས་ཏེ། ཐར་བར་བྱེད་པ་དང་གཞན་ཡང་སྦྱིན་པ་གཏོང་། བསོད་ནམས་དག་བྱེད་པ་ཡིན་ནོ། །དགེ་བ་དག་ཇི་ལྟ་བུ་ཡིན་ཞེ་ན། དེ་ལྟར་དེ་གལ་ཏེ་ཆུ་ཉུང་བ་མྱ་ངམ་གྱི་ཕྱོགས་སུ་དགེ་
[233b.6]འདུན་གནས་པར་གྱུར་ལ། དེ་ཡང་དགེ་སློང་དག་སྐོམ་གྱིས་སྲོག་ཆད་ལ་ཐུག་སྟེ། ཤིན་ཏུ་སྡུག་བསྔལ་བར་གྱུར་པ་དང་། དེས་གནས་པ་དེ་རྣམས་ཀྱི་དོན་དུ་ཀུན་དགའ་ར་བའི་དབུས་སུ་རྫིང་བུའམ་ཁྲོན་པ་དག་བྱས་ལ། ཆུ་ཕྱུང་བ་དེ་དག་གི་ནང་འདམ་རྫབ་ཀྱིས་གང་
[233b.7]ངམ་སྲིན་བུ་རྣམས་ཀྱིས་ཡོག་པ་དང་དེ་དག་ལ་དེ་ལས་བྱེད་དེ། སྲིན་བུ་དེ་དག་ས་སྐམ་པོ་དག་ལ་འཆི་བར་མི་འགྱུར་བར་བྱ་བའི་ཕྱིར། གཤེར་སའི་ཕྱོགས་གཞན་དུ་འཇོག་པར་བྱེད་དེ། དེ་ལྟར་སྲོག་གཅོད་པ་ཆུང་ངུ་ཡང་སྲུང་བར་བྱེད་དོ། །གཞན་དུ་ཡང་འབབ་ཆུ་དག་གི་
[234a]
[234a.1]ནང་ན་སྲིན་བུ་གནས་པ་དེ་དག་ཀྱང་བླངས་ནས་དེ་ནས་ཡང་སྲོག་བཙའ་བར་བྱ་བའི་ཕྱིར། ཆུ་ཡོད་པའི་ཕྱོགས་རྣམས་སུ་འཇོག་པར་བྱེད་དེ། དེ་ལྟར་ཀུན་ནས་དགེ་བའི་ལས་ཀྱི་མཐའ་སྤྱོད་པ་ནི་སྲོག་གཅོད་པར་མི་བྱེད་དོ། །མ་བྱིན་པར་ལེན་པ་སྤངས་པ་ཇི་ལྟ་
[234a.2]བུ་ཡིན་ཞེ་ན། འདི་ནི་རྐུ་སེམས་ཀྱིས་རྩ་བ་ཡང་ལེན་པར་མི་བྱེད་པ་ཡིན་ཏེ། ཕྱོགས་དག་ན་ཤིང་དང་སྨྱིག་མའི་ལྡུམ་བུ་སྐྱེས་པ་ཡང་ལེན་པར་མི་བྱེད། གཞན་དུ་འཕོས་པའི་གྲོང་དང་ཀུན་དགའ་ར་བ་རྙིང་པ་དག་གཞན་གྱིས་ཡོངས་སུ་བཟུང་བ་མེད་ལ། ད་དུང་དུ་སུས་ཀྱང་
[234a.3]འཛིན་པར་མི་འགྱུར་གྱིས་ཀྱང་། སྔོན་གཞན་གྱིས་བསྒྲུབས་པ་ཞིག་ཡིན་ནོ་སྙམ་དུ་ཡིད་ལ་སེམས་པར་བྱེད་ལ། དེ་བསམ་པ་དེས་ལེན་པར་མི་བྱེད་དེ། དེ་ལྟར་མ་བྱིན་པར་ལེན་པ་སྤངས་པ་ཡིན་ནོ། །ཀུན་ནས་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། 
[234a.4]ལུས་དང་བྲལ་ནས་ཤི་བའི་འོག་ཏུ་རིས་འཐུན་པའི་ལྷ་རྣམས་ཀྱི་གནས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་ཕྱིར་ཕྱོགས་པ་ཉིད་དུ་སྐྱེ་སྟེ། གལ་ཏེ་གསེར་གྱི་སྟན་ནམ། གལ་ཏེ་དངུལ་གྱིའམ། གལ་ཏེ་ཤེལ་གྱིའམ། གལ་ཏེ་གསེར་བཙོ་མའི་འམ། གལ་
[234a.5]ཏེ་ཨན་ད་རྙིལ་གྱིའམ། གལ་ཏེ་མཐོན་ཀ་ཆེན་པོའི་འམ། གལ་ཏེ་མུ་ཏིག་གིའམ། གལ་ཏེ་སྤུག་གི་སྟན་གྱི་སྟེང་དུ་སྐྱེ་བར་འགྱུར་རོ། །དེ་སྐྱེས་མ་ཐག་ཏུ་འདི་སྙམ་དུ་སེམས་ཏེ། ལས་དགེ་བ་གང་ཞིག་གིས་བདག་འདིར་སྐྱེས་སྙམ་མོ། །དེས་སྔོན་གྱི་ལས་
[234a.6]རྗེས་སུ་དྲན་ཏེ། འདི་ལྟར་དགེ་བའི་རྣམ་པ་ཕ་མ་ལྟར་བྱམས་པ། རྣམ་པར་སྨིན་པ་བསིལ་བ། བདེ་བ་ངེས་པར་མྱོང་བར་འགྱུར་བའི་རྣམ་པ་ཇི་སྙེད་པ་དེས་ལྷ་རྣམས་ཀྱི་ནང་དུ་སྐྱེས་སོ་སྙམ་སྟེ། དེས་ལས་དེ་དག་རྗེས་སུ་དྲན་ཞིང་ལས་ཀྱི་འབྲས་བུ་ཡང་མངོན་སུམ་
[234a.7]ཉིད་དུ་མཐོང་ནས། དགེ་བའི་ལས་རྣམས་ལ་ནི་སྟོད་པར་བྱེད་ལ། མི་དགེ་བ་དག་ལ་ནི་སྨོད་པར་བྱེད་དོ། །ཚེ་རབས་དྲན་ཞིང་ལས་ཀྱི་གཞིར་གྱུར་པ། དགེ་བ་ཕ་མ་ལྟ་བུ་དུ་མའི་ལས་ཀྱི་གཞི་མིའི་རྗེས་སུ་དྲན་ནས། དེ་ནས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་
[234b]
[234b.1]པ། གང་ཞིག་བག་ཡོད་ཐོབ་ནས་སུ། །མི་ཡི་ཚེ་ནི་ལེགས་པར་ཐོབ། །ལེགས་པར་བྱ་བའི་ལས་བྱས་ན། །ལྷ་ཡི་འཇིག་རྟེན་ཉེ་བར་འགྲོ། །མི་ཡི་ཚེ་ནི་རྙེད་དཀའ་སྟེ། །དེ་ནི་རྙེད་ནས་བག་མེད་གང་། །མི་དེ་བག་མེད་མུན་པ་ལས། །འཁྱམས་ནས་སེམས་
[234b.2]ཅན་དམྱལ་བར་ལྟུང་། །ལེགས་བྱས་རྣམ་པ་གསུམ་བྱས་ཤིང་། །རྣམ་པ་བདུན་ཡང་གོམས་བྱས་ལ། །དགྲ་གསུམ་བསད་པའི་མི་དག་ནི། །ལྷ་རྣམས་ཀྱི་ནི་ནང་དུ་འགྲོ། །ཉོན་མོངས་ངེས་པར་སེལ་བྱེད་ལ། །དགའ་བས་སེལ་བར་མི་བྱེད་གང་། །དགའ་བ་བསལ་
[234b.3]བའི་དག་པ་དེ། །ལྷ་རྣམས་ཀྱི་ནི་ནང་དུ་འགྲོ། །སྡུག་བསྔལ་ཆེན་པོའི་སྒོར་གྱུར་པ། །སེར་སྣ་ངེས་པར་བསལ་བྱས་ཤིང་། །སྦྱིན་པའང་སྣ་ཚོགས་བྱིན་པ་ནི། །ལྷ་རྣམས་ཀྱི་ནི་ནང་དུ་འགྲོ། །སྲོག་ཆགས་དག་ནི་སྲོག་བཞིན་དུ། །སྙིང་བརྩེས་རྟག་ཏུ་བསྲུང་བྱས་
[234b.4]ཤིང་། །བྱམས་སེམས་རྟག་ཏུ་དུལ་བ་དག །ལྷ་རྣམས་ཀྱི་ནི་ནང་དུ་འགྲོ། །མ་བྱིན་མེ་ལྟར་རིག་ནས་སུ། །ཀུན་ནས་བྱིན་པ་བྱས་གྱུར་ཞིང་། །སེམས་དང་བློ་གྲོས་བསྒོམས་པ་ནི། །ལྷ་རྣམས་ཀྱི་ནི་ནང་དུ་འགྲོ། །དེ་ཉིད་དོན་ལ་སེམས་པ་པོ། །གཞན་གྱི་ཆུང་
[234b.5]མའང་མ་ལྟར་ལྟ། །འདོད་སྐྱེས་ཉེས་པས་མ་གོས་པ། །ལྷ་རྣམས་ཀྱི་ནི་ནང་དུ་འགྲོ། །གང་ཞིག་རང་སེམས་མེ་འདི་དག །ལྕེ་ཡི་གཙུབ་ཤིང་ཡང་དག་བྱུང་། །བརྫུན་དུ་སྨྲ་བ་རྗོད་བྱེད་གང་། །དེ་ནི་བཅོམ་ན་བདེ་འགྲོར་འགྲོ། །བཤེས་གྲོགས་རྟག་ཏུ་དོན་མེད་བྱེད། །ཕྲ་མ་རྟག་ཏུ་
[234b.6]བཅོམ་ནས་སུ། །འཇམ་པོར་སྨྲ་བར་དགའ་བ་ནི། །ལྷ་རྣམས་ཀྱི་ནི་ནང་དུ་འགྲོ། །མཚོན་ཆ་ལྟ་བུའི་ཚིག་རྩུབ་དག །བརྟན་པོས་ཡོང་ཡེ་སྤོང་བྱེད་ལ། །རྟག་ཏུ་ཚིག་འཇམ་རབ་ཏུ་སྨྲ། །དེ་ནི་བདེ་འགྲོར་འགྲོ་བར་འགྱུར། །གང་གི་ལྕེ་ཡི་རྩེ་མོ་ལ། །འབྲེལ་མེད་མི་སྨྲ་མི་འགྱུར། །
[234b.7]ཡང་དག་སྨྲ་ལ་དུས་ཉིད་ཤེས། །ལྷ་རྣམས་ཀྱི་ནི་ནང་དུ་འགྲོ། །སངས་རྒྱས་གསུངས་པའི་རྣམ་པ་བདུན། །གང་གིས་ཚུལ་ཁྲིམས་འདི་བསྲུངས་པ། །བརྟན་པོ་ཚུལ་ཉིད་ཤེས་པ་དེ། །ལྷ་རྣམས་ཀྱི་ནི་ནང་དུ་འགྲོ། །དེ་ལྟར་ལྷ་གསར་དུ་སྐྱེས་པ་དེ་ཕྱིར་ཕྱོགས་པ་སྐྱེས་མ་ཐག་ཉིད་དུ་ཚེ་རབས་དྲན་ནས་
[235a]
[235a.1]ཡུལ་རྣམས་ཀྱི་དབང་ཉིད་བློ་གྲོས་སུ་གྱུར་ཀྱང་། སྔོན་བསྒོམས་ཤིང་གོམས་པའི་བློས་སྨྲས་སོ། །དེ་ནས་གསར་དུ་སྐྱེས་པ་དེ་ཤིན་ཏུ་གཞོན་ལ་གཙང་གཙང་ལྟར་འདུག་པར་མཐོང་ཞིང་རྟོགས་ནས། ལྷ་མོ་དེ་རྣམས་ལྷ་དེའི་དྲུང་དུ་རྒྱུག་པར་བྱེད་དེ་ཇི་ལྟར་མེ་ཏོག་གི་རོ་འཐུང་བར་འདོད་
[235a.2]པའི་བུང་བ་རྣམས་མེ་ཏོག་ཉིད་ལ་རྒྱུག་པར་བྱེད་པ་དེ་ལྟར་ལྷ་མོ་ལག་ན་སིལ་སྙན་དང་རོལ་མོ་རྣམ་པ་སྣ་ཚོགས་ཐོགས་པ། གཞན་དག་གི་ལག་ན་གླིང་བུ་དང་རྫ་རྔ་ཐོགས་པ། ལུས་ལ་མེ་ཏོག་ཕྲེང་བ་དང་ཕྱེ་མ་དང་བྱུག་པས་བསྐུས་པ་མེ་ཏོག་གི་ཕྲེང་བ་རྣམས་ཐོགས་པ་དང་། གཞན་དག་ནི་མེ་
[235a.3]ཏོག་གི་ཆར་མངོན་པར་འབེབས། གཞན་དག་ནི་གླུ་ལེན་ཞིང་གར་མཁན་ལྟར་མཛེས་པ་དེ་རྣམས། ལྷ་དེའི་དྲུང་དུ་ཀུན་དུ་རྒྱུག་པར་བྱེད་དོ། །དེ་ལྟར་རྒྱན་དང་ཆ་བྱད་རྣམ་པ་སྣ་ཚོགས་ཐོགས་པ། གཟུགས་རྣམ་པ་སྣ་ཚོགས་དང་ལྡན་པ། ཆོ་ག་རྣམ་པ་སྣ་ཚོགས་ལ་མཁས་པ། 
[235a.4]ཆ་བྱད་རྣམ་པ་སྣ་ཚོགས་འཆང་བ་རྣམ་པ་སྣ་ཚོགས་བདོག་པ། གཟུགས་གཅིག་པས་གཅིག་བཟང་ཞིང་བྱད་གཟུགས་མཆོག་དང་ལྡན་པ་རྣམས། ལྷ་གསར་དུ་སྐྱེས་པ་དེ་ལ་ལན་བརྒྱའམ་ལན་སྟོང་དུ་མངོན་པར་བརྟགས་ནས་སྔོན་གྱི་ལྷ་འཆི་བ་དག་བོར་ཏེ། ལྷ་གསར་པ་གསར་དུ་སྐྱེས་
[235a.5]པ་ཡིད་དུ་སྡུག་པའི་དྲུང་དུ། ལྷ་མོ་དེ་རྣམས་ཇི་ལྟར་ཤིན་ཏུ་སྐོམ་པ་དག་མཚོ་སྐམས་པ་བོར་ནས། མཚོ་ཆུ་བསིལ་ཞིང་དང་བས་ཀུན་དུ་གང་བའི་དྲུང་དུ་རྒྱུག་པ་དེ་ལྟར་གསར་དུ་སྐྱེས་པ་ལ་འདོད་པ་ངོམས་མི་མྱོང་བའི་ལྷ་མོ་དེ་དག་ཐམས་ཅད་ཀྱིས་རབ་ཏུ་བརྒྱུགས་སོ། །དེ་ནས་ལྷ་གསར་
[235a.6]དུ་སྐྱེས་པ་དེས་དེ་རྣམས་ཀྱི་རྒྱན་གྱི་སྒྲ་ཉིད་ཐོས་ནས། སེམས་འདོད་ཆགས་ཀྱིས་གཡེངས་པར་འགྱུར་ན། དེ་རྣམས་ཀྱི་བྱད་གཟུགས་དེ་དང་སྤྱོད་པ་དེ་དག་མཐོང་ན་ལྟ་སྨོས་ཀྱང་ཅི་དགོས། དེ་བཞིན་དུ་དེའི་སེམས་སིལ་སྙན་ཡན་ལག་ལྔ་དང་ལྡན་པ་དང་ཡོ་བྱད་དེ་དག་གིས་གཡེངས་
[235a.7]པ་དང་ཇི་ལྟར་ཚེ་རབས་འབུམ་ལོན་པ་ལྟར་བརྗེད་དེ། འདི་ལྟར་ལྷ་རྣམས་ཀྱི་ངོ་བོ་ནི་འདི་ལྟ་སྟེ། ལྷ་ཉིད་བག་མེད་པའི་གནས་ཡིན་ནོ། །དེ་ནས་ལྷ་གསར་དུ་སྐྱེས་པ་དེ་ལྷ་མོ་སྒེག་ཆོས་མཁས་པ་དེ་རྣམས་ཀྱིས་ཀུན་ནས་འཁོར་བར་བསྐོར་ནས། ཚུལ་བཞིན་མ་ཡིན་པའི་སེམས་འདོད་ཆགས་
[235b]
[235b.1]ཀུན་ཏུ་སྟོན་པའི་ཚིག་རྣམས་ཀྱིས་དེ་ལྟར་གཡེངས་ཏེ། འདི་ལྟར་དེ་ལྟར་དེ་དག་གི་དབང་ཁོ་ནར་གྱུར་ནས་ཤིན་ཏུ་བག་མེད་པར་གནས་སོ། །དེ་དེ་རྣམས་ཀྱིས་བསྐོར་ནས་འདོད་པ་ཐམས་ཅད་འབྱོར་པ། སྔོན་མ་མྱོང་བའི་བདེ་བ་འཐོབ་སྟེ། ཡིད་ཤིན་ཏུ་མགུ་བས་ལྷ་མོ་དེ་དག་ག་ལ་བ་
[235b.2]དེར་འགྲོ་བར་བྱེད་དོ། །དེ་ཡང་དེ་རྣམས་ཀྱིས་ཉེ་བར་བསྟེན་ཏེ། དགོད་དགོད། རྩེ་རྩེ། སྨྲ་སྨྲ། འབུར་འབུར་བའི་བློས་ལམ་དེ་ཉིད་ནས་འདོང་བར་བྱེད་དོ། །བྱ་རྙིས་བཟུང་བ་ལྟར་ཀུན་དུ་འདོད་ཆགས་ཀྱི་རྙིས་བཟུང་བ་དེ། རྙི་དེ་རྣམས་ཀྱིས་ཀུན་ནས་བཟུང་ནས་མངོན་པར་མཛེས་པ་དེ་དག་ག་ལ་བ་
[235b.3]དེར་ཁྲིད་པ་དང་། དེས་སྔོན་མ་མཐོང་བ་ཤིན་ཏུ་ཉམས་དགའ་བ་རིན་པོ་ཆེ་སྣ་བདུན་གྱི་ས་ཕྱོགས་མཐོང་ན་ཤིན་ཏུ་ཡིད་འཕྲོགས་པ། རིན་པོ་ཆེ་སྣ་བདུན་འབར་བའི་ས་ཕྱོགས་དག་མཐོང་ངོ་། །དེ་ནས་ཡང་དེ་དག་ཏུ་ལྷའི་ཕྲེང་བ་དང་གོས་རྣམ་པ་དུ་མ་གྱོན་པ། བདེ་བ་དང་ཉམས་དགའ་བ་རྣམ་པ་དུ་མ་ཡུན་
[235b.4]རིང་དུ་མྱོང་ནས། ཚལ་དགོན་པ་དགའ་བ་ཞེས་བྱ་བ་ག་ལ་བ་དེར་སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ལེན་ཞིང་འདོང་བར་བྱེད་དོ། །ལྷ་དེ་ལྷ་མོ་དེ་རྣམས་དང་ལྷན་ཅིག་མངོན་པར་རྩེ་ཞིང་ཚལ་དེར་ཕྱིན་པ་དང་། བྱ་ཁ་དོག་དང་དབྱིབས་དང་འགྲོས་དང་གཟུགས་སྣ་ཚོགས་སུ་འདུག་པ། སྒྲ་
[235b.5]ཤིན་ཏུ་སྙན་པ་འབྱིན་པ། བྱད་གཟུགས་རྣམ་པ་སྣ་ཚོགས་སུ་འདུག་པ་དག་མཐོང་ངོ་། །དེ་དག་ཀྱང་བྱ་མོ་རྣམས་ཀྱི་དབང་དུ་གྱུར་པ་ཡིན་ཏེ། དེ་རྣམས་གར་འགྲོ་བ་དེར་བྱ་དེ་དག་ཀྱང་དེ་རྣམས་ཀྱི་དབང་དུ་གྱུར་ནས་འགྲོའོ། །དེ་བཞིན་དུ་ལྡུམ་བུའི་ནང་ག་ལ་བ་དེ་རྣམས་འདུག་པ་དང་དེར་ཡང་
[235b.6]བྱ་དེ་དག་འདུག་པར་བྱེད་དོ། །མེ་ཏོག་གི་ཆང་གང་ན་ཡོད་པར་དེ་རྣམས་འཐུང་བ་དང་བྱ་དེ་དག་ཀྱང་དེ་ན་འཐུང་བར་བྱེད་དོ། །མེ་ཏོག་གི་དོག་པ་དག་གི་ནང་ག་ལ་བར་ལུས་ཞུགས་པ་དང་དེར་ཡང་བྱ་དེ་དག་དེ་བཞིན་དུ་འཇུག་པར་བྱེད་དོ། །ཡུལ་གང་དག་བཏང་ནས་ནམ་མཁའ་ལ་འགྲོ་བ་
[235b.7]དང་དེར་ཡང་བྱ་དེ་དག་འགྲོ་བར་བྱེད་དོ། །འབྲས་བུ་གང་ཡིན་པ་དག་ལ་དེ་རྣམས་ཀྱི་མཆུས་ཟ་བ་དང་དེ་དག་ཀྱང་དེ་བཞིན་དུ་འབྲས་བུ་དེ་ཉིད་ལ་ཟ་བར་བྱེད་དོ། །པད་མའི་ཚལ་ག་ལ་བར་དེ་རྣམས་ལ་གནས་པར་བྱ་བའི་ཕྱིར་འདོང་བ་དང་། དེ་དག་ཀྱང་དེ་བཞིན་དུ་དེ་རྣམས་དང་ལྷན་ཅིག་
[236a]
[236a.1]ཕྱོགས་དེའི་པད་མའི་རྫིང་ཉིད་དུ་འདོང་བར་བྱེད་དོ། །ལྷན་ཅིག་སྤྱོད་པ་བྱ་མོ་རྣམས་རིའི་རྩེ་མོ་ག་ལ་བར་འདོང་བ་དང་དེ་དག་ཀྱང་མགུལ་དུ་སྐུད་པས་བཏགས་པ་བཞིན་དུ་དེ་རྣམས་ཀྱི་དབང་དུ་གྱུར་ནས་འདོང་བར་བྱེད་དོ། །དེ་བཞིན་དུ་བུང་བ་མོ་དག་པད་མའི་གསབ་
[236a.2]གསེབ་ཏུ་འདོང་བ་དང་བུང་བ་རྣམས་ཀྱང་འདོང་ལ་རི་དགས་མོ་རྣམས་ཀྱིས་ཀྱང་རི་དགས་དག་དབང་དུ་བྱས། ལྷ་མོ་རྣམས་ཀྱིས་ཀྱང་ལྷ་དག་དབང་དུ་བྱས་ཏེ། དེ་དག་ནི་དབྱར་གྱི་དུས་སུ་མཚོ་གཅིག་ཏུ་ཆུས་གང་བར་གྱུར་པ་ལྟར་ཤིན་ཏུ་ལྷོད་ལྷོད་པོར་ཐར་བར་དཀའ་བའི་བཅིང་བས་བསྡམས་པ། 
[236a.3]འདི་དག་ཐམས་ཅད་ནི་བུད་མེད་ཀྱི་དབང་དུ་གྱུར་པར་རིག་ནས། དགེ་སློང་དེས་འདི་ལྟར་ཚིགས་སུ་བཅད་དེ་སྨྲས་པ། ཞགས་པའི་ནང་ན་འདི་དམ་སྟེ། །འདི་ལྟར་བུད་མེད་ཞགས་པ་དམ། །འདི་ཡིས་བཅིངས་པའི་མི་རྣམས་ནི། །སྲིད་པའི་བཙོན་རར་རྒྱུག་པར་བྱེད། །
[236a.4]ཞགས་པས་མགུལ་བཅིངས་ཞགས་མིན་གྱི། །སྙིང་ཞགས་བུད་མེད་འདི་མི་བཟད། །སྙིང་གི་ཞགས་པས་བཅིངས་པ་ཡི། །མི་རྣམས་སྡུག་བསྔལ་སྐལ་བ་ཅན། །ཞགས་པ་བསྲེག་ཅིང་གཏུབ་ཏུ་རུང་། །བུད་མེད་ཞགས་པ་བསྲེག་མི་རུང་། །དམྱལ་བ་ཡི་དགས་
[236a.5]དུད་འགྲོའི་ནང་། །འགྲོ་ཞིང་རྗེས་སུ་འགྲོ་བར་བྱེད། །ལུས་ཅན་ཚོགས་སུ་ལྡན་པ་ལ། །ཞགས་པ་ཆེན་པོས་འཆིང་བར་བྱེད། །དེ་བཞིན་ལུས་མེད་སེམས་འདི་ལ། །བུད་མེད་ཞགས་པས་འཆིང་བར་བྱེད། །གང་གིས་སྐྱེ་བོ་འཆིང་བྱེད་པ། །ཞགས་པ་དེ་ནི་ཚད་
[236a.6]གཟུང་རུང་། །བུད་མེད་ཀྱི་ནི་འཆིང་བ་ཆེ། །དེ་ནི་ཚད་གཟུང་མི་རིག་གོ། །འདིས་ནི་རེ་ཞིག་དགའ་བ་དང་། །ཀུན་ནས་ཐར་བར་དཀའ་བ་ཡི། །ཞགས་པས་བཅིངས་པའི་མི་རྣམས་ནི། །སྲིད་པའི་མཚོ་ལས་མི་འགྲོལ་ལོ། །ཞགས་པས་མགུལ་ལམ་ལུས་གཅིག་ཅིག ། 
[236a.7]འཆིང་བྱེད་གལ་ཏེ་འཆིང་མི་བྱེད། །བུད་མེད་ཞགས་པ་ཆེན་པོ་འདི། །དབང་པོ་དྲུག་རྣམས་འཆིང་བར་བྱེད། །ལྕགས་སམ་ཤིང་ངམ་གྲེས་མ་གང་ཡིན་པ། །འཆིང་བ་འདི་ནི་དམ་པར་འཕགས་མི་གསུང་། །བློ་[ཞན་]བུད་མེད་རྣམས་ལ་ལྟ་བ་གང་། །ཀུན་དུ་ཆགས་པའི་སེམས་
[236b]
[236b.1]ནི་དམ་ཞེས་གསུང་། །དེ་ལྟར་དགེ་སློང་དེ་འདོད་པ་ལ་སྨོད་པར་བྱེད་དོ། །དེ་ནས་ལྷ་དེ་བུད་མེད་མཆོག་དེ་རྣམས་ཀྱིས་ཀུན་ནས་དགའ་བ་ཉིད་ཀྱི་ཞགས་པས་བཅིངས་ནས། ཚལ་དང་ཉེ་བའི་ཚལ་མཐོང་ན་ཡིད་འཕྲོག་པ་རྣམ་པ་སྣ་ཚོགས་གང་དག་དཔེ་བྱ་བར་ཡང་སླ་བ་མ་ཡིན་པ་དེ་དག་ཏུ་
[236b.2]ཁྲིད་དོ། །དེ་ནས་དེ་ལྟར་ལྷ་དེ་དགའ་དགུར་སྤྱོད་པ་ན་རེས་འགའ་པད་མའི་ཚལ། ངང་པའི་པད་མའི་ཚལ་ཞེས་བྱ་བ་དེར་དེ་ལྷ་མོའི་ཚོགས་ཀྱིས་ཡོངས་སུ་བསྐོར་ནས་འགྲོ་བར་བྱེད་དོ། །པད་མའི་ཚལ་དེ་ཡང་ལྷ་དང་ལྷ་མོའི་ཚོགས་མང་པོས་ཡོངས་སུ་བསྐོར་ནས་དགའ་བར་བྱེད་པ། 
[236b.3]འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །ལྷ་མོས་ཡོངས་སུ་བསྐོར་བ་རིས་འཐུན་པའི་ལྷ་རྣམས་སིལ་སྙན་ཡན་ལག་ལྔ་དང་ལྡན་པའི་སྒྲ་འབྱུང་བ་ཆགས་སུ་རུང་བ་སྙན་པ་ལྷ་ཐམས་ཅད་འཐུན་
[236b.4]པར་ཡིད་འཕྲོག་པར་བྱེད་པ། ཤིན་ཏུ་འདོད་པ་སྟོན་པར་བྱེད་པས་ལྷན་ཅིག་དགའ་བར་བྱེད་དོ། །དེ་རྣམས་གསེར་གྱི་རི་ལས་གསེར་གྱི་རི་གཞན་ལ་འཛེག་པར་བྱེད་དེ། ཐམས་ཅད་ཀྱང་ཉམས་དགའ་བ་རྒྱ་ཆེ་ཞིང་དགའ་བར་བྱེད་པའི་ཡུལ་གྱི་རྗེས་སུ་འཇུག་གོ། །དེ་དག་དེ་ལྟར་
[236b.5]དགའ་བ་ན་བློ་འདི་ལྟ་བུ་སྐྱེ་སྟེ། བདག་ཅག་ཀུན་ཕན་ཚུན་གྲོགས་སུ་གྱུར་པ་ཡིན་ཏེ། ལྷའི་འདུན་ས་ཆོས་བཟང་གི་སྐྱེད་མོས་ཚལ་དུ་དགའ་སྟོན་བྱ་བའི་ཕྱིར་འདོང་ངོ་སྙམ་མོ། །དེ་ནས་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་དག་ཐམས་ཅད་ཁ་ཅིག་ནི་ནམ་མཁའ་ལ་
[236b.6]འཛེགས་ནས་འགྲོ། ཁ་ཅིག་ནི་ངང་པའི་ཤིང་རྟ་ལ་ཞོན། ཁ་ཅིག་ནི་རྨ་བྱའི་ཤིང་རྟ་ལ་ཞོན། ཁ་ཅིག་ནི་ནམ་མཁའ་ལ་བཀད་ས་ཕུབ་པའི་ནང་དུ་ཞུགས། ཁ་ཅིག་ནི་གཞལ་མེད་ཁང་དང་ར་བ་རྣམ་པ་སྣ་ཚོགས་སུ་ཕྱེ་བའི་ནང་དུ་ཞུགས་ནས། བརྒྱ་བྱིན་བལྟ་བའི་ཕྱིར་ལྷའི་འདུན་ས་
[236b.7]ཆོས་བཟང་ག་ལ་བ་དེར་དོང་ངོ་། །སིལ་སྙན་དང་རོལ་མོའི་སྒྲ་དང་གླུ་དབྱངས་རྣམ་པ་སྣ་ཚོགས་ཀྱིས་ཕྱོགས་ཐམས་ཅད་རབ་ཏུ་འགེངས་ཤིང་བརྒྱ་བྱིན་གྱི་གནས་སུ་ཕྱིན་ཏོ། །དེ་རྣམས་ཀྱི་གླུ་དབྱངས་ཀྱི་སྒྲ་སྙན་པ་དཔེ་མེད་པ་དེ་ཐོས་ནས། ལྷའི་རྒྱལ་པོ་བརྒྱ་བྱིན་གྱིས་ཆོས་བཟང་ན་གནས་པའི་ལྷ་
[237a]
[237a.1]རྣམས་ལ་སྨྲས་པ། ཀྱེ་གྲོགས་པོ་དག་དགའ་བར་གནས་པའི་ལྷ་འདི་དག་གང་ཡིན། གནས་ནི་གང་ན་གནས། དེ་ནས་ལྷ་དེ་དག་གིས་དེ་སྐད་ཐོས་ནས། ལྷ་དེ་རྣམས་མྱུར་དུ་ཤེས་པར་བྱ་བའི་ཕྱིར་དེ་ནས་ཡང་ལྷ་དེ་རྣམས་ལ་མྱུར་དུ་བརྟགས་ནས། བརྒྱ་བྱིན་ལ་
[237a.2]སྨྲས་པ། བརྒྱ་བྱིན་འདི་ལྟར་ལྷ་འདི་རྣམས་ནི་གནས་རིས་འཐུན་པ་ན་གནས་པ་ལགས་ཏེ། འདིར་བརྒྱ་བྱིན་གྱི་ཞལ་མཐོང་བར་བགྱི་བའི་སླད་དུ་མཆིའོ། །དེ་ནས་བརྒྱ་བྱིན་གྱིས་དེ་དག་ལ་འདི་སྐད་སྨྲས་སོ། །འདི་ལྟར་ཡིད་རབ་ཏུ་དགའ་བ་སིལ་སྙན་དང་རོལ་མོའི་སྒྲ་དང་ཡོ་བྱད་
[237a.3]རྣམ་པ་སྣ་ཚོགས་དང་ལྡན་པའི་ལྷ་ཁྱེད་རྣམས་ཀྱང་རིས་འཐུན་པའི་ལྷ་རྣམས་གང་ནས་འོང་བ་དེར་དགའ་བར་གནས་པར་བྱ་བའི་ཕྱིར་བསུར་དེང་ཤིག །བརྒྱ་བྱིན་གྱིས་དེ་སྐད་བསྒོ་བ་དང་། ཆོས་བཟང་ན་གནས་པའི་ལྷ་ལག་ན་སིལ་སྙན་དང་རོལ་མོ་རྣམ་པ་སྣ་ཚོགས་ཐོགས་པ་མེ་ཏོག་
[237a.4]ཕྲེང་བ་དང་ཕྱེ་མ་དང་བྱུག་པ་དང་དོ་ཤལ་དང་ནོར་བུ་དང་རྒྱན་ཕྲེང་འཕྱང་བ་དཔུང་པ་རྣམས་ལ་དཔུང་རྒྱན་བཏགས་པ། ཐོར་ཚུགས་དང་ཡིད་གཡོས་པ། རིན་པོ་ཆེ་འོད་གསལ་བ་སྣ་ཚོགས་ཀྱིས་ལུས་བརྒྱན་པ། ངོ་བོ་ཉིད་ཀྱིས་ལུས་དཀར་ཤམ་ཉིད་དུ་འདུག་པ། རིན་པོ་ཆེ་སྣ་
[237a.5]ཚོགས་ཀྱིས་ལུས་གསལ་བར་བྱས་པ་རྣམས་རིས་འཐུན་པའི་ལྷ་དག་ག་ལ་བ་དེར་དོང་ངོ་། །ཡིད་ལྷག་པར་རབ་ཏུ་དགའ་བ་དེ་རྣམས་ཕན་ཚུན་རྫུ་འཕྲུལ་གྱིས་འགྲན་ཅིང་སིལ་སྙན་དང་རོལ་མོའི་སྒྲ་དང་གླུ་དབྱངས་རྣམ་པ་སྣ་ཚོགས་ལ་མངོན་པར་དགའ་བ་དག་ལྷའི་རྒྱལ་པོ་བརྒྱ་བྱིན་ག་
[237a.6]ལ་བ་དེར་འདོང་བར་བྱེད་དེ་བརྒྱ་བྱིན་དེའི་གནས་སུ་དོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་ཁང་བཟངས་ཀ་བ་འབུམ་རྙེད་ཡོད་པའི་ནང་ན་རྒྱལ་བ་ཐོབ་པ་ཞེས་བྱ་བའི་སེང་གེའི་ཁྲི་ལ་འདུག་གོ། །བདེ་བར་འདུག་པ་གཟི་བརྗིད་འབར་ཞིང་ལྷ་འབུམ་སྙེད་ཀྱིས་བསྐོར། ཤིན་ཏུ་ལེགས་པར་
[237a.7]བྱས་པ་རྣམས་ཀྱི་ལས་དག་ལ་ནི་ཉེ་བར་སྤྱོད། གཟི་བརྗིད་ནི་ཉི་མ་བརྒྱ་བས་ལྷག །ལྷའི་རྒྱལ་པོར་གྱུར་གྱིས་ཀྱང་བག་ཡོད་པ་ལ་ནི་གནས་ཏེ། ལྷའི་རྒྱལ་པོ་དེ་ལྟ་བུ་དེ་མཐོང་ནས། ལྷ་དེ་དག་ཐམས་ཅད་ཡིད་བཅུ་འགྱུར་དུ་རབ་ཏུ་དགའ་ནས། བརྒྱ་བྱིན་ལ་གསོང་པོར་སྨྲ་ཞིང་
[237b]
[237b.1]བྲོ་གར་བྱེད་དགོད་པར་བྱེད་ལ། འདི་ལྟར་བརྒྱ་བྱིན་ལ་མངོན་པར་བསྟོད་པའི་ཚིགས་སུ་བཅད་པ་སྨྲས་པ། ཆོས་སྤྱོད་རྟག་ཏུ་ཞི་བ་དང་། །གང་དག་ཡུལ་གྱིས་མི་གཙེ་བ། །ལྷ་རྣམས་དང་ནི་འཇིག་རྟེན་བཅས། །ལྷ་རྒྱལ་བརྒྱ་བྱིན་རྟག་ཏུ་སྐྱོངས། །ཆོས་ཀྱིས་འཇིག་རྟེན་
[237b.2]རྣམས་འཆོས་ཀྱི། །ཆོས་མ་ཡིན་པ་ག་ལ་ཞིག །ཆོས་སྤྱོད་རྟག་ཏུ་བདེ་དང་ལྡན། །དེ་ལས་བཟློག་ན་བདེ་ལྡན་མིན། །ཆོས་སྤྱོད་པ་ཡང་ཡེ་ཤེས་ལ། །ངེས་པར་བསྟེན་པ་བདེ་བ་ལགས། །འཚེ་བ་མེད་ཅིང་བདེན་ཚིག་སྨྲ། །དེ་ཡང་གཅིག་ཏུ་བདེ་བ་ལགས། །འཇིག་
[237b.3]རྟེན་ཡོན་ཏན་གང་ལགས་དང་། །འཇིག་རྟེན་འདས་པའི་ཡོན་ཏན་གང་། །དེ་དག་ཐམས་ཅད་མ་ལུས་པར། །སུམ་ཅུ་གསུམ་དབང་བརྒྱ་བྱིན་མངའ། །འཇིགས་པ་རྣམས་ཀྱི་སྐྱབས་མཛད་ཅིང་། །སྡུག་བསྔལ་རྣམས་ཀྱི་རྟག་ཏུ་རྟེན། །ལྷ་དང་ལྷ་མིན་མིར་བཅས་
[237b.4]པའི། །འཇིག་རྟེན་དེ་ཡང་འཛིན་མཛད་པ། །དེ་ནི་རྒྱལ་པོ་བརྒྱ་བྱིན་ལགས། །དྲི་མ་དང་ནི་སྐྱོན་རྣམས་བསལ། །བདག་ཉིད་སྡིག་པ་གསུམ་བསལ་ཅིང་། །དཀོན་མཆོག་གསུམ་ལ་སྐྱབས་སུ་གཤེགས། །ལས་འབྲས་གསུམ་གྱི་དེ་ཉིད་མཁྱེན། །བྱང་ཆུབ་
[237b.5]གསུམ་ནི་རབ་ཏུ་རྟོགས། །བག་མེད་གནས་སུ་སྐྱེས་གྱུར་ཀྱང་། །བག་མེད་རྣམས་ལ་ཆགས་མི་མངའ། །དགྲ་ལས་རྒྱལ་ཞིང་མཛད་པ་ཚོལ། །བརྒྱ་བྱིན་སྐྱེ་དགུ་འཛིན་པར་མཛད། །དེ་ལྟར་ལྷ་གང་ཡིན་པ་དེ་རྣམས་ཀྱི་ནང་ན་བློ་གྲོས་མཆོག་དང་ལྡན་པ་བརྒྱ་བྱིན་དེ་ལ་རིས་
[237b.6]འཐུན་པའི་ལྷ་དེ་རྣམས་ཀྱིས་མངོན་པར་སྟོད་པར་བྱེད་དོ། །དེ་ནས་བརྒྱ་བྱིན་གྱིས་ལྷ་དེ་རྣམས་མཐོང་ནས་ཚིག་འཇམ་པོ་བཟང་པོས་སྟོད་པར་བྱེད་ཅིང་སྟོན་པར་བྱེད་དེ། འདི་ལྟར་ལྷ་ཁྱེད་རྣམས་ནི་བག་མེད་པ་ལ་གནས་པ་ཡིན་ནོ། །ལེགས་པ་ཐམས་ཅད་ཀྱི་ནང་ན་ནི་བག་ཡོད་
[237b.7]པ་ནི་གཏེར་ཡིན་ལ། བག་མེད་པ་ནི་དོན་མེད་པ་ཡིན་ནོ། །དེ་ནས་ལྷ་དེ་རྣམས་ཀྱིས་ཡུན་རིང་མོ་ཞིག་ཏུ་བརྒྱ་བྱིན་ལ་མངོན་པར་བསྟོད་ནས་གང་ནས་འོངས་པ་དེ་ཉིད་ནས་ནམ་མཁའ་ལ་འགྲོ་བར་བྱེད་དེ། སྔར་ཇི་ལྟར་འོངས་པ་བཞིན་བརྒྱ་བྱིན་སྔ་ལ་ལྷ་དེ་རྣམས་ཕྱི་ནས་
[238a]
[238a.1]དོང་ངོ་། །དེ་ནས་བརྒྱ་བྱིན་འདི་སྙམ་སེམས་ཏེ། ཀྱེ་མ་བག་མེད་པ་ལ་གནས་པའི་ལྷ་རྣམས་ནི་འཆི་བའི་སྡུག་བསྔལ་ཁོང་དུ་མ་ཆུད་དེ། འདི་རྣམས་སྐྱོ་བ་བསྐྱེད་པར་བྱ་བའི་ཕྱིར། བདག་གི་གོར་མ་ཆག་པར་སྤྲུལ་པ་ཞིག་བྱའོ་སྙམ་མོ། །དེ་ནས་བརྒྱ་
[238a.2]བྱིན་གྱི་རྫུ་འཕྲུལ་གྱིས་སྲིད་པ་བར་མ་པའི་སྤྲུལ་པ་བྱས་པ་གང་ཡིན་པ་དེ་དག་ལྷ་དེ་རྣམས་ལ་བསྟན་ཏེ། ཚལ་དང་ཉེ་བའི་ཚལ་དང་རིའི་ཟོམ་དང་པད་མའི་ཚལ་རྣམས་སུ་ཡོ་བྱད་མཁོ་བ་ཉེ་བར་བསྟེན་པ་གང་ཡིན་པ་དེ་དག་གིས་ལྷན་ཅིག་རྩེས་གླུ་བླངས་དགའ་བར་བྱས་ཤིང་དགའ་
[238a.3]དགུར་སྤྱད་པ་དང་བྱད་གཟུགས་ཆེ་ཞིང་འོད་ལྷག་པར་བཟང་བ་དེ་དག་འཆི་ཞིང་དབང་ཕྱུག་དང་ལྷ་མོའི་འཁོར་རྣམས་ཀྱིས་ནི་བཏང་། དབང་ཐང་ཐམས་ཅད་དང་སྐལ་བ་བཟང་པོ་ཐམས་ཅད་ནི་ཟད། བཞིན་ནི་མོག་མོག་པོར་གྱུར། སེམས་ཅན་དམྱལ་བར་སྐྱེ་བར་འགྱུར་
[238a.4]བ་གང་དག་ལིག་རིས་ནི་ལག་པ་རྒྱབ་ཏུ་བཅིངས། རྟག་ཏུ་ངུས་པའི་མིག་དང་བཞིན་མཆི་མས་ནི་གཤེར། དུ་བ་འཐུལ་བའི་མུན་པ་དང་མེས་ནི་ཡོངས་སུ་བསྐོར། གཤིན་རྗེའི་མི་རྣམས་ཀྱིས་སྤྱོ་བརྒྱད་ཅིང་། ཤིན་ཏུ་བཀྲེས་པ་དང་སྐོམ་པས་གདུངས་པའི་བཞིན་
[238a.5]འཇིགས་པ་ཉམ་ང་བ་ཆེན་པོར་ནི་བདས། ལུས་ཚལ་ཤིང་བསྲེགས་པ་ལྟ་བུ་དག །མི་ཤིན་ཏུ་འཇིགས་འཇིགས་ལྟར་འདུག་པ་རྣམས་ཀྱིས་དེད་པར་བྱེད་པ་ན། མི་སྡུག་པར་སྒྱུར་བ་ཆ་བྱད་སྣ་ཚོགས་ནི་ཐོགས། ལུས་དང་གཟུགས་རྣམ་པ་སྣ་ཚོགས་སུ་འདུག་
[238a.6]པའི་ལག་པ་དག་ན་རལ་གྲི་དང་དབྱུག་པ་དང་ཞགས་པ་ནི་ཐོགས། གཞན་དག་ནི་ལྷའི་འཇིག་རྟེན་དེར་འགྲོ་བར་བྱེད་ལ། གཞན་དག་ནི་འབབས་པར་བྱེད་པ་དེ་རྣམས་ཀྱིས་རི་རབ་དེ་ལ་ཀུན་ནས་ཁྱབ་པར་ལྷགས་ནས། དེ་རྣམས་ཀུན་ནས་འོང་བར་བྱེད་ཅིང་འཇུག་པར་བྱེད་དོ། །
[238a.7]ཞུགས་པ་གང་ཡིན་པ་དེ་དག་གིས་ལྷ་རྣམས་བཟུང་ནས། ཞགས་པ་རྣམ་པ་སྣ་ཚོགས་ཀྱིས་བཅིངས་ཏེ་ཐུར་དུ་ཁྲིད་པར་བྱེད་ལ། རྒྱ་ལྕག་རྣམས་ཀྱིས་ཀྱང་རྡོབ་པར་བྱེད་སྤྱོ་བར་བྱེད། མེའི་ཕྲེང་བ་འབར་བ་འཁྲིགས་པའི་ཚོགས་ཀྱིས་གདུང་བར་བྱེད་པ་དེ་བཞིན་དུ་སེམས་ཅན་
[238b]
[238b.1]དམྱལ་བ་ག་ལ་བ་དེར་འདྲེན་པར་བྱེད་དོ། །གཤིན་རྗེའི་མི་ལག་ན་ཞགས་པ་ཐོགས་ཤིང་། ཁྲོ་བ་དེ་དག་ཕན་ཚུན་དུ་འདི་ལྟར་གཤིན་རྗེའི་ཕོ་ཉ་རྣམས་རིངས་པར་ཤོག་རིངས་པར་ཤོག །བག་མེད་ཅིང་བག་མེད་པར་གནས་པའི་ལྷ་འདི་དག་ཇི་ལྟར་ཡང་ཡང་བག་མེད་པར་མི་
[238b.2]འགྱུར་བའམ་བག་མེད་པར་མི་གནས་པ་དེ་ལྟར་སེམས་ཅན་དམྱལ་བ་རྣམས་ཀྱི་ནང་དུ་བདག་ཅག་གིས་གདུལ་བར་བྱའོ་ཞེས་སྨྲ་སྟེ། དེ་ལྟར་ཧ་ཧ་ཞེས་སྒྲ་འདོན་ཅིང་། རིའི་རྒྱལ་པོ་རི་རབ་ཀྱི་ནམ་མཁའ་ལས་འབབ་པར་བྱེད་དོ། །དེ་ནས་སྟེང་དང་འོག་དང་ངོས་ཀྱི་གནས་དེ་
[238b.3]དག་ཐམས་ཅད་བརྒྱའམ་སྟོང་ངམ་ཁྲིའམ་བྱེ་བར་འཇོམས་ཤིང་ཀུན་གྱིས་ནམ་མཁའ་དེ་བར་མཚམས་མེད་པར་ཁྱབ་པར་འཁོད་ནས། འཕེལ་བ་དང་འགྲིབ་པར་བྱེད་ཅིང་འདི་ལྟར་ཁྱེད་རྣམས་ཀྱིས་འདོད་པ་མྱོང་བ་དང་ཡན་ལག་ལྔ་དང་ལྡན་པ་གང་ཡིན་པ་དེ་དག་གཤིན་
[238b.4]རྗེའི་མིའི་ཞགས་པ་རྣམས་ཀྱིས་བཅིངས་ནས། གཤིན་རྗེའི་འཇིག་རྟེན་དུ་རྟའི་ཤུགས་བཞིན་དུ་ཁྲིད་པ་ན། ཁྱེད་ལ་ཕན་པ་ཅི་བྱེད་ཅེས་ཀུན་ནས་སྤྱོ་བར་བྱེད་དོ། །དེ་ལྟར་སེམས་ཅན་དམྱལ་བར་སྐྱེ་བ་གང་ཡིན་པ་དེ་དག་དེ་བཞིན་དུ་རིས་འཐུན་པའི་ལྷ་ལེགས་པར་བྱས་པའི་
[238b.5]སེམས་དང་ལྡན་པ་དེ་རྣམས་ཀྱིས་མཐོང་ངོ་། །དེ་ནས་སྲིད་པ་བར་མ་པའི་ལྷ་གང་ཡིན་པ་དེ་དག་ལ་འདི་ལྟར་གཤིན་རྗེའི་མི་རྣམས་ཀྱིས་ཚིགས་སུ་བཅད་དེ་སྨྲས་པ། འདོད་པ་རྣམས་ལ་ཆགས་པའི་བློས། །ཁྱེད་ཀྱིས་ལེགས་བྱས་མ་སྤྱད་པ། །གང་ཡིན་བདེ་དང་བྲལ་
[238b.6]བ་དེའི། །འབྲས་བུ་འདི་ནི་ཉེ་བར་གནས། །བག་མེད་པ་ལ་དགའ་བའི་ལྷ། །བྱ་བ་རྣམས་ལ་འཇུག་བྱེད་གང་། །དེ་ནི་ཕྱི་ནས་འཆི་བའི་ཚེ། །རང་གི་སེམས་ཀྱིས་གདུང་བར་བྱེད། །ཇི་ལྟར་དབང་པོ་ལྔ་དག་ལས། །བྱུང་བའི་བག་མེད་སྲེག་བྱེད་པ། །དེ་ལྟར་མེ་
[238b.7]ཡིས་སྲེག་མི་བྱེད། །མཚོན་ཆས་ཀྱང་ནི་གཅོད་མི་བྱེད། །ཇི་ལྟར་བདེ་གཞི་སྡུག་བསྔལ་ལ། །དེ་ལྟར་བཤེས་གཞི་དགྲར་འགྱུར་བ། །བག་མེད་བསྟེན་ལས་འབྱུང་འགྱུར་ཏེ། །དེ་བས་དེ་ནི་ཡོངས་སུ་སྤོངས། །བག་མེད་སྲེད་དང་འདྲེས་པ་དང་། །འདོད་ཆགས་དེ་
[239a]
[239a.1]ཡི་རྗེས་འབྲེལ་པ། །དགྲ་གསུམ་འདི་ནི་མི་བཟད་དེ། །མི་ཡི་བདེ་བ་འཇིག་པར་བྱེད། །རྒོད་པ་དང་ནི་སྡིག་པར་འདྲེ། །ལེ་ལོ་དེ་བཞིན་བརྐམ་ཆགས་ཉིད། །ཚུལ་ཁྲིམས་དག་ཀྱང་སྤོང་བྱེད་པ། །དེ་དག་སེམས་ཅན་དམྱལ་བའི་རྒྱུ། །ཚུལ་
[239a.2]ཁྲིམས་གང་ཞིག་བདེ་ལ་བསིལ། །ཡོངས་སུ་གྱུར་པའང་བསིལ་བ་ལ། །རྟག་ཏུ་རྨོངས་པ་མི་སྟེན་ན། །དེ་ནི་ཕྱིས་ནས་ཡོངས་སུ་གདུང་། །ཆང་འཐུང་དེ་བཞིན་འཚེ་བ་དང་། །གཞན་གྱི་བུད་མེད་མངོན་པར་དགའ། །ཆགས་ཤིང་བློ་གྲོས་འཐབ་པ་ཉིད། །དེ་ནི་
[239a.3]སེམས་ཅན་དམྱལ་བའི་རྒྱུ། །ཕྲ་མ་སྡིག་དང་འདྲེ་བ་དང་། །ཡང་དག་སྡོམ་མེད་ལོག་པར་ལྟ། །སེམས་ལ་ཅལ་ཅོལ་མང་བ་ཉིད། །མི་ནི་རྟག་ཏུ་འཇིགས་པར་བྱེད། །བརྣབ་སེམས་ཚིག་རྩུབ་བཅས་པ་དང་། །མངོན་པའི་ང་རྒྱལ་ལོག་པར་སྨྲ། །དེ་ནི་འཇིག་
[239a.4]རྟེན་འདིར་མི་ཕན། །ཕ་རོལ་ཏུ་ཡང་ཕན་མི་འགྱུར། །དགེ་བ་རྣམས་ཀྱིས་རྟག་ཏུ་སྤོང་། །མི་དགེ་རྣམས་ཀྱིས་སྟེན་བྱེད་པ། །ལས་འདི་ལ་ནི་མ་དད་ན། །དོན་མེད་རྣམས་ཀྱི་གཞི་འདི་ཡིན། །སེམས་ཅན་རྣམས་ཀྱི་བདེ་སྡུག་གང་། །ལས་ཀྱི་འབྲས་བུ་མ་རིག་
[239a.5]ལ། །རྒྱུ་འབྲས་ལ་ནི་རྨོངས་པ་དེ། །ཕྱི་ནས་གདུང་བས་གདུངས་པར་འགྱུར། །གང་ཞིག་ལོག་པར་སྨྲ་ལ་བརྩོན། །རྟག་ཏུ་མཁས་ལྟར་ང་རྒྱལ་ཅན། །ཕྱི་ནས་ཉོན་མོངས་བྱུང་བའི་ཚེ། །དེ་ཡིས་ལས་ཀྱི་འབྲས་བུ་རྟོགས། །གང་ཞིག་འཇིག་རྟེན་འདིར་འཁྱམ་
[239a.6]ཞིང་། །གང་ཞིག་སྡུག་བསྔལ་དེས་བྱིང་བ། །མ་རིག་པ་ཡིས་དེ་བསྐྱེད་ཅེས། །དེ་བཞིན་གཤེགས་པ་རྣམས་གསུང་ངོ་། །དེ་ལྟར་བརྒྱ་བྱིན་གྱིས་སྤྲུལ་པའི་གཤིན་རྗེའི་མི་དེ་རྣམས་སྲིད་པ་བར་མ་དེ་དག་ལ་གཏམ་རྗོད་ཅིང་སྤྱོ་བར་བྱེད་དོ། །དེ་ནས་ཡང་བརྒྱ་བྱིན་དེ་ལྷ་
[239a.7]དེ་རྣམས་ལ་གང་དུད་འགྲོ་རྣམས་ཀྱི་ནང་དུ་སྐྱེ་བའི་སྤྲུལ་པ་སྟོན་པར་བྱེད་དོ། །དེ་རྣམས་ཀྱི་སྲིད་པ་བར་མ་པར་དེ་དག་དང་ཚུལ་འཐུན་པ་གཟུགས་བརྙན་དུ་གྱུར་པ། དེ་དང་འཐུན་པ་རྒྱའི་འབུར་ལྟར་གྱུར་པ། སྲིད་པ་བར་མ་པའི་གཟུགས་རྣམ་པ་དུ་མ་དག་བྱུང་སྟེ། དེ་དག་གཅིག་
[239b]
[239b.1]ལ་གཅིག་ཟ་བ་དང་གསོད་པ་དང་ངོ་བོ་ཡོད་པ་དང་ངོ་བོ་མེད་པར་བྱེད་པ་དང་འཇིགས་པ་ཆེན་པོ་སྐྱེད་པ་ན། དེར་ལྷ་ཡིད་རྨོངས་པ་གང་ཡིན་པ་དེ་དག་གིས་མཐོང་ངོ་། །དེ་ནས་ཡང་བརྒྱ་བྱིན་དེ་ལྷ་དེ་རྣམས་ལ་གང་ཡི་དགས་རྣམས་ཀྱི་ནང་དུ་སྐྱེ་བའི་སྤྲུལ་པ་སྟོན་པར་བྱེད་དེ་འདི་ལྟ་སྟེ། 
[239b.2]ལུས་བཀྲེས་པ་དང་སྐོམ་པས་གདུངས་པ། བཞིན་རྟག་ཏུ་སྐྲས་མུན་པར་ཁེབས་པ། བཞིན་ཤིན་ཏུ་འཇིགས་འཇིགས་ལྟར་འདུག་པ། ལུས་ཚལ་ཤིང་བསྲེགས་པ་ལྟར་འདུག་པ། བྱ་རོག་དང་འུག་པ་རྣམས་ཀྱིས་མིག་དང་རྣ་བ་དང་སྣ་དང་ལྕེ་བཏོགས་པ་དག་ལྷའི་འཇིག་
[239b.3]རྟེན་དེ་ནས་འོག་གི་ནམ་མཁའ་དེ་ལ་ལྟུང་བར་མཐོང་ངོ་། །དེ་ལྟར་ལྷ་དེ་རྣམས་ཀྱིས་སྤྲུལ་པ་ཤིན་ཏུ་འཇིགས་འཇིགས་ལྟར་འདུག་པ། རབ་ཏུ་དངངས་པར་བྱེད་པ་དེ་དག་མཐོང་བ་དང་། དེ་རྣམས་ཀྱིས་བརྒྱ་བྱིན་དེ་ལ་བལྟས་ནས་སྨྲས་པ། བརྒྱ་བྱིན་སྔོན་མ་མཐོང་
[239b.4]བའི་ལྷ་མ་ཡིན་ནམ། དེ་དང་ཚུལ་འཐུན་པ་གཞན་རྣམས་ཀྱིས་ལྷ་འདི་དག་ལ་ལིག་རིས་ཕྱིན་ཅི་ལོག་ཏུ་བཅིངས་ནས་ཁྲིད་ན་ཅི་སྟེ་བཏང་སྙོམས་སུ་བཞུགས། རི་རབ་མ་ལུས་པར་ཁྱབ་པ་ལྷ་མ་ཡིན་གྱི་གཟུགས་འདི་དག་ནི། སྔོན་ཆད་ལྷ་དང་ལྷ་མ་ཡིན་ཐམས་ཅད་གཡུལ་
[239b.5]འགྱེད་པ་ན་བདག་ཅག་གིས་མ་མཐོང་སྟེ། གནས་འདིར་ནི་སྔོན་ཆད་ལྷ་མ་ཡིན་ཀུན་ལན་འགའ་ཡང་མ་མཆིས་པ་ལགས་ན། བརྒྱ་བྱིན་ཅི་ཆོས་ཉམས་ལགས་སམ། འདི་ལྟར་འཇིག་རྟེན་སྐྱོང་བ་དག་སུམ་ཅུ་རྩ་གསུམ་གྱི་དབང་ཕྱུག་ཁྱོད་དང་བདག་ཅག་ལ་དུས་དུས་སུ་སྒྲོལ་
[239b.6]བ་ལགས་ན། འཇིག་རྟེན་ན་ཕར་འཛིན་པ་དང་མར་འཛིན་པ་དང་དགེ་སྦྱོང་དུ་འཛིན་པ་དང་བྲམ་ཟེར་འཛིན་པ་དང་རིགས་ཀྱི་རྒན་རབས་ལ་རི་མོར་བགྱིད་པ་དག་མ་མཆིས་སམ། བརྒྱ་བྱིན་འཇིག་རྟེན་ན་སངས་རྒྱས་མཆོད་པ་མ་མཆིས་སམ། ཆོས་མཆོད་པ་མ་མཆིས་
[239b.7]སམ། དགེ་འདུན་མཆོད་པ་མ་མཆིས་སམ། རྒྱུ་དང་འབྲས་བུའི་དེ་ཁོ་ན་ཉིད་འཚལ་བ་མ་མཆིས་སམ། ཅི་ན་ལྷ་འདི་རྣམས་ཤིན་ཏུ་འཇིགས་པར་བགྱིད། སུམ་ཅུ་རྩ་གསུམ་གྱི་དབང་ཕྱུག་གླང་པོ་ཆེའི་རྒྱལ་པོ་ས་སྲུང་གི་བུ་ལ་བཅིབས་ལ་གཡུལ་བཤམ་དུ་གསོལ། 
[240a]
[240a.1]ལྷ་མཚོན་ཆ་སྣ་ཚོགས་ཐོགས་པ་རྣམས་གོ་བསྐོན་དུ་གསོལ། རྔ་བོ་ཆེ་བརྡུང་དུ་གསོལ། ཁྱོད་དང་བདག་ཅག་གཡུལ་དུ་ཆ་བར་བགྱིའོ་ཞེས་རིས་འཐུན་པའི་ལྷ་ཁ་ཅིག་བརྒྱ་བྱིན་ལ་དེ་སྐད་སྨྲ་ལ། གཞན་ཁ་ཅིག་ནི་ངོ་མཚར་ཆེ་བ་འདི་དག་མཐོང་ནས་
[240a.2]ཡིད་ཤིན་ཏུ་མི་དགའ་ལ། རབ་ཏུ་འཇིགས་པའི་མིག་དང་བཞིན་མོག་མོག་པོར་གྱུར་ནས་བརྒྱ་བྱིན་ཉིད་ལ་སྐྱབས་སུ་སོང་སྟེ། ལྷའི་དབང་པོ་བདག་ཅག་གི་གནས་འདིར་སྔོན་མ་མཐོང་བའི་ལྷ་མ་ཡིན་རྣམས་མཆིས་ཀྱིས་བདག་ཅག་བསྐྱབ་ཏུ་གསོལ། བདག་ཅག་བསྐྱབ་ཏུ་
[240a.3]གསོལ་ཞེས་སྨྲའོ། །དེ་ལྟར་འཇིགས་པས་དཀྲུགས་པ་གཞན་དག་བརྒྱ་བྱིན་གྱི་དྲུང་དུ་དོང་ནས་སྨྲས་སོ། །ལྷ་གཞན་དག་ཕྱིས་དགེ་བར་འགྱུར་བ་གང་ཡིན་པ་དེ་དག་གིས་སྤྲུལ་པ་དེ་མཐོང་ནས། དེ་ནས་ཡང་སྙིང་འཇིགས་པ་རྣམས་ལྷའི་འདུན་ས་ཆོས་བཟང་ག་ལ་བ་
[240a.4]དེར་བརྒྱུགས་སོ། །ཡང་མཚོན་ཆ་དོན་དུ་གཉེར་བ་གཞན་དག་གིས་ནི་ཚལ་དང་ཉེ་བའི་ཚལ་རྣམས་སུ་བརྒྱུགས་སོ། །དེར་མཚོན་ཆ་དོན་དུ་གཉེར་བ་གང་ཡིན་པ་དེ་དག་གིས་སྤྲུལ་པ་དེ་མཐོང་ཡང་བརྒལ་བའམ། གཟུང་བར་མི་ནུས་ཏེ་མཐོང་བ་ཁོ་ནར་ཟད་དེ་དཔེར་ན་མེ་ལོང་
[240a.5]གི་ནང་ན་གཟུགས་བརྙན་མཐོང་ཡང་གཟུང་བའམ། བརྒལ་བར་མི་ནུས་པ་བཞིན་ནོ། །བརྒྱ་བྱིན་དེས་སྤྲུལ་པ་གཞན་བྱས་པ་ནི་ཇི་ལྟར་ལྷ་མ་ཡིན་གྱི་གཙོ་བོ་སྒྲ་གཅན་དང་བརྟན་པ་ལ་སོགས་པ་དེ་ལྟར་འདྲེན་པར་བྱས་ཏེ། གཙོ་བོ་ཐམས་ཅད་ལིག་རིས་ལག་པ་ཕྱིན་ཅི་ལོག་ཏུ་
[240a.6]བཅིངས་ནས་རྒྱ་ལྕག་རྣམས་ཀྱིས་འཇུ་བར་བྱེད། མཚོན་ཆ་རྣམས་ཀྱིས་གཤེག་པར་བྱེད་ཅིང་སྤྱོ་བར་བྱེད་དོ། །ལིག་རིས་ལག་པ་ཕྱིན་ཅི་ལོག་ཏུ་བཅིངས་པ་དེ་དག་སྙིང་རྗེ་རྗེ་སྐད་དུ། ངུ་སྐད་འབྱིན་ཅིང་སྨྲེ་སྔགས་འདོན་ཏེ། ལྷ་མ་ཡིན་རྣམས་ལ་ཡང་ལྷ་རྣམས་ཀྱིས་སྡུག་བསྔལ་
[240a.7]སྤྲུལ་པ་དེའི་ནང་ན་སྣང་བ་གང་ཡིན་པ་དེ་དག་སྟོང་འགྱུར་དུ་སྣང་ངོ་། །དེ་དག་གིས་ཀྱང་སྤྲུལ་པ་གང་ཡིན་པ་དེ་མཐོང་བ་དང་། ཡང་དང་ཡང་ཤིན་ཏུ་འཇིགས་སྐྲག་ཅིང་ངོ་མཚར་དང་འདྲེས་པ་རྣམས། དེ་ནས་ཡང་ལྷའི་རྒྱལ་པོ་བརྒྱ་བྱིན་དེ་ག་ལ་བ་དེར་དོང་ནས། དེ་དག་གིས་
[240b]
[240b.1]ཡང་བརྒྱ་བྱིན་ལ་སྨྲས་པ། བརྒྱ་བྱིན་ཤིན་ཏུ་དཔུང་ཆེ་བ་འདི་དག་སུ་ལགས། ཤིན་ཏུ་སྤྲོ་བ་ཆེ་བ་འདི་དག་སུ་ལགས། འདི་ལྟར་ལྷ་དང་ལྷ་མ་ཡིན་གཙོ་བོ་གང་ལགས་པ་དེ་དག་ལིག་རིས་ལག་པ་ཕྱིན་ཅི་ལོག་ཏུ་བཅིངས་ནས་ཁྲིད་པར་བགྱིད་ལ། རྡེག་པར་བགྱིད། གསོད་
[240b.2]པར་བགྱིད། སྤྱོ་བར་བགྱིད་པ་དང་ཤིན་ཏུ་སྤུ་ཟིང་ཞེས་བགྱིད་པ་ངོ་མཚར་ཆེ་བ་འདི་དག་ཅི་ལགས། བརྒྱ་བྱིན་བདག་ཅག་དང་ཉེ་བ་ན་མཆིས་པ་འདི་དག་སུ་ལགས་མཁྱེན་ཏམ། ལྷ་དང་ལྷ་མ་ཡིན་གཞིག་པར་བགྱི་བའི་སླད་དུ་ལྷགས་པ་འཇིག་རྟེན་ཐམས་ཅད་གཞོམ་པར་བགྱི་བ་
[240b.3]ལ་བརྩོན་པ། འདི་དག་བདག་ཅག་ཡོང་ཡེ་གློ་བར་མ་ཆུད་ན་སུ་ལགས། གལ་ཏེ་མཁྱེན་ན་འདི་དག་བདག་ཅག་ལ་བཀའ་སྩལ་དུ་གསོལ། ཇི་སྟེ་མི་མཁྱེན་ན་དེ་དག་ལ་ལན་ཅི་བགྱི་བ་དགོངས་སུ་གསོལ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་
[240b.4]པ། བམ་པོ་བཞི་བཅུ་གཅིག་པ། དེ་ནས་བརྒྱ་བྱིན་འདི་སྙམ་དུ་སེམས་ཏེ། བག་མེད་པ་ལ་གནས་པའི་ལྷ་འདི་དག་ནི་དེ་ཁོ་ན་ཉིད་ཁོང་དུ་མ་ཆུད་ལ་ཆོས་ལ་སྐྱབས་སུ་འགྲོ་བ་ལ་ཡང་བརྩོན་པ་མ་ཡིན་ནོ། །དེ་རྣམས་ཀྱི་དྲེགས་པ་བསལ་བར་བྱ་བའི་ཕྱིར་ངས་སྤྲུལ་པ་
[240b.5]འདི་དག་བྱས་པར་ཟད་དེ། ད་འདི་རྣམས་ཡིད་བྱུང་བ་དང་སེམས་ལས་སུ་རུང་བར་འགྱུར་ལ། སེམས་ཤིན་ཏུ་ལས་སུ་རུང་བའི་ལྷ་གང་ཡིན་པ་དེ་རྣམས་ལ་ད་བདག་གིས་བཤད་པར་བྱའོ་སྙམ་མོ། །དེ་ནས་སེམས་ལས་སུ་རུང་བར་རིག་ནས་བརྒྱ་བྱིན་དེས་སྨྲས་པ། འདི་ལྟར་ཉོན་
[240b.6]ཅིག །ཤིན་ཏུ་དཔུང་ཆེ་བ་གཟུགས་ཤིན་ཏུ་བཟོད་པར་དཀའ་བ་ཀུན་ནས་གཞན་འཇོམས་པར་བྱེད་པ་གང་ཡིན་པ་འདི་དག་ནི། ལྷ་འདི་དག་ཐམས་ཅད་ཀྱི་དཔུང་རྣམས་ཀྱིས་ཕྱིར་གཞིལ་བའམ། སྔགས་རྣམས་ཀྱིས་ཀྱང་ཕྱིར་བཟློག་པར་མི་ནུས་སོ། །ཁྱེད་པས་ཁྱད་པར་དུ་
[240b.7]འཕགས་པ་གཞན་གང་ཡིན་པ་དེ་དག་གིས་ཀྱང་འདི་དག་ལ་མི་བཟོད་ན། གང་བྱད་གཟུགས་དང་མདོག་དང་དབང་ཕྱུག་དམན་པ་ཁྱེད་ལྟ་སྨོས་ཀྱང་ཅི་དགོས། གཤིན་རྗེའི་ཕོ་ཉ་འདི་དག་ནི་ཕོ་ཉ་ནག་པོ་ཞེས་བྱ་སྟེ། གང་འཆི་བའི་དུས་ལ་ཉེ་བར་གནས་པ་ལས་དང་ཉོན་མོངས་པས་
[241a]
[241a.1]ཉེ་བར་སྦྲེལ་བའི་སྲོག་ཆགས་རྣམས་བཅིངས་ནས། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་ཁྲིད་པར་བྱེད་དོ། །འདི་ནི་འཁོར་བ་ཐམས་ཅད་དུ་གཏོགས་པའི་སེམས་ཅན་ཐམས་ཅད་ཀྱི་ཆོས་ཉིད་དུ་གནས་པ་ཡིན་ནོ། །འཁོར་
[241a.2]བར་གཏོགས་པའི་སེམས་ཅན་རྣམས་ཀྱི་ཆོས་བརྒྱད་ཡོད་དེ་བརྒྱད་གང་ཞེ་ན། སྐྱེས་ནས་འཆི་བ་ནི་གནས་དང་པོ་ཡིན་ནོ། །ནད་མེད་པ་ན་བ་ནི་གནས་གཉིས་པ་ཡིན་ནོ། །ལང་ཚོ་རྒ་བ་ནི་གནས་གསུམ་པ་ཡིན་ནོ། །ལྡན་པ་ལས་མི་ལྡན་པ་ནི་གནས་བཞི་པ་ཡིན་ནོ། །འཇིག་རྟེན་
[241a.3]འདི་ནི་ལས་བདག་གིར་བྱ་བ་ལས་ཀྱི་བགོ་སྐལ་ལ་སྤྱོད་པ་ལས་ལ་རྟོན་པ་ཡིན་ཏེ། ཇི་ལྟ་ཇི་ལྟར་དགེ་བའམ། སྡིག་པ་བྱེད་པ་དེ་ལྟ་དེ་ལྟར་ལས་དག་ལ་སྤྱོད་པར་འགྱུར་བ་ནི་གནས་ལྔ་པ་ཡིན་ནོ། །དགའ་བ་དང་ཡིད་དུ་འོང་བ་འདི་དག་ཐམས་ཅད་ལས་དངོས་པོ་ཐ་དད་པ་དང་དངོས་པོ་
[241a.4]མེད་པ་དང་དམས་པ་དང་མི་ལྡན་པ་དང་བྲལ་བ་འདི་ནི་གནས་དྲུག་པ་ཡིན་ནོ། །འཇིག་རྟེན་ན་མི་སླུ་བ་ནི་གཞན་གྱིས་བསོད་ནམས་སམ་སྡིག་པ་བྱས་པ་གཞན་ལ་འགྲོ་བར་འགྱུར་རོ་ཞེས་བྱ་བ་འདི་ནི་གནས་མེད་ལ་ཆོས་ཉིད་འདི་ནི་འགྲོ་བ་ལ་མི་སླུ་བ་ཡིན་ཏེ། འདི་ནི་གནས་བདུན་
[241a.5]པ་ཡིན་ནོ། །འགྲོ་བ་བག་མེད་པ་དག་རེས་འགའ་དགེ་བར་འགྱུར་རོ་ཞེས་ཟེར་བ་འདི་ནི་གནས་མེད་དེ། གནས་བརྒྱད་པོ་གང་རྣམས་ཀྱིས་འཁོར་བ་འདིར་འཇུག་པའི་གནས་ནི་བརྒྱད་པོ་འདི་དག་ཡིན་ནོ། །འདི་ལྟར་ཆོས་འདི་རྣམས་ནི་ངོ་བོ་ཉིད་དུ་གནས་པ་ཡིན་ཏེ། རྒྱུ་རྐྱེན་ལས་
[241a.6]བྱུང་བ་འདི་དག་ནི་མགྱོགས་པས་བཟློག་པའམ་དཔུང་གིས་ཕྱིར་བཟློག་པར་མི་ནུས་སོ། །དེ་བཞིན་དུ་གཤིན་རྗེའི་མི་འདི་དག་དཔུང་ངམ་མགྱོགས་པས་བཟློག་པར་མི་ནུས་ལ་གཟུང་བར་ཡང་མི་ནུས་ཏེ། འདི་ནི་འཁོར་བ་ཐམས་ཅད་ཀྱི་ཆོས་ཉིད་ཡིན་ནོ། །གང་དག་སྡིག་པ་བྱེད་པ་
[241a.7]དེ་དག་ལ་འདི་དག་གིས་གཤིན་རྗེའི་འཇིག་རྟེན་དུ་ཆད་པས་གཅོད་པར་བྱེད་དེ། ལྷ་དང་ལྷ་མ་ཡིན་དང་སེམས་ཅན་དམྱལ་བ་དང་གནོད་སྦྱིན་དང་སྲིན་པོ་དང་ཤ་ཟ་དང་ཀླུ་ལ་སོགས་པ་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེས་པའི་སེམས་ཅན་རྣམས་ལ་འདི་
[241b]
[241b.1]དག་རྣམ་པ་དུ་མར་ཆད་པས་གཅོད་པར་བྱེད་དོ། །དེ་ནས་ལྷ་རྣམས་ཀྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་འདི་ལྟར་ཐབས་ཀུན་གྱིས་བདག་ཅག་འདི་དག་གི་དབང་དུ་མཆི་བར་མི་འགྱུར་བའི་ཐབས་བསྒྲུབ་པ་དེ་མཁྱེན་ལགས་སམ། དེ་ནས་བརྒྱ་བྱིན་གྱིས་
[241b.2]དེའི་ཚེ་ལྷ་དེ་རྣམས་ལ་འདི་སྐད་སྨྲས་སོ། །ཐབས་ཡོད་དེ་ཐབས་གང་གིས་ལྷ་རྣམས་ལ་འདི་དག་གིས་ཅུང་ཟད་ཀྱང་བྱར་མི་ནུས་སོ། །ལྷ་རྣམས་ཀྱི་ཐབས་དེ་ཡང་གང་ཞེ་ན་འདི་ལྟ་སྟེ། ཆོས་གཅིག་ཅིག་སྤང་བར་བྱ་སྟེ། འདི་ལྟ་སྟེ་བག་མེད་པའོ། །ཆོས་གཉིས་ཤིག་
[241b.3]བསྒོམ་པར་བྱ་སྟེ། ཞི་གནས་དང་ལྷག་མཐོང་ངོ་། །སྐྱོན་གསུམ་ཞིག་སྤང་བར་བྱ་སྟེ་འདི་ལྟ་སྟེ། འདོད་ཆགས་དང་ཞེ་སྡང་དང་གཏི་མུག་རྣམས་སོ། །འཕགས་པའི་བདེན་པ་བཞི་ཤེས་པར་བྱ་སྟེ། སྡུག་བསྔལ་དང་ཀུན་འབྱུང་དང་ལམ་དང་འགོག་པ་ནི་སྡུག་བསྔལ་འགོག་པའོ། །
[241b.4]ལྔ་ཞིག་དོན་དུ་ལེགས་པར་སྲུང་ཞིང་དེ་ཁོ་ན་ཉིད་ཡོངས་སུ་ཤེས་པར་བྱ་བ་ནི་འདི་ལྟ་སྟེ། གཟུགས་ལ་སོགས་པ་ཡུལ་ལྔའོ། །དྲུག་ཅིག་ལེགས་པར་བསྲུང་བར་བྱ་བ་ནི་འདི་ལྟ་སྟེ་དབང་པོ་དྲུག་གོ། །བདུན་ཞིག་ལེགས་པར་ཤེས་པར་བྱ་སྟེ། བྱང་ཆུབ་ཀྱི་ཡན་ལག་བདུན་ནོ། །
[241b.5]ལམ་བརྒྱད་ཀྱིས་འགྲོ་བར་བྱ་སྟེ། ཡང་དག་པའི་རྟོག་པ་ལ་སོགས་པས་སོ། །སེམས་ཅན་དགུའི་གནས་ཡོངས་སུ་ཤེས་པར་བྱ་སྟེ། དེ་རྣམས་ཀྱི་ལས་ཀྱི་འབྲས་བུ་ཐོབ་པའོ། །ས་ཆེན་པོ་བཅུ་ཤེས་པར་བྱ་ཞིང་། བསྒོམ་པ་བཅུ་གཅིག་ཤེས་པར་བྱ། སྐྱེ་མཆེད་
[241b.6]བཅུ་གཉིས་ཤེས་པར་བྱ། དྲན་པ་བཅུ་གསུམ་དྲན་པར་བྱ། སེམས་ཀྱི་རྣམ་པ་བཅུ་བཞི་བསྒོམ་པར་བྱ། དངོས་པོ་བཅོ་ལྔ་ཡོངས་སུ་ཤེས་པར་བྱ། དབུགས་འབྱུང་བ་དང་རྔུབ་པ་དྲན་པ་རྣམ་པ་བཅུ་དྲུག་ཤེས་པར་བྱ། སྲིད་པ་བར་མ་པའི་འགྲོ་བ་དང་འབྲེལ་པ་ཟག་པ་
[241b.7]བཅུ་བདུན་སྤང་བར་བྱ། ཁམས་བཅྭ་བརྒྱད་ཀྱི་མཚན་ཉིད་ཡོངས་སུ་ཤེས་པར་བྱ། སྲིད་པ་བར་མ་པའི་བཅུ་དགུ་ཡོངས་སུ་ཤེས་པར་བྱ། འདོད་པའི་ཁམས་སུ་ཉེ་བར་འགྲོ་བར་སེམས་ཅན་གྱི་གནས་ཉི་ཤུ་དང་དེ་དག་གི་འགྲོ་བ་དང་རིས་དང་ཉོན་མོངས་པ་འབྱུང་བ་རྣམས་ཡོངས་སུ་
[242a]
[242a.1]ཤེས་པར་བྱ་སྟེ། དེ་དག་ཤེས་ན་ལྷའམ་མི་དག་ངན་སོང་གི་གནས་གསུམ་དུ་དེ་རྣམས་ཀྱི་དབང་དུ་མི་འགྱུར་ཏེ་དེ་དག་འཇུག་པའི་ཡུལ་མ་ཡིན་ནོ། །དགེ་བའི་ཆོས་ཐམས་ཅད་བསྐྱེད་པར་བྱ་བའི་ཕྱིར། ལྷའམ་མིའི་དགེ་བའི་རྩ་བ་ཡང་དག་པར་བཟུང་བ་ལ་
[242a.2]ངན་སོང་གི་འཇིགས་པ་མི་འབྱུང་བ་ལ་འཆི་བའི་ཚེ་ཡང་། གཤིན་རྗེའི་མི་བྱད་མི་སྡུག་པར་བསྒྱུར་བ་འཇིགས་པ་སྐྱེད་པར་མི་བྱེད་དོ། །དེ་ལྟ་བས་ན་དང་པོ་ཁོ་ནར་བག་མེད་པ་ཡོངས་སུ་སྤང་བར་བྱ་སྟེ། དེ་ནི་ཕྱོགས་དཀར་པོ་ཐམས་ཅད་ཀྱི་བགེགས་སུ་གྱུར་པ་ཡིན་ནོ། །སྐྱེས་བུའི་
[242a.3]འཇིག་རྟེན་པའི་དོན་ཡང་མ་ཡིན་ལ། འཇིག་རྟེན་ལས་འདས་པའི་བདེ་བའི་སྐལ་བར་ཡང་མི་འགྱུར་རོ། །སེམས་བག་མེད་པའི་དབང་དུ་འགྱུར་བའི་མི་ཕྱུགས་དང་མཚུངས་ཏེ། གཉིད་མ་ལོག་ཀྱང་གཉིད་ལོག་པ་ཉིད་དང་མཚུངས་སོ། །དོན་དང་དོན་མ་ཡིན་པ་དང་བསོད་
[242a.4]ནམས་དང་བསོད་ནམས་མ་ཡིན་པ་དང་བཤེས་གཉེན་དང་བཤེས་གཉེན་མ་ཡིན་པ་དང་ཞིང་དང་ཞིང་མ་ཡིན་པ་དང་བརྗོད་པར་བྱ་བ་དང་བརྗོད་པར་བྱ་བ་མ་ཡིན་པ་དང་ཟས་དང་ཟས་མ་ཡིན་པ་དང་ཡོན་ཏན་དང་སྐྱོན་ཡིན་པ་མི་ཤེས་པ་ཡིན་ཏེ། དེ་ལྟ་བས་ན་ཐམས་ཅད་དོན་མེད་པར་བྱེད་
[242a.5]པའི་གཞིར་གྱུར་པ། དང་པོ་ཁོ་ནར་བག་མེད་པ་ཡོངས་སུ་སྤང་བར་བྱའོ། །ཤིན་ཏུ་བག་མེད་པའི་ལྷ་དེ་དག་གཤིན་རྗེ་མིའི་དབང་དུ་ཅི་སྟེ་མི་འགྱུར། དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། བླུན་པོ་ཆོས་ལ་མི་དགའ་ཞིང་། །རྟག་ཏུ་བག་མེད་དགའ་བ་
[242a.6]གང་། །དེ་ནི་འཆི་བའི་དུས་བབ་ཚེ། །གཤིན་རྗེའི་ཕོ་ཉའི་དབང་དུ་འགྲོ། །བག་མེད་པ་ནི་དུག་ལྟ་བུར། །མཁས་པ་ཡོངས་སུ་བསྲུང་བ་གང་། །དེ་ནི་འཆི་བའི་དུས་བབ་ཚེ། །སྐལ་བ་ལྡན་པ་བདེ་བར་འགྱུར། །བག་མེད་ཤིན་ཏུ་འཆི་བར་བྱེད། །བག་ཡོད་པ་ནི་བདེ་བ་ཆེ། །
[242a.7]དེ་ལྟ་བས་ན་བདེ་འདོད་པས། །ཡིད་ལ་རྟག་ཏུ་བག་ཡོད་བྱོས། །དེ་ལ་ལྷ་དག་ཆོས་གཅིག་སྤང་བར་བྱ་སྟེ། འདི་ལྟ་སྟེ། བག་མེད་པའོ་ཞེས་གང་སྨྲས་པ། བག་མེད་པ་ལ་ཞུགས་པ་དེ་ནི་རྣམ་པ་དྲུག་ཡོད་དེ། དྲུག་གང་ཞེ་ན། འདི་ནི་མིག་གིས་གཟུགས་མཐོང་ནས་བག་
[242b]
[242b.1]མེད་པས་ཕྲོགས་པའི་སེམས་ཀྱིས་གཟུགས་བཟང་པོའམ། གཟུགས་ངན་པའམ། ནག་པོའམ། དཀར་པོའམ། དམར་པོའམ། རིང་པོའམ། ཐུང་ངུའམ། གྲུ་བཞིའམ། ཟླུམ་པོ་དག་གི་དེ་ཁོ་ན་ཉིད་ཁོང་དུ་མི་ཆུད་དོ། །དེ་བཞིན་དུ་བག་མེད་པས་ཕྲོགས་པའི་བློས། 
[242b.2]འཇིག་རྟེན་པའི་དེ་ཁོ་ན་ཉིད་ཀྱང་ཁོང་དུ་མི་ཆུད་ལ། བག་མེད་པས་ཕྲོགས་པའི་བློས་འཇིག་རྟེན་ལས་འདས་པའི་ཡང་ཁོང་དུ་མི་ཆུད་དོ། །དེ་བཞིན་དུ་བག་མེད་པས་ཕྲོགས་པའི་བློས་གཟུགས་དེ་ཉིད་མཐོང་ནས་ཇི་ལྟ་བ་བཞིན་ཁོང་དུ་མི་ཆུད་ལ། ལུས་ལ་ལུས་ཀྱི་རྗེས་སུ་ལྟ་བར་
[242b.3]ཡང་མི་འགྱུར་རོ། །འཕགས་པའི་བདེན་པ་བཞི་ལ་མངོན་པར་ཞུགས་པའི་ཡིད་ཀྱིས་གཟུགས་དེ་ལ་དཔྱོད་པར་མི་བྱེད། དེ་ཁོ་ན་ཚོལ་བར་མི་བྱེད་དོ། །དེ་བཞིན་དུ་བག་མེད་པས་འཇིག་རྟེན་པའི་དོན་ཡང་མི་མཐོང་ལ། འཇིག་རྟེན་ལས་འདས་པ་ཡང་མི་མཐོང་ངོ་། །ཡང་དེ་
[242b.4]བཞིན་དུ་དེ་བག་མེད་པས་ཕྲོགས་པའི་བློས་རྣ་བས་སྒྲ་ཐོས་ཀྱང་། གླུ་བླངས་པའམ། སྨྲས་པ་འདིའི་དོན་གང་ཡིན་པའམ། རང་གི་དོན་ནམ། དོན་མེད་པ་མི་ཤེས་ཏེ། དེ་ལྟར་འཇིག་རྟེན་པའི་དོན་མི་ཤེས་སོ། །ཆོས་མདོའི་སྡེ་དང་། ཚིགས་སུ་བཅད་པའི་སྡེ་དང་། དབྱངས་
[242b.5]ཀྱིས་བསྙད་པའི་སྡེ་དང་། ལུང་དུ་བསྟན་པའི་སྡེ་དང་། ཆེད་དུ་བརྗོད་པའི་སྡེ་དང་། གླེང་གཞིའི་སྡེ་དང་། རྟོགས་པ་བརྗོད་པའི་སྡེ་དང་། དེ་ལྟ་བུ་བྱུང་བའི་སྡེ་དང་། སྐྱེས་པ་རབས་ཀྱི་སྡེ་དང་། ཤིན་ཏུ་རྒྱས་པའི་སྡེ་དང་། རྨད་དུ་བྱུང་བའི་སྡེ་དང་། རྣམ་པར་གཏན་ལ་དབབ་པ་བསྟན་
[242b.6]པའི་སྡེ་འཆད་པ་འདི་ནི་མི་ཤེས་ལ། དེས་བཤད་པ་དེའི་དོན་ཡང་ཤེས་པར་མི་འགྱུར་རོ། །བག་མེད་པས་ཕྲོགས་པ་དེ་འཆི་བའི་དུས་ན་གཤིན་རྗེའི་མིའི་དབང་དུ་འགྱུར་རོ། །ཡང་བག་མེད་པས་ཕྲོགས་པའི་སེམས་ཀྱི་སྣས་དྲི་སྣོམ་པ་ན་དྲི་ཞིམ་པའམ་དྲི་ང་བའམ་མེ་ཏོག་གི་དྲི་མི་ཤེས་
[242b.7]སོ། །དེ་བཞིན་དུ་འཇིག་རྟེན་པའི་དྲི་ཡང་མི་ཤེས་ལ། འཇིག་རྟེན་ལས་འདས་པའི་ཡང་མི་ཤེས་སོ། །བདུག་སྤོས་ཀྱི་དྲི་ཡང་མི་ཤེས་ལ། དེའི་ཚེ་བག་མེད་པ་དེས་དཀོན་མཆོག་གསུམ་ལ་རེས་འགའ་ཡང་བདུག་སྤོས་དབུལ་བ་མ་ཕུལ་ཏེ། དེ་ལྟར་བག་མེད་པ་དག་དྲི་མི་ཤེས་སོ། །
[243a]
[243a.1]ཡང་བག་མེད་པས་ཕྲོགས་པ་དག་རོ་ཤེས་པར་མི་འགྱུར་ཏེ། རོ་མྱོང་བར་བྱེད་པ་ན་ཡང་བློ་གཞན་དུ་ཞུགས་པས་རོ་འདི་མངར་བའམ། སྐྱུར་བའམ། ལན་ཚྭ་འམ། ཚ་བའམ། ཁ་བའམ། བསྐ་བའམ། བ་ཚྭ་གང་ཡིན་པ་མི་ཤེས་པ་ནི་དེ་ལྟར་གཞན་
[243a.2]དུ་ཕྲོགས་པའི་བློས་མི་ཤེས་སོ། །བག་མེད་པས་ཕྲོགས་པའི་བློས་འཇིག་རྟེན་ལས་འདས་པའི་རོ་ཡང་མི་ཤེས་ལ་ཆོས་ཀྱི་རོ་ཡང་མི་ཤེས་སོ། །ཡང་བག་མེད་པས་ཕྲོགས་པའི་བློས་ལུས་ཀྱི་རེག་པ་ཡང་མི་ཤེས་ལ། ལུས་ལ་རྟེན་པའི་ལས་ཀྱང་མི་བྱེད། ཁྱིམ་གྱི་ལས་ཀྱང་མི་
[243a.3]བྱེད། ལས་ཀྱི་མཐའ་ལ་ཡང་མི་རྟེན། ལེགས་པར་བྱ་བ་ཡང་མ་བྱས། དེའི་ཁྱིམ་གྱི་ཡོ་བྱད་ཀྱང་མི་སོགས་པས་དེའི་ཁྱིམ་དབུལ་བར་འགྱུར་རོ། །འཇིག་རྟེན་ལས་འདས་པའི་ལས་ཀྱང་མི་བྱེད། བླ་མ་རྣམས་ལ་ཡང་མི་སྟེན་ཅིང་། གསོང་པོར་སྨྲ་བ་དང་ཕྱག་འཚལ་བའི་ངོ་བོ་
[243a.4]ཉིད་མ་ཡིན་ཏེ། བག་མེད་པས་ཕྲོགས་པའི་བློས་ནི་རེག་པ་ཡང་མི་ཤེས་སོ། །དེ་བཞིན་དུ་ཡིད་ཀྱིས་ཀྱང་གཙང་བ་དང་མི་གཙང་བ་དང་། དགེ་བ་དང་མི་དགེ་བ་དང་ལུང་དུ་བསྟན་པ་དང་ལུང་དུ་མ་བསྟན་པའི་ཆོས་རྣམས་མི་ཤེས་ལ། དེ་ཤི་བའི་ཚེ་འཆི་བའི་ཆད་པས་ཉེན་ནས་
[243a.5]ཤིན་ཏུ་སྡུག་བསྔལ་ཏེ། གཤིན་རྗེའི་མིའི་དབང་དུ་འགྱུར་རོ། །དེ་ལྟ་བས་ན་ཆོས་གཅིག་ཅིག་སྤང་བར་བྱ་བ་ནི་འདི་ལྟ་སྟེ། བག་མེད་པ་ཡིན་ནོ། །ཆོས་གཉིས་བསྒོམ་པར་བྱ་སྟེ། ཞི་གནས་དང་ལྷག་མཐོང་ངོ་ཞེས་གང་སྨྲས་པ། དེ་གཉིས་ནི་མྱ་ངན་ལས་འདས་པའི་ལམ་སྟོན་
[243a.6]པ་ཤིན་ཏུ་གྱ་ནོམ་པའོ། །དེ་ལ་ཞི་གནས་ཞེས་བྱ་བ་ནི་ཆོས་སྐྱེས་པ་དང་མ་སྐྱེས་པ་རྣམས་ཞི་བར་བྱེད་པ་ཡིན་ནོ། །ལུས་དང་ཆོས་དང་སེམས་དང་སེམས་ཀྱི་ཆོས་དང་སེམས་མེད་པའི་ཆོས་དང་ཕྱོགས་དཀར་པོ་དང་ཕྱོགས་ནག་པོ་མཐོང་བས་ལྷག་མཐོང་ངོ་། །སྐྱོན་གསུམ་སྤང་བར་
[243a.7]བྱའོ་ཞེས་གང་སྨྲས་པ། དེ་ལ་མི་གཙང་བས་ནི་འདོད་ཆགས་སྤང་བར་བྱའོ། །བྱམས་པས་ནི་ཞེ་སྡང་སྤང་བར་བྱའོ། །ཡེ་ཤེས་ཀྱིས་ནི་གཏི་མུག་སྤང་བར་བྱ་སྟེ་དེ་ལྟར་ཕྱོགས་གསུམ་མོ། །ཕྱོགས་གསུམ་གྱི་གཉེན་པོ་ཡང་གསུམ་སྟེ་དེ་དག་ཀྱང་བག་མེད་པས་སྤོང་བར་
[243b]
[243b.1]མི་བྱེད་དོ། །དེ་ཕྱིས་འཆི་བའི་དུས་ཡང་དག་པར་བྱུང་བ་ན་གཤིན་རྗེའི་མིའི་དབང་དུ་འགྱུར་རོ། །འཕགས་པའི་བདེན་པ་བཞི་གང་ཞེ་ན། འདི་ལྟ་སྟེ། སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་ལམ་མོ་ཞེས་གང་སྨྲས་པ། དེ་ལ་སྡུག་བསྔལ་བ་ནི་
[243b.2]ལུས་དང་སེམས་ཀྱིའོ། །ཀུན་འབྱུང་བ་ནི་ཕུང་པོ་དང་ཁམས་དང་སྐྱེ་མཆེད་རྣམས་ཀྱི་ཀུན་འབྱུང་བའོ། །འགོག་པ་ནི་ཞི་བའོ། །ལམ་ནི་ཡན་ལག་བརྒྱད་དེ། འཕགས་པའི་བདེན་པ་བཞི་པོ་འདི་དག་བསྒོམ་པར་བྱའོ། །ལྔ་ཞིག་ལེགས་པར་བསྲུང་བར་བྱའོ་ཞེས་གང་སྨྲས་
[243b.3]པ་ཡུལ་ལྔ་སྟེ། གཟུགས་དང་། སྒྲ་དང་། དྲི་དང་། རོ་དང་། རེག་བྱ་འདི་ལྔ་བསྲུང་བར་བྱ་བ་ཡིན་ནོ། །དེ་ཁོ་ན་ཉིད་ཡོངས་སུ་ཤེས་པར་བྱ་བ་གང་ཡིན་ཞེ་ན། བསྲུང་བར་བྱ་བ་དྲུག་པོ་འདི་ལྟ་སྟེ། མིག་ལ་སོགས་པ་དབང་པོ་དྲུག་ཡུལ་རྣམས་ལ་བསྲུང་བར་བྱ་བ་ཡིན་ནོ། །
[243b.4]བདུན་ཞིག་ལེགས་པར་ཤེས་པར་བྱ་བ་གང་སྨྲས་པ། གང་ཞེ་ན་འདི་ལྟ་སྟེ། བྱང་ཆུབ་ཀྱི་ཡན་ལག་བདུན་ཡིན་ཏེ་བདུན་པོ་དེ་བྱང་ཆུབ་ཀྱི་ཡན་ལག་ཏུ་འགྱུར་རོ། །དཔེར་ན་ལུས་ཀྱི་ཡན་ལག་དང་། གྲོང་ཁྱེར་གྱི་ཡན་ལག་དང་། གནས་ཀྱི་ཡན་ལག་ཏུ་འགྱུར་བ་དེ་བཞིན་དུ་འདི་དག་བྱང་
[243b.5]ཆུབ་ཀྱི་ཡན་ལག་ཏུ་འགྱུར་རོ། །དེ་དག་ཀྱང་གང་ཞེ་ན་འདི་ལྟ་སྟེ། དྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་། དགའ་བ་ཡང་དག་བྱང་ཆུབ་ཀྱི་ཡན་ལག་དང་། 
[243b.6]ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ། །དེ་ལ་དྲན་པ་ཡང་དག་བྱང་ཆུབ་ཀྱི་ཡན་ལག་གི་མཚན་ཉིད་ཅི་ཡིན་ཞེ་ན་འདི་ལྟ་སྟེ། འདུས་བྱས་ཀྱི་ཆོས་ཀྱི་ཉེས་དམིགས་ཀྱི་
[243b.7]ཆོས་དེ་ཁོ་ན་ཉིད་བདེན་པ་བདེན་པར་དྲན་པ་དང་། མྱ་ངན་ལས་འདས་པ་ཞི་བ་བསགས་པར་དྲན་པ་ཡིན་ཏེ། དེ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་དེའི་དང་པོ་ཡིན་ནོ། །ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་གཉིས་པ་དེའི་མཚན་ཉིད་ཅི་ཡིན་ཞེ་ན་འདི་ལྟ་སྟེ། 
[244a]
[244a.1]ཤེས་རབ་ཀྱིས་དོན་དམ་པར་འབྱེད་པར་བྱེད་དོ། །འབྱེད་པ་ཞེས་བྱ་བ་ནི་ཆོས་རྣམས་ཀྱི་དེ་ཁོ་ནའི་མཚན་ཉིད་ཡིན་ཏེ། འདི་ནི་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ཡིན་ནོ། །དོན་དེ་དག་ཉིད་ཡང་དང་ཡང་ཡིད་ལ་བྱེད་ཅིང་འབད་པ་དང་འགྲུས་པ་དང་བརྩོན་
[244a.2]པར་འགྱུར་ཏེ། དེ་ནི་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་ཡིད་ལ་བྱེད་པར་མངོན་པར་འདོད་ཅིང་དགའ་བ་ཉིད་དུ་འགྱུར་བ་ནི། དགའ་བ་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་དོན་དེ་དག་ཉིད་ཡིད་ལ་བྱེད་ཅིང་ལུས་ཀྱི་ཆོས་དང་སེམས་ཀྱི་ཆོས་ཉིད་ཇི་
[244a.3]ལྟར་དེ་ལས་སུ་རུང་བ་ཉིད་དང་འཇམ་པ་དང་ཡང་དེ་ལྟར་རྣལ་འབྱོར་ལ་བདེ་བ་འདུ་བ་ཉིད་དུ་འགྱུར་བ་ནི། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་དོན་དེ་དག་ཉིད་ཡིད་ལ་བྱེད་ཅིང་དམིགས་པ་ལས་གཞན་དུ་མི་གནས་པ་དེས་སེམས་འཛིན་པར་འགྱུར་བ་ནི། ཏིང་
[244a.4]ངེ་འཛིན་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་ཏིང་ངེ་འཛིན་དེ་དག་ཉིད་བཏང་སྙོམས་སུ་བློ་གཞན་དུ་མི་འགྱུར་བ་ནི་བཏང་སྙོམས་ཡང་དག་བྱང་ཆུབ་ཀྱི་ཡན་ལག་ཡིན་ནོ། །བྱང་ཆུབ་ཀྱི་ཡན་ལག་གི་འབྲས་བུ་སྣ་ཚོགས་སུ་འབྱུང་སྟེ། ཡེ་ཤེས་སྣ་ཚོགས་དང་། ཚུལ་ཁྲིམས་
[244a.5]སྣ་ཚོགས་དང་། ཉོན་མོངས་པ་སྤོང་བ་སྣ་ཚོགས་འབྱུང་ངོ་། །བྱང་ཆུབ་ཀྱི་ཡན་ལག་འདི་རྣམས་དམིགས་པ་གཅིག་ལ་གོང་ནས་གོང་དུ་རིམ་པར་འཕེལ་ལ་འབྲས་བུ་ནི་ཐ་དད་པར་འབྱུང་ངོ་། །ལྷ་དག་དེ་ལྟར་བྱང་ཆུབ་ཀྱི་ཡན་ལག་བདུན་ལ་བག་ཡོད་པས་བལྟ་བར་བྱ་ཞིང་ཡིད་ལ་
[244a.6]བྱའོ། །འདི་ལ་མྱོས་པ་མེད་པའི་བདེ་བ་ཚོལ་བ་འཇིག་རྟེན་ཕ་རོལ་ལ་འཇིགས་སྐྲག་པ། མྱ་ངན་ལས་འདས་པའི་གྲོང་གི་ལམ་ཚོལ་བའི་འཕགས་པའི་ལམ་ཡན་ལག་བརྒྱད་པ་ནི། འཕགས་པའི་བདེན་པ་ཡང་དག་པའི་ལྟ་བ་དང་། འཕགས་པའི་བདེན་པ་ཡང་དག་པའི་རྟོག་པ་
[244a.7]དང་། འཕགས་པའི་བདེན་པ་ཡང་དག་པའི་ངག་དང་། འཕགས་པའི་བདེན་པ་ཡང་དག་པའི་ལས་ཀྱི་མཐའ་དང་། འཕགས་པའི་བདེན་པ་ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་ཏོ། །ལྷ་དག་
[244b]
[244b.1]དེ་ལ་འཕགས་པའི་བདེན་པ་འདི་དག་ཐམས་ཅད་ཅི་ཡིན་ཞེ་ན། འབྲས་བུ་ནི་ཅི་ཡོད། མཚན་ཉིད་ནི་གང་ཡིན། འཕགས་པའི་ལམ་ཡན་ལག་བརྒྱད་པ་ཅི་ཞིག་དང་ལྡན་ཞེ་ན། དེ་ལ་འཕགས་པའི་བདེན་པ་ཡང་དག་པའི་ལྟ་བ་ནི་ཡང་དག་པ་ཇི་ལྟ་བ་བཞིན་ལྟ་བ་ཡིན་ཏེ། 
[244b.2]ཆོས་རྣམས་ཀྱི་རང་གི་མཚན་ཉིད་དང་སྤྱིའི་མཚན་ཉིད་ལ་ཡང་དག་པ་ཇི་ལྟ་བ་བཞིན་ལྟ་བ་ཡིན་ནོ། །ཆོས་དེ་དག་ཉིད་ལ་སེམས་བསྐྱེད་པ་ནི་ཡང་དག་པའི་རྟོག་པའོ། །ཡང་དག་པའི་ངག་བསྡུ་བ་ནི་ཡང་དག་པའི་རྟོག་པས་ངག་གི་སྡོམ་པ་བརྫུན་ལ་སོགས་པ་རྣམ་པ་བཞི་ལྡོག་པའི་སྡོམ་
[244b.3]པ་འདི་ནི་ཡང་དག་པའི་ངག་ཡིན་ནོ། །ལུས་ཀྱིས་ཉེས་པར་སྤྱད་པ་རྣམ་པ་གསུམ་ལྡོག་ཅིང་ཡང་དག་པར་ལེན་པ་འདི་ནི་ཡང་དག་པའི་ལས་ཀྱི་མཐའ་ཡིན་ནོ། །མི་དགེ་བའི་ཆོས་ཀྱི་འཚོ་བ་ལྡོག་ཅིང་སྡོམ་པ་འདི་ནི་ཡང་དག་པའི་འཚོ་བ་ཡིན་ནོ། །དོན་དེ་དག་ཉིད་ཡིད་ལ་བྱེད་ཅིང་བརྩོན་
[244b.4]འགྲུས་འཇུག་པ་གང་ཡིན་པ་འདི་ནི་ཡང་དག་པའི་རྩོལ་བ་ཡིན་ནོ། །ཆོས་ཀྱི་དོན་དེ་དག་ཉིད་ཡིད་ལ་བྱེད་ཅིང་ཇི་ལྟར་སྐྱེས་བུ་དམ་པའི་བརྗེད་པ་མེད་པ་འདི་ནི་ཡང་དག་པའི་དྲན་པ་ཡིན་ནོ། །ཆོས་ཀྱི་དོན་ཡང་དག་པ་དེ་དག་ཉིད་ཡིད་ལ་བྱེད་ཅིང་། སེམས་རྩེ་གཅིག་པ་ཉིད་དང་ངེས་
[244b.5]པ་ཉིད་དུ་བྱེད་པ་གང་ཡིན་པ་དེ་དག་ནི་ཡང་དག་པའི་ཏིང་ངེ་འཛིན་ཡིན་ནོ། །འཕགས་པའི་ལམ་ཡན་ལག་བརྒྱད་པ་འདི་དག་ལ་དམིགས་པར་བྱེད་པ་གང་ཡིན་པ་དེ་ནི་འཆི་བའི་ཚེ། གཤིན་རྗེའི་མི་རྣམས་ཀྱི་དབང་དུ་མི་འགྱུར་རོ། །ཡང་སེམས་ཅན་དགུའི་གནས་རྒྱ་ཆེར་བལྟ་བར་བྱ་
[244b.6]སྟེ་འདི་ལྟ་སྟེ། ཚོར་བ་དང་། འདུ་ཤེས་དང་། སེམས་པ་དང་། རེག་པ་དང་། ཡིད་ལ་བྱེད་པ་དང་། འདུན་པ་དང་། མོས་པ་དང་། དྲན་པ་དང་། ཏིང་ངེ་འཛིན་དང་དད་པ་སྟེ། ས་ཆེན་པོ་པ་ཆོས་གཙོ་བོ་བཅུ་པོ་འདི་དག་ནི་སེམས་དང་ལྷན་ཅིག་ཁོ་ན་སྐྱེ་བར་འགྱུར་རོ། །དེ་རྣམས་
[244b.7]ཀྱི་མཚན་ཉིད་ཡོངས་སུ་ཤེས་པར་བྱ་བ་ནི་ཆོས་དེའི་མཚན་ཉིད་གང་ཡིན་པའི་མཚན་ཉིད་ནི་ཐ་དད་པ་ཡིན་ལ། ཆོས་དེ་དག་ནི་ཉི་མའི་འོད་ཟེར་ལྟར་དུས་གཅིག་ཏུ་འབྱུང་སྟེ། ཆོས་དེ་དག་གི་མཚན་ཉིད་ནི་མི་མང་མི་ཉུང་བར་སེམས་དང་ལྷན་ཅིག་འབྱུང་ངོ་། །དེ་ལ་འདུ་ཤེས་ནི་ཡང་དག་པར་
[245a]
[245a.1]ཤེས་པར་བྱེད་པའི་མཚན་ཉིད་ཡིན་ཏེ། ཆོས་རྣམས་སོ་སོའི་ངོ་བོའི་མཚན་ཉིད་དང་ལྡན་པ་ཡང་དག་པར་ཤེས་པ་གང་ཡིན་པ་དེ་འདུ་ཤེས་ཡིན་ནོ། །སེམས་པ་ཞེས་བྱ་བ་ནི་དགེ་བ་དང་མི་དགེ་བ་དང་ལུང་དུ་མ་བསྟན་པ་རྣམ་པ་གསུམ་ལ་ཡིད་ཀྱི་གཡོ་བའོ། །
[245a.2]ཡང་རྣམ་པ་གསུམ་སྟེ། ལུས་ལ་རྟེན་པའམ། ངག་ལ་རྟེན་པའམ། ཡིད་ལ་རྟེན་པའི་མཚན་ཉིད་ཡིན་ནོ། །གསུམ་འདུས་པ་ལས་རེག་པ་མྱོང་བར་འགྱུར་བ་གསུམ་འབྱུང་ངོ་། །མྱོང་བར་འགྱུར་བ་གསུམ་གྱི་གཙོ་བོ་ཇི་ལྟ་བུ་ཡིན་ཞེ་ན། བདེ་བ་མྱོང་བར་འགྱུར་བ་དང་། སྡུག་
[245a.3]བསྔལ་མྱོང་བར་འགྱུར་བ་དང་། སྡུག་བསྔལ་ཡང་མ་ཡིན། བདེ་བ་ཡང་མ་ཡིན་པ་མྱོང་བར་འགྱུར་བའོ། །གཙོ་བོ་ཡིད་ལ་བྱེད་པ་ཞེས་བྱ་བ་ནི་ཆོས་རྣམས་ལ་འཇུག་པ་ཡིན་ནོ། །འདུན་པ་ཞེས་བྱ་བ་ནི་བྱ་བའི་བསམ་པ་གང་ཡིན་པའོ། །གཙོ་བོ་མོས་པ་ཞེས་བྱ་བ་ནི་གང་གིས་
[245a.4]སྤོབས་པ་སྐྱེ་བར་འགྱུར་བའི་སྤོབས་པ་ཡིན་ནོ། །དད་པ་ཞེས་བྱ་བ་ནི་དད་པ་ཅན་ཉིད་དོ། །གཙོ་བོ་བརྩོན་འགྲུས་ཞེས་བྱ་བ་ནི་སྤྲོ་བའོ། །དྲན་པ་ཞེས་བྱ་བ་ནི་དམིགས་པ་མངོན་པར་མ་བརྗེད་པ་ཉིད་དེ། སེམས་རྨོངས་པ་མེད་པའོ། །གཙོ་བོ་ཏིང་ངེ་འཛིན་ཅེས་བྱ་བ་ནི་སེམས་རྩེ་
[245a.5]གཅིག་པ་ཉིད་དོ། །ཤེས་རབ་ཅེས་བྱ་བ་ནི་ཆོས་རྣམ་པར་འབྱེད་པ་ཡིན་ཏེ། གང་གིས་ཆོས་རྣམས་རབ་ཏུ་རྣམ་པར་འབྱེད་པར་བྱེད་པའོ། །གཞན་ཡང་ས་ཆེན་པོ་པ་གཞན་བཅུ་ཡོད་ལ། ཆོས་དེ་དག་སྒྲུབ་པ་གང་ཡིན་པ་དེ་ནི་འཆི་བའི་ཚེ། གཤིན་རྗེའི་མིའི་དབང་དུ་འགྱུར་ཏེ་
[245a.6]འདི་ལྟ་སྟེ། མ་དད་པ་དང་། འགྱོད་པ་དང་། བརྗེད་ངས་པ་དང་། སེམས་གཡེངས་པ་དང་། ཤེས་རབ་འཆལ་པ་དང་། ཚུལ་བཞིན་མ་ཡིན་པ་ཡིད་ལ་བྱེད་པ་དང་། ལོག་པར་མོས་པ་དང་། རྒོད་པ་དང་། མ་རིག་པ་དང་། བག་མེད་པའོ། །ཆོས་བཅུ་པོ་འདི་དག་ནི་
[245a.7]ཉོན་མོངས་པའི་ས་ཆེན་པོ་རྣམས་ཡིན་ཏེ། ཉོན་མོངས་པའི་སྲིད་པ་སྐྱེད་པ་གཤིན་རྗེའི་མིས་ཐོབ་པའི་རྒྱུ་དག་ཡིན་ནོ། །ད་ནི་གཙོ་བོ་ཇི་སྐད་བཤད་པ་བསྟན་པ་འདི་རྣམས་ཀྱི་མཚན་ཉིད་བཤད་པར་བྱའོ། །དེ་ལ་མ་དད་པ་ཞེས་བྱ་བ་ནི་མོས་པ་མེད་པ་ཡིན་ཏེ། གང་གིས་ཆོས་
[245b]
[245b.1]རྣམས་ལ་མོས་པ་མེད་པའོ། །ལེ་ལོ་ཞེས་བྱ་བ་ནི་བརྩོན་འགྲུས་གཏོང་བ་ལེ་ལོ་ཉིད་ཡིན་ནོ། །བརྗེད་ངས་པ་ཞེས་བྱ་བ་ནི་ཆོས་རྣམས་ལ་མི་དྲན་པ་གང་ཡིན་པའོ། །སེམས་གཡེངས་པ་ཞེས་བྱ་བ་ནི་དམིགས་པ་དུ་མར་འགྱུར་བའོ། །ཤེས་རབ་འཆལ་པ་ཞེས་བྱ་བ་ནི་སེམས་མི་
[245b.2]མཁས་པའོ། །ཚུལ་བཞིན་ཡིད་ལ་མི་བྱེད་པ་ནི་ལམ་མ་ཡིན་པས་ཆོས་རྣམས་ལ་ཚུལ་བཞིན་དུ་སེམས་པར་མི་བྱེད་ཅིང་མི་གཙང་བ་ལ་གཙང་ངོ་སྙམ་དུ་སེམས་པའོ། །གཙོ་བོ་ལོག་པར་མོས་པ་ཞེས་བྱ་བ་ནི་ལོག་པར་འཛིན་པ་ལོག་པར་བཟུང་ནས་དམ་དུ་བྱེད་པའོ། །གཙོ་བོ་རྒོད་པ་ཞེས་བྱ་
[245b.3]བ་ནི་སེམས་རྣམ་པར་མ་ཞི་བའོ། །མ་རིག་པ་ཞེས་བྱ་བ་ནི་ཁམས་གསུམ་པའི་ཆོས་མི་ཤེས་པའོ། །བག་མེད་པ་ཞེས་བྱ་བ་ནི་གང་གིས་དགེ་བའི་ཆོས་རྣམས་མི་སྒྲུབ་པ་ཡིན་ཏེ། ཉོན་མོངས་པ་དེ་རྣམས་ནི་ས་ཆེན་པོ་པའི་ཆོས་དམད་པར་བྱ་བ་ཡིན་ནོ། །ཆོས་བཅུ་པོ་གཞན་ས་ཆུང་ངུ་
[245b.4]པ་ཞེས་བྱ་བ་གང་ཡིན་པ་འབྱུང་སྟེ། དེ་དག་གང་ཞེ་ན་འདི་ལྟ་སྟེ། ཁྲོ་བ་དང་། འཁོན་དུ་འཛིན་པ་དང་། སྟོན་པ་དང་། འཚིག་པ་དང་། སྒྱུ་དང་། གཡོ་དང་། ཕྲག་དོག་དང་། སེར་སྣ་དང་། ང་རྒྱལ་དང་། ལྷག་པའི་ང་རྒྱལ་ཡིན་ནོ། །གཙོ་བོ་ཆོས་བཅུ་པོ་འདི་དག་ནི་ས་ཆུང་ངུས་བསྡུས་པ་
[245b.5]ཡིན་ལ་མ་འོངས་པ་དང་ལྡན་པའི་རྐྱེན་ས་ཆུང་ངུ་པ་ཡིན་ནོ། །དེ་ལ་ཁྲོ་བ་ཞེས་བྱ་བ་ནི་སེམས་འཁྲུགས་ཤིང་ཁྲོས་པ་ཉིད་ཡིན་ནོ། །འཁོན་དུ་འཛིན་པ་ཞེས་བྱ་བ་ནི་དགྲ་ལ་དམ་དུ་སེམས་པ་ཉིད་ཡིན་ནོ། །སྟོན་པ་ཞེས་བྱ་བ་ནི་སྡིག་པ་གསུམ་གྱི་འཆི་བའོ། །རབ་ཏུ་འཚིག་པ་ཞེས་བྱ་བ་
[245b.6]ནི་ཆོས་མ་ཡིན་པ་ལ་དམ་དུ་འཛིན་པའོ། །སྒྱུ་ཞེས་བྱ་བ་ནི་སླུ་བ་ཡིན་ཏེ་གང་གིས་སླུ་བར་བྱེད་པའོ། །སྐྱེ་མཆེད་བཅུ་གཉིས་ཤེས་པར་བྱ་ཞེས་འབྱུང་བ་དེ་དག་གི་གཙོ་བོ་གང་ཡིན་ཞེ་ན། མིག་དང་། རྣ་བ་དང་། སྣ་དང་། ལྕེ་དང་། ལུས་དང་ཡིད་དེ། ནང་གི་སྐྱེ་མཆེད་རྣམས་དང་། དེ་
[245b.7]དག་གི་གཟུགས་དང་། སྒྲ་དང་། དྲི་དང་། རོ་དང་། རེག་བྱ་དང་ཆོས་ཏེ་ཕྱིའི་སྐྱེ་མཆེད་རྣམས་ཡོངས་སུ་ཤེས་པར་བྱ་ཞིང་། མཚན་ཉིད་དང་། ངོ་བོ་ཉིད་དང་འབྱུང་བ་ཤས་ཆེ་བ་རྣམ་པ་གསུམ་ཡོངས་སུ་ཤེས་པར་བྱའོ། །དེ་ལ་མིག་གི་མཚན་ཉིད་ནི་འབྱུང་བ་ཆེན་པོ་དང་བ། གཟུགས་སོ་སོར་
[246a]
[246a.1]རིག་པར་བྱེད་པ་ཡིན་ཏེ་དེའི་རྒྱུ་ནི་མིག་ཡིན་ནོ། །དེ་བཞིན་དུ་རྣ་བ་ལ་སོགས་པ་རང་གི་མཚན་ཉིད་ཡུལ་གྱི་ཕྱོགས་ཀྱིས་ཁོང་དུ་ཆུད་པར་བྱ་སྟེ། དེ་ནི་མཚན་ཉིད་ཡིན་ནོ། །གཙོ་བོའི་ངོ་བོ་ཉིད་ཇི་ལྟར་ཤེས་པར་བྱ་ཞེ་ན། ངོ་བོ་ཉིད་ཅེས་བྱ་བ་ནི་ཕྱིན་ཅི་མ་ལོག་པ་ཡིན་
[246a.2]ཏེ། རྒྱུ་དང་རྐྱེན་ལྔ་དག་ལས་མིག་གི་རྣམ་པར་ཤེས་པ་འབྱུང་ངོ་། །གང་དག་ལས་འབྱུང་ཞེ་ན། མིག་དང་། གཟུགས་དང་། སྣང་བ་དང་། ནམ་མཁའ་དང་ཡིད་ལ་བྱེད་པ་དག་ལས་འབྱུང་ལ། རྣ་བའི་རྣམ་པར་ཤེས་པ་ནི་དེ་ལྟར་མི་འབྱུང་སྟེ། མུན་པའམ་མུན་པ་མ་ཡིན་པ་ལ་
[246a.3]ཡང་སྒྲ་ཐོས་པར་རུང་ངོ་། །དེ་ལ་སྣང་བ་གཙོ་བོ་མ་ཡིན་ཏེ་ཅུང་ཟད་ཀྱང་བྱེད་པ་མེད་དོ། །སྣ་དང་། ལྕེ་དང་། ལུས་དང་། ཡིད་ལ་ཡང་དེ་བཞིན་དུ་སྣང་བ་གཙོ་བོ་མ་ཡིན་ཏེ་ཅུང་ཟད་ཀྱང་བྱེད་པ་མེད་དོ། །ཡིད་ཀྱི་རྣམ་པར་ཤེས་པ་ལ་ནི་སྣང་བ་འབྱུང་བར་ཡང་འགྱུར་ལ་མི་
[246a.4]འབྱུང་བར་ཡང་འགྱུར་རོ། །ཇི་ལྟར་འབྱུང་བར་འགྱུར་ལ་ཇི་ལྟར་འབྱུང་བར་མི་འགྱུར་ཞེ་ན། མིག་གི་རྣམ་པར་ཤེས་པས་དོན་མྱོང་བའི་ཡིད་ཀྱི་རྣམ་པར་ཤེས་པ་འབྱུང་བ་གང་ཡིན་པའི་དམིགས་པ་དེ་ལ་སྣང་བ་མེད་ན་འབྱུང་བར་མི་འགྱུར་རོ། །ལྷག་མ་རྣམས་ལ་ནི་མེད་ཀྱང་
[246a.5]འབྱུང་བར་འགྱུར་རོ། །ཡང་སྐྱེ་མཆེད་རྣམས་ལ་འབྱུང་བ་ཤས་ཆེ་བ་མེད་ན་མི་འབྱུང་བ་ཡོངས་སུ་ཤེས་པར་བྱའོ། །མེད་ན་མི་འབྱུང་བ་ཇི་ལྟར་ཤེས་པར་བྱ་ཞེ་ན། འབྱུང་བ་ཆེན་པོ་བཞི་དག་གི་ཕན་ཚུན་གནས་སུ་གྱུར་པ། མངོན་པར་འཕེལ་བ་དང་ཟད་པར་འགྱུར་རོ། །དེ་ལ་
[246a.6]མིག་ལ་ནི་མེ་དང་སའི་ཁམས་ཀྱི་ཤས་ཆེའོ། །སྣ་དང་ལུས་ལ་ནི་རླུང་གི་ཁམས་ཀྱི་ཤས་ཆེའོ། །ལྕེ་ལ་ནི་ཆུའི་ཁམས་ཀྱི་ཤས་ཆེའོ། །རྣ་བ་ལ་ནི་ནམ་མཁའི་ཁམས་ཀྱི་ཤས་ཆེ་སྟེ། དེ་ཡང་གང་ན་མགུལ་པ་དང་བུ་གའི་ནམ་མཁའ་ཤས་ཆེ་བས་ཟིལ་གྱིས་གནོན་པར་
[246a.7]མཐོང་ངོ་། །དེ་ལྟར་རྣ་བ་དེའི་འཛིན་པ་འབྱུང་སྟེ། དེ་ལྟར་སྐྱེ་མཆེད་རྣམས་ཀྱི་ཤས་ཆེ་བ་དང་ཆུང་བ་སོ་སོར་ཤེས་པར་བྱའོ། །ཡང་སྐྱེ་མཆེད་དེ་རྣམས་ལ་རྟོག་པར་བྱེད་དེ། ཉེ་བར་འཛིན་པ་ནི་གང་ཞིག་ཡིན། རིང་བར་འཛིན་པ་ནི་གང་ཞིག་ཡིན་ཞེ་ན། དེ་ལ་སྣ་དང་ལྕེ་
[246b]
[246b.1]དང་ལུས་ནི་ཉེ་བར་འཛིན་པ་ཡིན་ནོ། །མིག་ནི་ཧ་ཅང་རིང་བ་ཡང་མ་ཡིན། ཧ་ཅང་ཉེ་བ་ཡང་མ་ཡིན་པར་འཛིན་པ་ཡིན་ནོ། །རྣ་བ་ནི་ཧ་ཅང་རིང་བར་འཛིན་པ་མ་ཡིན་ནོ། །སྣ་ནི་ཤིན་ཏུ་ཉེ་བར་འཛིན་པ་ཡིན་ཏེ། ཤིན་ཏུ་ཉེ་བ་ནང་ན་ཡོད་པའི་སྣ་ཆུ་དྲི་མི་ཞིམ་པ་ཇི་ལྟར་མྱོང་བ་རྣམས་
[246b.2]ལ་སྣོམ་པར་བྱེད་དོ། །དེ་བཞིན་དུ་རྣ་བ་ཡང་ནང་དུ་ཞུགས་པའི་རླུང་གི་སྒྲ་ཐོས་སོ། །རྣམ་པར་ཤེས་པ་དེ་དག་ཐམས་ཅད་ཀྱང་རྣམ་པར་ཤེས་པ་གཉིས་ཀྱིས་ཤེས་ཏེ། མིག་གི་རྣམ་པར་ཤེས་པ་དང་ཡིད་ཀྱི་རྣམ་པར་ཤེས་པའོ། །ཡང་དག་པར་འབྲེལ་བ་དེ་དག་ཐམས་ཅད་ནི་
[246b.3]ཇི་ལྟར་མེ་གང་ཞིག་ལ་བུད་ཤིང་ཐ་དད་པ་ལས་མེ་ཐ་དད་པར་འགྱུར་བ་དེ་ལྟར་རྣམ་པར་ཤེས་པ་རྣམས་ཀྱང་རྒྱུ་དང་རྐྱེན་ཐ་དད་པ་ལ་རྟེན་པ་ལས་རྣམ་པར་ཤེས་པ་ཐ་དད་པར་འབྱུང་ངོ་། །དེ་ལྟར་སྐྱེ་མཆེད་རྣམས་ཀྱི་གཙོ་བོ་ཤེས་པ་གང་ཡིན་པ་དེ་ནི་བག་མེད་པ་ལ་གནས་པར་མི་འགྱུར་
[246b.4]ཞིང་། དེ་དེ་རྣམས་ལ་ཆགས་པར་མི་འགྱུར། སློང་བར་མི་འགྱུར། ཞེ་སྡང་འབྱུང་བར་མི་འགྱུར་རོ། །སྐྱེས་བུ་དམ་པ་ནི་འཆི་བའི་ཚེ། གཤིན་རྗེའི་མི་རྣམས་ཀྱིས་འཇིགས་པར་མི་འགྱུར་ཞིང་བཞིན་མི་སྡུག་པར་བསྒྱུར་བ་རྣམས་ཀྱིས་འཇིགས་པར་མི་འགྱུར། ལིག་རིས་ལག་པ་
[246b.5]ཕྱིན་ཅི་ལོག་ཏུ་བཅིངས་པར་མི་འགྱུར། གཤིན་རྗེའི་འཇིག་རྟེན་མཐོང་བར་མི་འགྱུར། སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་མི་འགྱུར་རོ། །དེ་ཤིན་ཏུ་བདེ་བ་དང་ལྡན་པར་འགྱུར་ཞིང་། མཐའ་ལས་བྱུང་བའི་ཤིན་ཏུ་བདེ་བ་མྱོང་བར་འགྱུར་ལ་བག་
[246b.6]མེད་པས་ཕྲོགས་པར་མི་འགྱུར་རོ། །ཡང་སྐྱེ་མཆེད་དེ་དག་ཉིད་ལ་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པའི་གནས་དང་རྟེན་ཟིལ་གྱིས་གནོན་ཅིང་སོ་སོར་རྟོག་པར་བྱེད་པ་ནི་བག་མེད་པའི་དབང་དུ་མི་འགྱུར་རོ། །མིག་གི་རྣམ་པར་ཤེས་པ་བྱུང་བ་ལ་ཡང་གསོབ་གསོག་
[246b.7]སྙིང་པོ་མེད་པ་སྒྱུ་མ་ལྟ་བུར་རྟོག་གོ། །དེ་ཞིག་ནས་གཞན་རྣ་བའི་རྣམ་པར་ཤེས་པ་འབྱུང་བ་དེ་ཉིད་ལ་ཡང་། གསོབ་གསོག་སྙིང་པོ་མེད་པ་དང་། དེ་བཞིན་དུ་ནང་གི་སྐྱེ་མཆེད་དྲུག་དང་ཕྱིའི་སྐྱེ་མཆེད་དྲུག་ལ་སོ་སོར་རྟོག་པར་བྱེད་དོ། །སྐྱེ་བ་དང་འཇིག་པ་དག་ན་འཛིན་པར་བྱེད་པ། རོ་མྱང་
[247a]
[247a.1]བ་དང་བཅས་པ་རྣམས་ལ་མི་བརྟན་པ་དང་གནོད་པ་དང་བཅས་པ་དང་རྒྱུ་དང་རྐྱེན་གཞན་དང་གཞན་དག་ལས་སྐྱེས་པ་ཡང་དག་པ་ཇི་ལྟ་བ་བཞིན་རབ་ཏུ་ཤེས་པ་དེ་ནི་གཟུགས་རྣམས་ཀྱིས་འཕྲོགས་པར་མི་འགྱུར་རོ། །དེ་བཞིན་དུ་མྱོས་པ་མེད་པ་ནི་ལྷའི་འདོད་པ་
[247a.2]རྣམས་ལ་སེམས་ཀུན་དུ་གཡེང་བར་མི་འགྱུར་ན། མིའི་འདོད་པ་རྣམས་ལྟ་ཞིག་ག་ལ་འགྱུར། དེ་ནས་བརྒྱ་བྱིན་གྱིས་དེའི་ཚེ། འདི་ལྟར་ཚིགས་སུ་བཅད་དེ་སྨྲས་པ། དགེ་བ་རྣམས་ལ་བགེགས་བྱེད་པ། །སྐྱེ་མཆེད་ཁམས་ལ་རྨོངས་པ་ཡིན། །ཆོས་རྣམས་ཀུན་ལ་བག་མེད་
[247a.3]པ། །རབ་ཏུ་འཇུག་པ་ཡོད་པ་ཡིན། །ཉེས་པ་གསུམ་ལ་རྣམ་ཆགས་པ། །ངན་སོང་སྒོར་ནི་ཉེ་བ་གང་། །ཤིན་ཏུ་རྨོངས་པ་སྡིག་པའི་མཆོག །བག་མེད་རབ་ཏུ་འཇུག་པར་བྱེད། །བྱིས་པ་བག་མེད་དགའ་བ་གང་། །དེ་ནི་འཆི་བའི་ལག་ན་གནས། །བག་མེད་པ་
[247a.4]ལ་རྟེན་པ་གང་། །དེ་དག་ཐམས་ཅད་འཇིགས་པར་བྱེད། །ཆོས་གཅིག་ལས་ནི་རྣམ་འདས་ཤིང་། །ཆོས་གཉིས་ལ་ནི་སེམས་པ་པོ། །གནས་གསུམ་མཚན་ཉིད་རིག་པ་གང་། །སྐྱེ་བོ་དེ་ནི་བདེ་སྐལ་ལྡན། །གང་ཚེ་ལྷ་རྣམས་བསོད་ནམས་ཟད། །བག་མེད་པ་ཡིས་རྣམ་
[247a.5]པར་གཙེས། །བདེ་བས་རྨོངས་པ་ལྟུང་བ་གང་། །དེ་ཚེ་དེ་ལ་སུ་ཞིག་སྐྱོབ། །དེ་ཚེ་ཆོས་གཅིག་དགེ་བ་ནི། །བཟོད་པ་རྒྱ་ཆེར་ཡང་དག་ལྡན། །གང་ཚེ་ཀུན་ནས་འབྱུང་པོ་ལ། །བཟོད་དང་སྙིང་རྗེར་ལྡན་པ་ནི། །འདི་དག་འཆི་བའི་དུས་ཀྱི་ཚེ། །འཇིགས་པ་ཆེ་ལ་དཔུང་དུ་
[247a.6]འགྱུར། །དེ་བས་བག་མེད་བྲལ་རྣམས་ཀྱིས། །རབ་ཏུ་བསྒྲིམས་ཏེ་བསྟེན་པར་བྱ། །མ་རིག་པ་ནི་སྤངས་ན་དགེ། །རིག་པ་རྣམས་ནི་རྟག་ཏུ་བསྲུང་། །རིག་པ་མ་རིག་རྣམ་ཤེས་པ། །མི་དེ་དེ་ཡིས་གཙེ་མི་འགྱུར། །འདི་ལྟར་སྐྱེས་བུའི་དོན་ངེས་ཏེ། །གང་ཞིག་བག་མེད་
[247a.7]སྤོང་བ་ཡིན། །བག་ཡོད་པ་ལ་དགའ་བ་ཉིད། །དེ་ནི་སྐྱེས་བུའི་དོན་འདོད་དོ། །བག་མེད་འཆིང་བའི་ཞགས་ཡིན་ལ། །དེ་ལས་གྲོལ་བ་བག་ཡོད་པ། །དེ་དག་མཚན་ཉིད་མདོར་བསྡུ་ན། །འཆིང་བ་དང་ནི་ཐར་བར་འགྱུར། །འདི་དག་རིག་ནས་རྟག་ཏུ་ལྷ། །བག་མེད་རྣམས་
[247b]
[247b.1]ལ་ཆགས་པ་གང་། དེ་ནི་ཕྱི་ནས་འཆི་བའི་ཚེ། །དེ་ཡི་འབྲས་བུ་དེ་ཤེས་འགྱུར། །དེ་ལྟར་བརྒྱ་བྱིན་གྱིས་སྐྱེ་མཆེད་བཅུ་གཉིས་ཀྱི་མཚན་ཉིད་བག་མེད་པར་འགྱུར་བ་རྒྱ་ཆེར་ལྷ་རྣམས་ལ་སྟོན་ཏེ། གང་སྔོན་དགེ་བའི་རྩ་བ་བསྐྱེད་པ། བག་མེད་པ་ཆུང་བ་གང་ཡིན་པ་དེ་དག་ནི་
[247b.2]བག་མེད་པ་ལ་ཤིན་ཏུ་གནས་པར་མི་བྱེད་དེ། ཆོས་བཤད་པ་དོན་ཡོད་པར་བྱའོ་སྙམ་ནས་དེ་དག་ཉིད་ཁོང་དུ་ཆུད་པར་བྱེད་དོ། །དབང་པོ་ཡོངས་སུ་མ་སྨིན་པ་རྣམས་ནི། ཆུ་བུར་མ་སྨིན་པ་བརྟོལ་བ་དང་གཟག་པ་དང་བསྐམ་པ་དང་གསོ་བ་བཞིན་དུ་ག་ལ་ཞིག་ཁོང་དུ་ཆུད་པར་
[247b.3]འགྱུར་ཏེ་མི་འགྱུར་རོ། །ལྷའི་རྒྱལ་པོ་བརྒྱ་བྱིན་དེས་གོང་ནས་གོང་དུ་ཚིག་གི་རིམ་པ་རེ་རེས་སྐྱེ་མཆེད་བཅུ་གཉིས་དག་གི་མཚན་ཉིད་ཇི་ལྟ་བ་བཞིན་བཤད་ཅིང་། ལྷ་དེ་རྣམས་ལ་རྫུ་འཕྲུལ་རྨད་དུ་བྱུང་བ་དེ་དག་ཀྱང་བསྟན་ནས། དེ་ནས་ཡང་རིམ་གྱིས་བྱུང་བ་དྲན་པ་དང་། འབྲེལ་པ་རྣམས་
[247b.4]ཀྱི་མཚན་ཉིད་དང་དམིགས་པ་དང་རྒྱུ་དང་རྐྱེན་དག་བག་མེད་པ་དང་དབྲལ་བར་བྱ་བའི་དོན་དུ་ཁོང་དུ་ཆུད་པར་བྱེད་དོ། །བརྒྱ་བྱིན་དེ་སྲོག་ཆགས་གསོད་པ་སྤྲུལ་པ་བསྟན་པས་འཇིགས་ཤིང་མི་དགའ་བའི་ལྷ་དེ་དག་ཉིད་ངེས་པར་འབྱུང་བའི་ཐབས་ཀྱི་དོན་དང་། ཕན་པར་བྱ་བའི་ཕྱིར་ཡང་དང་ཡང་དུ་
[247b.5]ཆོས་སྟོན་པར་བྱེད་དོ། །གཙོ་བོ་སེམས་ལས་བྱུང་བའི་གཡོ་ཞེས་བྱ་བ་ནི་དྲང་པོ་མ་ཡིན་པ་ཉིད་དེ། འཁོར་བར་ཤིན་ཏུ་འཆིང་བར་བྱེད་པ་མ་རུངས་པ་ཉིད་ཡིན་ནོ། །ཕྲག་དོག་ཅེས་བྱ་བ་ནི་གཞན་ལ་གནོད་པར་བྱེད་པའི་ངོ་བོ་ཉིད་ཡིན་ནོ། །གཙོ་བོ་སེར་སྣ་ཞེས་བྱ་བ་ནི་ནོར་རྫས་ཟད་དུ་དོགས་པས་
[247b.6]འཇིགས་པ་ཉིད་དང་། སེམས་ལས་བྱུང་བ་བརྐམ་པ་ཉིད་ཡིན་ཏེ། འདི་དག་ནི་ཁམས་གསུམ་ཀུན་གྱི་ས་ལས་བྱུང་བ་ཆུང་ངུ་ཡིན་ནོ། །དེ་དག་ཀྱང་ཁམས་གསུམ་དུ་སོ་སོར་དབྱེ་ན་དུ་ཡོད་ཅེ་ན། ཁྲོ་བ་དང་འཁོན་དུ་འཛིན་པ་དང་ཕྲག་དོག་དང་སེར་སྣ་དང་སྟོན་པ་དང་སྒྱུ་དང་འཚིག་པ་ནི་
[247b.7]འདོད་པའི་ཁམས་སུ་འཇུག་ལ། གཡོ་གཅིག་པུ་ནི། འདོད་པའི་ཁམས་དང་ཚངས་པའི་འཇིག་རྟེན་དུ་ཡང་འབྱུང་ངོ་། །ང་རྒྱལ་དང་ལྷག་པའི་ང་རྒྱལ་ནི་ཁམས་གསུམ་ཅར་དུ་འབྱུང་སྟེ། གཙོ་བོ་ཆོས་བཅུ་པོ་འདི་དག་ནི་ས་ཆུང་ངུ་ལས་བྱུང་བ་ཡིན་ནོ། །གཞན་ཡང་གཙོ་བོ་དགེ་བ་ཆོས་
[248a]
[248a.1]བཅུ་པོ་ས་ཆེན་པོ་ལས་བྱུང་བ་ཡོད་དེ། གང་ཞེ་ན་འདི་ལྟ་སྟེ། ཆགས་པ་མེད་པ་དང་ཞེ་སྡང་མེད་པ་དང་ངོ་ཚ་ཤེས་པ་དང་ཁྲེལ་ཡོད་པ་དང་དད་པ་དང་ཤིན་ཏུ་སྦྱངས་པ་དང་བག་ཡོད་པ་དང་བརྩོན་འགྲུས་དང་བཏང་སྙོམས་དང་འཚེ་བ་མེད་པ་ཡིན་ཏེ། དགེ་བ་འདི་དག་ནི་ས་
[248a.2]ཆེན་པོ་ལས་བྱུང་བ་ཡིན་ནོ། །དེ་ལ་འདི་དག་གི་སོ་སོའི་མཚན་ཉིད་འདི་ལྟ་སྟེ། དགེ་བའི་ཆོས་དེ་དག་ཐམས་ཅད་ཀྱི་གཞིར་གྱུར་པ་ནི་ཆགས་པ་མེད་པ་འདི་ཡིན་ཏེ། དེ་དག་ཐམས་ཅད་ཀྱི་རྩ་བར་གྱུར་པ་ཡིན་ནོ། །དེ་བཞིན་དུ་ཞེ་སྡང་མེད་པ་ཡང་ཡིན་ནོ། །ངོ་ཚ་ཤེས་པ་ཞེས་བྱ་བ་
[248a.3]ནི་བདག་ཉིད་དབེན་པར་འདུག་ཅིང་བདག་ཉིད་འཇིགས་པར་སེམས་པའོ། །ཁྲེལ་ཡོད་པ་ཞེས་བྱ་བ་ནི་ཕ་རོལ་གྱི་ཁྲེལ་ཡོད་པའོ། །དད་པ་ཞེས་བྱ་བ་ནི་འགྲོ་བའི་དང་བའོ། །ཤིན་ཏུ་སྦྱངས་པ་ཞེས་བྱ་བ་ནི་དགེ་བའི་སེམས་དང་ལུས་ཀྱི་སེམས་ཀྱི་གནས་ངན་ལེན་སེལ་བའི་གནས་ཡིན་
[248a.4]ཏེ། རབ་ཏུ་སིམ་པར་བྱེད་པའོ། །བག་ཡོད་པ་ཞེས་བྱ་བ་ནི་དགེ་བའི་ཆོས་རྣམས་སྒྲུབ་པའོ། །བཏང་སྙོམས་ཞེས་བྱ་བ་ནི་བྱ་བ་དང་མི་བྱ་བ་དང་རྒྱུ་དང་རྐྱེན་དག་ལ་སྙོམས་པར་འཇུག་པ་གང་ཡིན་པའོ། །གཙོ་བོ་མི་འཚེ་བ་ཞེས་བྱ་བ་ནི་སེམས་ཅན་རྣམས་ལ་གནོད་པ་མེད་པ་
[248a.5]ཡིན་ནོ། །དགེ་བ་འདི་དག་ནི་ས་ཆེན་པོ་ལས་བྱུང་བ་ཡིན་ཏེ་དེ་དག་བཤད་པ་ཡིན་ནོ། །འདི་དག་ལ་སེམས་མི་འཇུག་པ་དེ་དག་ནི་འཆི་བའི་ཚེ། གཤིན་རྗེའི་མི་རྣམས་ཀྱི་དབང་དུ་འགྲོ་ལ། དེ་དག་འཆི་བའི་དུས་དེའི་ཚེ་ཀུན་དུ་དངང་བར་འགྱུར་རོ། །དེ་ཅིའི་ཕྱིར་ཞེ་ན། དགེ་བས་ཡང་
[248a.6]དག་པར་མ་ཟིན་པའི་ཕྱིར་རོ། །ཇི་སྐད་བསྟན་པའི་སེམས་དང་སེམས་ལས་བྱུང་བའི་ཆོས་ས་ཆེན་པོ་ལས་བྱུང་བ་རྣམས་དང་། དགེ་བ་ས་ཆེན་པོ་ལས་བྱུང་བ་རྣམས་དང་། ཆུང་ངུ་ས་ཆེན་པོ་ལས་བྱུང་བ་རྣམས་ཀྱི་རང་གི་མཚན་ཉིད་བསྡུས་པའི་མིང་ནི་བཅུ་པ་ཞེས་བྱའོ། །ཡང་གཙོ་བོ་བཅུ་
[248a.7]གཅིག་བསྒོམ་པ་ཞེས་བྱ་བ་གང་ཡིན་ཞེ་ན། འདི་ལ་དགེ་སློང་ལུས་དང་ལུས་ལ་རྟོག་པར་བྱེད་དོ། །བརྟགས་ནས་ཀུན་དུ་ཆགས་པར་མི་བྱེད། རྨོངས་པར་མི་བྱེད་ལ་དེ་སེམས་ལ་དམ་དུ་འཛིན་པར་མི་བྱེད་དེ། འདི་ནི་བསྒོམ་པ་དང་པོ་ཡིན་ནོ། །གཞན་ཡང་དགེ་སློང་དེ་བསྒོམ་པ་ལ་
[248b]
[248b.1]གོམས་པར་བྱེད་དེ། སྔོན་འདོད་པ་ཉེ་བར་སྤྱད་པ་གང་ཡིན་པ་དེ་དག་ལ་སྨོད་པར་བྱེད། རོ་མྱོང་བར་མི་བྱེད། ཡིད་ལ་མི་བྱེད། འགྱོད་པར་བྱེད་སྐྱོན་དུ་འགྲང་བར་བྱེད་པ་འདི་ནི་བསྒོམ་པ་གཉིས་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་གོམས་པར་བྱེད་དེ། འདི་ལྟར་བདག་བག་ཡོད་
[248b.2]ན། ཡུལ་ཀུན་དང་ལྡན་པའི་ཡུལ་རྣམས་ཀྱིས་མི་འཕྲོགས་ལ། བག་ལ་ཉལ་གྱི་སྦྱོར་བ་ཐམས་ཅད་ཟད་པར་འགྱུར་ཏེ། དེ་ལྟར་བག་ཡོད་པ་ལ་གནས་པ་ནི། བག་ཡོད་པ་དེ་སྒོམ་པར་བྱེད་ཅིང་། གོམས་པར་བྱེད་པ་འདི་ནི་བསྒོམ་པ་གསུམ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་
[248b.3]གོམས་པར་བྱེད་དེ། དགེ་བའི་ཆོས་རྣམས་ཡིད་ལ་བྱེད་ཅིང་དེ་དག་ཀྱང་གོམས་པར་བྱེད་པ་ནི། འདི་ལྟར་བདག་གི་དགེ་བའི་ཆོས་སྐྱེས་པ་འདི་དག་ནི་རྣམ་པར་སྨིན་པ་བདེ་བ་རྒྱུ་བདེ་བ་རྐྱེན་བདེ་བ་ཡིན་ཏེ། བདག་ལ་རྣམ་པར་སྨིན་པ་བདེ་བ་དེ་དག་འབྱུང་བར་འགྱུར་རོ་སྙམ་མོ། །དེ་བཞིན་དུ་
[248b.4]མི་དགེ་བ་རྣམས་ལ་ཡང་རྟོག་པར་བྱེད་ལ། དེའི་བསྒོམ་པ་དེ་ནི་ཡང་དག་པར་འགྱུར་ཏེ། འདི་ནི་བསྒོམ་པ་བཞི་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་གོམས་པར་བྱེད་དེ། འདི་ལྟར་བདག་ལ་ཚོར་བ་བདེ་བ་སྐྱེས་པ་དེ་ཅི་ལས་བྱུང་། རང་བཞིན་ཅི་ཡིན་རྒྱུ་ཅི་ཡིན་རྐྱེན་ཅི་ཡིན་གཞི་ཅི་
[248b.5]ཡིན། སྐྱེས་པ་དེས་བདག་གི་སེམས་གཡེང་བར་མི་བྱེད་དམ་ཞེས། ཚོར་བ་དེ་དག་ལ་ཡང་དག་པ་ཇི་ལྟ་བ་བཞིན་གོམས་པར་བྱེད་ལ། དེ་དག་ལ་ཡང་སྙིང་པོ་མེད་པར་ལྟ་སྟེ། གསོབ་དང་གསོག་དང་སྙིང་པོ་མེད་པར་གོམས་པར་བྱེད་པ་འདི་ནི་བསྒོམ་པ་ལྔ་པ་ཡིན་ནོ། །ཡང་དགེ་སློང་དེ་
[248b.6]བསྒོམ་པ་གོམས་པར་བྱེད་དེ། འདི་ལྟར་འདུ་བྱེད་གང་ཡིན་པ་དེ་རྣམས་ནི་མི་རྟག་པ་དང་། སྡུག་བསྔལ་བ་དང་སྟོང་པ་དང་བདག་མེད་པ་དང་གསོག་ཕན་ཚུན་གྱི་སྟོབས་ཀྱིས་བྱུང་བ་རྣམས་འབྱུང་སྟེ། སྟོབས་གཅིག་གིས་སྐྱེད་པ་མ་ཡིན་ནོ་ཞེས་དེ་ལྟར་གོམས་པར་བྱེད་དོ། །དེ་དེ་རྣམས་ལ་
[248b.7]ཆགས་པར་མི་བྱེད་པ་འདི་ནི་བསྒོམ་པ་དྲུག་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བདུན་པ་གོམས་པར་བྱེད་དེ། འདི་ལྟར་བདག་གི་ཡིད་ལ་བྱེད་པ་དགེ་བ་དག་སྐྱེས་སོ། །དགེ་བའི་རྒྱུས་སྐྱེས་པ་དེ་ཡིད་ལ་བྱེད་པ་གཞན་གྱིས་ཉམས་ཏེ། བདག་གི་དམིགས་པ་དེ་བརྗེད་དེ། 
[249a]
[249a.1]དེ་བཞིན་དུ་བདག་གི་ཡིད་ལ་བྱེད་པ་མི་དགེ་བ་སྐྱེས་ལ། དེ་ཡང་ཡིད་ལ་བྱེད་པ་དགེ་བས་ཉམས་ཏེ། བདག་གི་དགེ་བའི་ཆོས་དེ་རྣམས་ཀྱི་བར་ཆད་བྱུང་ངོ་སྙམ་མོ། །དེ་ལྟར་རྟག་ཏུ་དམིགས་པ་ཡིད་ལ་བྱེད་པ་འདི་ནི་བསྒོམ་པ་བདུན་པ་ཡིན་ནོ། །གཞན་ཡང་དགེ་སློང་
[249a.2]དེ་བསྒོམ་པ་བརྒྱད་པ་གོམས་པར་བྱེད་དེ། འདི་ལྟར་ཆོས་ནི་རང་གི་མཚན་ཉིད་དང་སྤྱིའི་མཚན་ཉིད་ཡིན་ལ་ཆོས་འདི་དག་རང་གི་མཚན་ཉིད་ཕྱིན་ཅི་མ་ལོག་པར་འཛིན་ཏེ། ཆོས་ཐམས་ཅད་ཀྱི་འདྲེས་པ་མེད་པ་འདི་ཉིད་ནི་ཆོས་ཉིད་དུ་གནས་པ་ཡིན་ནོ། །བདག་སྐྱེས་པ་དང་གོར་མ་ཆག་པར་
[249a.3]འཆི་བ་ཉེ་བར་གནས་པར་འགྱུར་ཏེ། འདུས་བྱས་ཀྱི་ཆོས་ལ་གང་མཚན་ཉིད་གསུམ་མེད་པར་གྱུར་པ་གང་ཡང་མེད་དོ་སྙམ་དུ་དེ་ལྟར་སྒོམ་པ་ནི་ཆོས་ཐམས་ཅད་ཀྱི་མི་རྟག་པ་ཉིད་བསྒོམ་པ་ཡིན་ཏེ། དེ་ལྟར་བསྒོམ་པའི་དགེ་སློང་དེ་ནི་བསྒོམ་པ་བརྒྱད་པ་བསྒོམ་པ་ཡིན་ནོ། །གཞན་ཡང་དགེ་
[249a.4]སློང་དེ་བསྒོམ་པ་དགུ་པ་གོམས་པར་བྱེད་དེ། འདི་ལྟར་ཀུན་ནས་ཉོན་མོངས་པའི་རྩ་བ་འདོད་ཆགས་དང་ཞེ་སྡང་དང་གཏི་མུག་གསུམ་གྱི་གཉེན་པོ་མི་གཙང་བ་དང་བྱམས་པ་དང་རྟེན་ཅིང་འབྲེལ་པར་འབྱུང་བ་དེ་དག་གཉེན་པོ་ཡིན་ཏེ། དེ་ལྟར་གོམས་པར་བྱེད། རྟག་ཏུ་ཡིད་ལ་བྱེད་པ་འདི་ཡང་
[249a.5]བསྒོམ་པ་དགུ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བཅུ་པ་གོམས་པར་བྱེད་དེ། འདི་ལྟར་སངས་རྒྱས་ཀྱི་ཡོན་ཏན་རྗེས་སུ་དྲན་པ་བསྒོམ་སྟེ། །དེ་ཡང་འཇིག་རྟེན་ལ་ཕན་པ་དང་བདེ་བར་བྱ་བའི་ཕྱིར་རོ། །དེ་ལྟ་བས་ན་བདག་ཉིད་ལ་རྟག་ཏུ་ཕན་པར་འདོད་པ་རྣམས་ཀྱིས་དེ་ཉིད་བསྒོམ་པར་
[249a.6]བྱའོ་ཞེས་ཡང་དག་པར་དྲན་པར་བྱེད་པ་ནི་བསྒོམ་པ་བཅུ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བཅུ་གཅིག་པ་གོམས་པར་བྱེད་དེ། འདི་ལྟར་གཅིག་ནས་གཅིག་ཏུ་བརྒྱུད་དེ། ཐོས་པ་སྐད་ཅིག་རེ་རེ་ལ་གོམས་པར་བྱེད་དོ། །འདི་ལྟར་གཅིག་ནས་གཅིག་ཏུ་བརྒྱུད་པ་སྐད་ཅིག་རེ་རེ་ནི་མངལ་
[249a.7]ནས་བྱུང་བ་དང་སྐྱེས་པ་དང་ཤི་བའི་བར་དང་མངལ་ན་གནས་པ་དང་གཞོན་ནུ་དང་ལང་ཚོ་ནས་རྒ་བའི་མཐར་ཐུག་གི་བར་དུ་དེ་ལྟར་གོམས་པར་བྱེད་པ་དགེ་སློང་དེའམ་གཞན་ཡང་རུང་སྟེ། འཆི་བའི་ཚེ་གཤིན་རྗེའི་མིའི་དབང་དུ་མི་འགྲོ་ཞིང་བཞིན་མི་སྡུག་པར་བསྒྱུར་བ་སྡིག་པ་བྱེད་པ་གཞན་དེ་དག་
[249b]
[249b.1]ཀྱང་མཐོང་བར་མི་འགྱུར་རོ། །དྲན་པ་བཅུ་གསུམ་དང་འབྲེལ་པ་ལེགས་པར་བསྒོམ་པ་གང་ཡིན་པ་དེ་དག་ནི་ཕན་པ་དང་བདེ་བ་དང་མཐར་མྱ་ངན་ལས་འདས་པར་འགྱུར་རོ། །བཅུ་གསུམ་གང་ཞེ་ན། འདི་ལ་བག་ཡོད་པ་དྲན་པ་དང་ཉེ་བར་གནས་པ་དྲན་པ་དང་གཡེང་བ་མེད་པ་དྲན་པ་ཡིན་ཏེ། 
[249b.2]དྲན་པ་དེ་དག་ལ་ཉེ་བར་གནས་ནས་འདི་ལྟ་སྟེ། བུད་མེད་ཅེས་བྱ་བའི་ལུས་ཁ་དོག་བཟང་པོའམ་ཁ་དོག་ངན་པ་མཐོང་བ་དེའི་ནང་མི་གཙང་བ་མནམ་པའི་གཞི་དང་། མི་བརྟན་པ་ཕྱི་སའི་ཁུང་ལྟར་དྲན་པ་ཉེ་བར་གནས་པ་དང་། དྲན་པ་མི་གཡོ་བ་ནི་གྲོང་ཁྱེར་གྱི་ཕྱོགས་སམ་གྲོང་གི་ཕྱོགས་
[249b.3]དག་ཏུ་བསོད་སྙོམས་ཀྱི་ཕྱིར་རྒྱུ་བའམ་ཡུལ་དག་ཏུ་འགྲོ་བ་ན་བུད་མེད་ཀྱི་འདུ་ཤེས་ཀྱི་དབང་དུ་མི་འགྱུར་རོ། །དེ་ཅིའི་ཕྱིར་ཞེ་ན། དྲན་པ་ཉེ་བར་གནས་པའི་ཕྱིར་ཏེ། འདི་ནི་དྲན་པ་དང་འབྲེལ་པ་དང་པོ་ཡིན་ནོ། །གཞན་ཡང་དྲན་པ་དང་འབྲེལ་པ་ནི་ཕྱི་རོལ་གྱི་ཚལ་ཉམས་དགའ་བ་དང་། 
[249b.4]ཆུ་བོ་ཉམས་དགའ་བ་དང་། ལྟེང་ཀ་ཉམས་དགའ་བ་དང་། སྐྱེད་མོས་ཚལ་ཉམས་དགའ་བ་རྣམས་མཐོང་ནས་ཀྱང་འདི་ལྟར་དྲན་པ་ཉེ་བར་འཇོག་སྟེ། ཉམས་དགའ་བའི་ངོ་བོ་གང་ཡིན་པ་དེ་དག་གིས་དུས་ནི་ཕྱིས་འབྱུང་སྟེ། བྱིས་པའི་སེམས་རབ་ཏུ་ཆགས་པར་བྱེད་པ་དེ་དག་ནི་རྙི་རྙི་པོར་
[249b.5]འགྱུར་ལྷགས་པར་འགྱུར་མི་སྡུག་པར་འགྱུར་འདབ་མ་རྙིས་ཤིང་ལོ་མ་སིལ་སིལ་པོར་ལྷགས་པར་འགྱུར་རོ། །དེ་དག་དེ་ལྟར་གྱུར་གྱིས་ཀྱང་ཐམས་ཅད་དུ་འབྱུང་བར་ཡང་མི་འགྱུར་ལ། ཀྱེ་མ་འདི་དག་ལ་ཉམས་དགའ་བ་ཅི་ཞིག་ཡོད་སྙམ་སྟེ། དེ་ལྟར་དྲན་པ་དང་འབྲེལ་པར་བྱེད་དོ། །
[249b.6]དེ་ལྟར་དྲན་པ་ཉེ་བར་གནས་པ་བརྐམ་པ་མེད་པ་དེ་ནི་ཕྱི་ནང་གི་ཡུལ་གྱི་གཟུགས་ཀྱིས་ཉམས་པ་མེད་ཅིང་བདུད་ཀྱིས་ཀྱང་གནོད་པ་མེད་དོ། །གཞན་ཡང་དེའི་དོན་དང་ཕན་པར་བྱ་བའི་ཕྱིར་དྲན་པ་དང་འབྲེལ་པ་གསུམ་པ་དེ་དྲན་པར་བྱེད་དོ། །ཇི་ལྟར་དྲན་པར་བྱེད་དྲན་པ་དང་འབྲེལ་པའི་
[249b.7]དམིགས་པ་ནི་གང་ཡིན་ཞེ་ན། འདིས་སྔོན་ཟོས་པའམ་ཉལ་བའམ་དགའ་བར་བྱས་པའམ་དམིགས་པ་བསྟེན་པ་གང་ཡིན་པ་དེ་དག་དྲན་ནས་རྟོག་པར་མི་བྱེད་ཅིང་ཡིད་ལ་དམ་དུ་འཛིན་པར་མི་བྱེད་དོ། །དེ་ལྟར་དེ་བྱིས་པ་སོ་སོའི་སྐྱེ་བོ་རྣམས་ཀྱི་དབང་པོ་དག་ནི་ཚིམ་པ་མེད་དོ་སྙམ་སྟེ། དེ་ལྟར་
[250a]
[250a.1]དྲན་པ་དང་འབྲེལ་བར་བྱེད་དོ། །གཞན་ཡང་དྲན་པ་དང་འབྲེལ་པ་བཞི་པ་དྲན་པར་བྱེད་དེ། གང་དུ་རྙེད་པ་དང་བཀུར་སྟི་དང་མལ་སྟན་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་རབ་ཏུ་མང་པོ་ཐོབ་པ་དེར་དགའ་བ་དང་འབྲེལ་པར་མི་བྱེད་ཅིང་ཀུན་དུ་ཆགས་པར་མི་བྱེད་དོ། །
[250a.2]འདི་ལྟར་རྙེད་པ་དང་བཀུར་སྟི་ལྷུར་བྱེད་པས། དགེ་སྦྱོང་ཉམས་པར་འགྱུར་ལ། གང་ཟག་དེ་ཡང་པགས་པ་རལ་ནས་ཤ་རལ་བར་འགྱུར། ཤ་རལ་ནས་ཆུ་རྒྱུས་ཆད་པར་འགྱུར། ཆུ་རྒྱུས་ཆད་ནས་རུས་པ་ཆག་པར་འགྱུར། རུས་པ་ཆག་ནས་རྐང་ཡང་ཟད་པར་འགྱུར་ཏེ། རྙེད་པ་དང་བཀུར་
[250a.3]སྟིས་ནི་དེ་ལྟར་བྱེད་པར་འགྱུར་རོ། །རྙེད་པ་དང་བཀུར་སྟི་འདི་ནི་དགེ་བའི་ཆོས་ཐམས་ཅད་ཀྱི་བར་ཆད་བྱེད་པའི་རྒྱུ་ཡིན་ཏེ། ལེགས་པར་དྲན་པ་ཉེ་བར་གནས་པ་ནི། ཕྱོགས་གཅིག་ལ་གནས་པ་ཡིན་ནོ། །གཞན་ཡང་དྲན་པ་དང་འབྲེལ་པ་ལྔ་པ་དྲན་པར་བྱེད་དེ། གྲོང་དང་གྲོང་ཁྱེར་དང་ལྗོངས་
[250a.4]སུ་རབ་ཏུ་རྒྱུ་བར་མི་བྱེད། གྲོང་ཁྱེར་དག་ལ་སྟེན་པར་མི་བྱེད། ཡུལ་མི་དག་དང་འབྲེལ་པའི་གཏམ་སྨྲ་བའི་ངོ་བོར་མི་བྱེད། འདུ་འཛི་དང་དགའ་བར་གནས་པར་མི་བྱེད་དོ། །འདི་ལྟར་གྲོང་དང་གྲོང་ཁྱེར་དང་ལྗོངས་སུ་གནས་པར་བྱེད་པ་གང་ཡིན་པ་དེ་དག་ནི་བློ་གཡེངས་པར་འགྱུར་ལ་རང་གི་དོན་
[250a.5]ཀྱང་བྱེད་པར་མི་ནུས་སོ། །དེ་ལྟར་དེ་དག་གི་དོན་ཇི་ལྟ་བ་བཞིན་མཐོང་བ་ཉིད་ཀྱིས་དྲན་པ་སྐྱེ་བར་འགྱུར་རོ། །གཞན་ཡང་དྲན་པ་དང་འབྲེལ་པ་དྲུག་པ་དྲན་པར་བྱེད་དེ། དེ་ལྟར་སྐྱོན་དུ་ལྟ་བ་དེ་ནི་དུར་ཁྲོད་དང་ཤིང་དྲུང་དང་སོག་ཁྲོད་དང་རིའི་གསབ་གསེབ་དང་ཁང་སྟོང་དུ་སྟེན་པར་བྱེད་ཅིང་སུ་དང་
[250a.6]ཡང་ལྷན་ཅིག་གནས་པར་མི་བྱེད་འདྲེ་བར་མི་བྱེད་དོ། །འདི་ལྟར་འདྲེ་བར་མི་བྱེད་པའི་དགེ་སློང་དེ་ནི་དགེ་བའི་ཆོས་རྣམས་འཐོབ་པར་འགྱུར་ལ། སྤང་བར་བྱ་བ་ཡང་སྤོང་བར་འགྱུར་རོ། །གཞན་ཡང་དྲན་པ་དང་འབྲེལ་པ་བདུན་པ་དྲན་པར་བྱེད་དེ། ལྷའི་གཏམ་རྣམས་ལ་ཡང་ཆགས་པ་མི་སྐྱེད་
[250a.7]ལ། སེམས་ཅན་དམྱལ་བ་པའི་གཏམ་རྣམས་ལ་ཡང་ཡིད་འབྱུང་བར་མི་བྱེད་དོ། །དེ་འདི་སྙམ་དུ་དྲན་པར་བྱེད་དེ། ལྷ་རྣམས་ཀྱི་མཐའ་ནི་ལྟུང་ཞིང་གནོད་པ་དང་བཅས་ལ་གཤིན་རྗེའི་མིའི་དབང་དུ་གྱུར་པ་ཡིན་ནོ། །སེམས་ཅན་དམྱལ་བ་པ་ཡང་ལས་ཀྱིས་དྲངས་པ་ཡིན་ཏེ། རྗེས་སུ་དགའ་བར་མི་བྱ་
[250b]
[250b.1]ཞིང་གཞན་བྱེད་པ་ཡང་ཕྱིར་བཟློག་པར་བྱའོ་སྙམ་སྟེ། དེ་མཐོ་རིས་ལ་ཡང་མི་དགའ། སེམས་ཅན་དམྱལ་བ་ལ་ཡང་འཇིགས་པ་མེད་དེ། དགའ་བ་དང་འཇིགས་པ་སྤངས་པ་དེ་ནི་དགེ་བ་དྲན་པའི་ངོ་བོར་འགྱུར་ཏེ། དྲན་པ་ཉེ་བར་གནས་པ་ཡིན་ནོ། །གཞན་ཡང་དྲན་པ་དང་འབྲེལ་པ་བརྒྱད་པ་
[250b.2]དྲན་པར་བྱེད་དེ། བདག་གི་དྲན་པ་ཉེ་བར་གནས་པ་ནི་ལེགས་པ་ཡིན་ཏེ། མི་དགེ་བའི་ཆོས་སྣང་བ་རྣམས་ཉམས་ཤིང་ཟད་ལ་བཅོམ་ཞིང་སྤངས་པར་གྱུར་ཏོ། །གཞན་ཡང་ཡིད་ལ་མི་དགེ་བ་སྐྱེས་པ་དེས་བདག་གི་དགེ་བ་དྲན་པ་ཉམས་ཤིང་བདག་གི་ཀུན་ནས་བར་ཆད་བྱུང་སྟེ། དེ་ལ་བདག་གིས་
[250b.3]ཡང་དགེ་བའི་དྲན་པ་ཉིད་བསྐྱེད་པར་བྱའོ་སྙམ་ནས། དེ་ལྟར་དམིགས་པ་དང་མཚན་ཉིད་དྲན་པ་དེ་གཅིག་ནས་གཅིག་ཏུ་འགྲང་བར་བྱེད་དོ། །ཡིད་ལ་གཅིག་ཏུ་གྱུར་ཅིང་གཅིག་ཏུ་འདུས་པ་ནི་དྲན་པ་ལས་སུ་རུང་བར་འགྱུར་རོ། །དེ་ནི་ཆུ་བོའི་ཤུགས་ཀྱི་རླབས་མི་བརྟན་པ། ཡུལ་ནོར་བ་
[250b.4]དགྲ་ལྟ་བུ་དག་ལས་སེམས་འཛིན་པར་ནུས་སོ། །གཞན་ཡང་དྲན་པ་དང་འབྲེལ་པ་དགུ་པ་དྲན་པར་བྱེད་དེ། ཉིན་གཅིག་བཞིན་སངས་རྒྱས་ཀྱི་ཡོན་ཏན་རྗེས་སུ་དྲན་པར་བྱེད། དམ་པའི་ཆོས་ལ་རྟག་ཏུ་གུས་པར་བྱེད། བླ་མ་རྣམས་ལ་དད་པར་བྱེད་ཅིང་དེའི་བསྒྲུབ་པ་ལ་ཡང་གནས་པར་
[250b.5]བྱེད། བློ་ཤིན་ཏུ་མཉམ་པར་གཞོག་པར་བྱེད། གཉའ་ཤིང་གང་ཙམ་དུ་ལྟ་བར་བྱེད། སེམས་ཅན་ཐམས་ཅད་ལ་ཕན་པར་མོས་པ་དྲན་པར་བྱེད་དེ། དེའི་དྲན་པ་དང་འབྲེལ་པ་དེ་ནི་འབྲས་བུ་དང་བཅས་པ་མཐའ་མྱ་ངན་ལས་འདས་པར་འགྱུར་རོ། །གཞན་ཡང་དྲན་པ་དང་འབྲེལ་པ་བཅུ་པ་
[250b.6]དྲན་པར་བྱེད་དེ། བློ་གྲོས་ཤིན་ཏུ་མཉམ་པར་གཞོག་པར་བྱེད་ལ། འདི་ལྟར་འཇིགས་པ་ཆེན་པོ་བཞི་པོ་འདི་དག་འོང་སྟེ། རྒ་བ་དང་ན་བ་དང་འཆི་བ་དང་རྒུད་པ་དང་བཞིའོ། །དེ་དགྲ་ཆེན་པོ་དེ་དག་གིས་རྟག་ཏུ་རྣམ་པར་འཇིགས་ཏེ། དགའ་བར་མི་སེམས་སོ། །བཞི་ཞིག་ཀྱང་ཤིན་ཏུ་མི་
[250b.7]བརྟན་པར་མཐོང་སྟེ། ཚེ་དང་ནད་མེད་པ་དང་ལང་ཚོ་དང་ཕུན་སུམ་ཚོགས་པ་བཞིའོ། །དེ་སྔར་བསྟན་པ་བཞི་པོ་དེ་དག་ལ་རྟག་ཏུ་འཇིགས་ཤིང་མི་བརྟན་པ་གཞན་ཡང་གོམས་པར་བྱེད་པ་ནི་ཡུལ་རྣམས་ཀྱིས་འཕྲོགས་པར་མི་འགྱུར་ཞིང་། དགའ་བའི་འདོད་ཆགས་ཀྱི་དབང་དུ་མི་འགྲོ་ལ། 
[251a]
[251a.1]དྲན་པ་ཉེ་བར་གནས་པར་འགྱུར་ཏེ། ཉོན་མོངས་པའི་རི་ཟད་པར་ནུས་སོ། །གཞན་ཡང་དྲན་པ་དང་འབྲེལ་བ་བཅུ་གཅིག་པ་དྲན་པར་བྱེད་དེ། དགེ་འདུན་ལ་གང་ཟག་གིས་འབྱེད་པར་མི་བྱེད་ལ། ལེ་ལོ་ལ་བརྩོན་ཞིང་སྤྱོད་པར་མི་བྱེད། གང་ཟག་གིས་གང་ཟག་རབ་ཏུ་
[251a.2]འབྱེད་པར་བྱེད་པ་ནི་ཉམས་པར་འགྱུར་བས། གནོད་པར་མི་བྱེད་ལ་ཕན་པར་ཡང་མི་བྱེད་པ་དེ་ནི། དེ་ལྟར་སེམས་དང་བར་འགྱུར་ཞིང་དེའི་དྲན་པ་ཡང་ལས་སུ་རུང་བར་འགྱུར་ཏེ། གནོད་པ་མེད་པ་ལྷུར་ལེན་པར་བྱེད་དོ། །གཞན་ཡང་དྲན་པ་དང་འབྲེལ་བ་བཅུ་གཉིས་པ་དྲན་པར་བྱེད་དོ། །
[251a.3]རྟག་ཏུ་དམ་པའི་ཆོས་ཉན་པ་ལྷུར་ལེན་པར་བྱེད་དོ། །དེ་ལྷུར་ལེན་པ་དང་ལྡན་པ་དེས་ཆོས་འཛིན་པར་བྱེད་པ་གང་ཡིན་པ་དེ་དག་ཕྱིར་ཞིང་དམ་དུ་འཛིན་པར་བྱེད་དོ། །ཁ་ན་མ་ཐོ་བ་དང་བཅས་པ་དང་ཁ་ན་མ་ཐོ་བ་མེད་པའི་ཆོས་རྣམས་རྣམ་པར་ཤེས་པར་བྱེད་དེ། དེ་མར་མེས་མུན་ནག་གི་
[251a.4]གཟུགས་དག་མཐོང་བ་ལྟར་བཅོམ་ལྡན་འདས་ཀྱིས་གསུངས་པའི་ཆོས་ཀྱི་སྒྲོན་མས་ཁ་ན་མ་ཐོ་བ་དང་བཅས་པ་དང་། ཁ་ན་མ་ཐོ་བ་མེད་པ་དག་མཐོང་ངོ་། །དེ་ལྟར་ཤིན་ཏུ་མཉམ་པར་གཞག་པའི་དྲན་པ་འབྱུང་བ་དེ་ནི་ཉོན་མོངས་པའི་དྲ་བའི་དབང་དུ་མི་འགྲོ་ཞིང་བདུད་ཀྱི་དབང་དུ་མི་འགྲོ་སྟེ། 
[251a.5]དེ་ལྟར་དྲན་པ་དང་འབྲེལ་པ་བཅུ་གཉིས་པ་ཡང་དྲན་པར་བྱེད་དོ། །གཞན་ཡང་དྲན་པ་དང་འབྲེལ་པ་བཅུ་གསུམ་པ་དྲན་པར་བྱེད་དེ། སྐད་ཅིག་སྐད་ཅིག་ལ་ལུས་དང་སེམས་དང་ཚོར་བའི་རང་གི་མཚན་ཉིད་སྒྲུབ་པའི་དྲན་པ་འབྱུང་སྟེ། དྲན་པ་ཉེ་བར་གཞག་པ་འདི་དག་སོ་སོར་ཤེས་པར་བྱེད་
[251a.6]ཅིང་ཡིད་ལ་ཡང་དམ་དུ་འཛིན་པར་བྱེད་དོ། །ཡིད་ལ་བྱས་པ་དེ་རྣམས་ཀྱིས་བག་མེད་པ་ལ་སྟེན་པར་མི་འགྱུར་ཞིང་། བག་ཡོད་པ་ལ་སྟེན་པར་བྱེད་པ་དེ་ནི་གཤིན་རྗེའི་མིའི་དབང་དུ་འགྲོ་བར་མི་འགྱུར་ལ་རང་དབང་དུ་འགྱུར་དྲན་པ་ཉམས་པར་མི་འགྱུར་བ་དང་། དུས་མ་ཡིན་པ་ལ་སྤྱོད་པར་མི་
[251a.7]འགྱུར་བ་དང་། ཡུལ་མ་ཡིན་པར་སྤྱོད་པར་མི་འགྱུར་བ་དང་། སྤྱོད་ཡུལ་མ་ཡིན་པར་སྤྱོད་པར་མི་འགྱུར་ཏེ། འབྲེལ་པ་འདི་དག་ནི་དྲན་པ་ཐམས་ཅད་ཀྱི་ནང་དུ་འབྲེལ་པ་ཡིན་ནོ། །གཞན་ཡང་སེམས་ཀྱི་ཁམས་བཅུ་བཞི་བསྒོམ་པར་བྱ་ཞེས་གང་སྨྲས་པ། ལེགས་པར་བསྒོམ་ན་ཤིན་ཏུ་སྦྱང་
[251b]
[251b.1]བ་བྱས་ཤིང་ཤིན་ཏུ་དུལ། ཤིན་ཏུ་དག་པར་འགྱུར་ལ། བག་མེད་པས་ཕྲོགས་པར་ཡང་མི་འགྱུར་རོ། །འདི་ལྟ་སྟེ། མོས་པ་དང་། བརྩོན་འགྲུས་དང་རབ་ཏུ་ཞི་བ་དང་། སློབ་དཔོན་ལ་བསྙེན་བཀུར་བ་དང་། སྡིག་པའི་གྲོགས་པོ་ཡོངས་སུ་སྤངས་པ་དང་། སངས་རྒྱས་ཀྱི་གསུང་ལ་གོམས་པ་
[251b.2]དང་། ཚུལ་བཞིན་ཡིད་ལ་བྱེད་པ་ལ་གོམས་པ་དང་། རྒོད་པ་ཡོངས་སུ་སྤངས་པ་དང་། ཆོས་དང་ཆོས་མ་ཡིན་པའི་རྒྱུ་དང་འབྲས་བུ་ལ་དད་པ་དང་། སྔོན་གྱི་འདོད་པ་བརྗེད་པ་དང་། བུད་མེད་ལ་ལྟ་བ་ཡོངས་སུ་སྤངས་པ་དང་། གཉེན་ལ་ལྟ་ཞིང་ལྷག་པར་སྤྱོད་པ་མེད་པ་དང་། ཡུལ་ཐམས་
[251b.3]ཅད་ཡང་དག་པར་བཟུང་བ་དང་། སྐྱེ་བ་དང་འཆི་བའི་འཇིགས་པ་ཡིན་ཏེ། བཅུ་བཞི་པོ་འདི་རྣམས་ཀྱིས་སེམས་ཡོངས་སུ་བསྒོམས་པ་དེ་ནི་ཤིན་ཏུ་ཡོངས་སུ་བསྒོམས་པ་ཡིན་ལ། རྒྱུ་འདི་རྣམས་ཀྱིས་ཤིན་ཏུ་ཡོངས་སུ་སྦྱང་བ་བྱས་པ་ནི་འཆི་བའི་ཚེ་འགྲོ་བ་ངན་པའི་ཕོ་ཉ་མི་འབྱུང་ལ། ངན་
[251b.4]སོང་གི་སྒོ་ཡང་འབྱེ་བར་མི་འགྱུར། དམ་པའི་ཆོས་ལ་བླུན་པར་མི་འགྱུར། མི་མགུལ་དུ་ཐག་པས་བཅིངས་པ་ལྟར་གར་དགའ་དགུར་འགྲོ་བ་རྒྱུ་བ་རྣམས་སུ་ཁྲིད་པར་མི་འགྱུར། མི་ངན་པ་ཡིད་ཆེས་པའི་བྱ་མ་རྟ་ལྟ་བུའི་ལས་བྱེད་པར་མི་འགྱུར་རོ། །འདི་དག་ཐམས་ཅད་ནི་དམ་པའི་ཆོས་ཐོབ་པ་
[251b.5]ན་འདི་ལྟ་སྟེ། སེམས་ཤིན་ཏུ་དུལ་ཞིང་ཤིན་ཏུ་སྦྱང་བ་བྱས་ལ། ཤིན་ཏུ་མཐར་ཕྱིན་པ་ནི་ལྷ་དང་མི་རྣམས་ཀྱི་ནང་དུ་ཁྲིད་པར་བྱེད་དོ། །ཕྱིས་ཀྱང་མྱ་ངན་ལས་འདས་པའི་གྲོང་ཁྱེར་གྱི་སྒོ་འབྱེད་པར་འགྱུར་རོ། །དེ་ལྟ་བས་ན་གཙོ་བོ་འདི་དག་ལ་སེམས་ཡོངས་སུ་སྦྱང་བ་བྱས་པ་དེ་ནི་ཤིན་ཏུ་སྦྱང་བ་བྱས་པ་
[251b.6]ཡིན་ཏེ། གཤིན་རྗེའི་མིའི་དབང་དུ་འགྲོ་བར་མི་འགྱུར་རོ། །ཡང་བརྒྱ་བྱིན་དེ་ངན་སོང་གི་འཇིགས་པས་ཉེན་ཅིང་གཤིན་རྗེའི་མི་མཐོང་བས་ཉམ་ཐག་པའི་ལྷ་རྣམས་ལ་ཆོས་སྟོན་པར་བྱེད་དོ། །འདི་ལྟར་བདག་གིས་ཁྱེད་ཅག་ལ་ཆོས་གཅིག་ནས་བཟུང་སྟེ། རིམ་པ་རེ་རེ་ལས་བཅུ་བཞིའི་བར་དུ་ཆོས་བསྟན་
[251b.7]པ་རིམ་པ་དེ་ལ་བབ་སྟེ་དངོས་པོ་བཅོ་ལྔ་བཤད་པར་བྱའོ། །བཅོམ་ལྡན་འདས་ལས་བདག་གིས་ཇི་ལྟར་ཐོས་པ་དེ་ལྟར་ཁྱེད་ཅག་ལ་ཡང་བཤད་པར་བྱའོ། །དངོས་པོ་བཅོ་ལྔ་གང་ཞེ་ན། ཁྱིམ་གྱི་གནས་ནས་བྱུང་ནས་དགེ་སྦྱོང་དུ་དམ་བཅས་པས་སྤང་བར་བྱ་ཞིང་དམད་པར་བྱ་བ་དང་། གཞན་བྱེད་པ་
[252a]
[252a.1]ཡང་ཕྱིར་བཟློག་པར་བྱ་བ་གང་ཡིན་པ་དེ་དག་ཡིན་ནོ། །འདི་ལྟ་སྟེ། དང་པོ་ཁོ་ནར་དངོས་པོ་གོས་ངུར་སྨྲིག་ཉིད་ཡོངས་སུ་ཤེས་པར་བྱ་སྟེ། གང་རྒྱགས་པ་ཡང་དག་པར་སྐྱེད་པར་མི་བྱེད་པའི་གོས་ངུར་སྨྲིག་གི་རྣམ་པ་དེ་ལྟ་བུ་བགོ་བར་བྱའོ། །དེ་ཅིའི་ཕྱིར་ཞེ་ན། གོས་ངུར་སྨྲིག་གི་
[252a.2]རྒྱགས་པས་མྱོས་པ་ནི་ལུང་བོང་ལྟར་སྤྱོད་ཅིང་འགྲོ་བ་འབྱེད་པར་བྱེད་པ་ཡིན་ལ། རྒྱགས་པའི་ལུས་དེ་སྒེག་པ་ལྷུར་ལེན་པར་འགྱུར་རོ། །དེ་ནི་དགེ་བའི་ཆོས་སྒྲུབ་པར་མི་བྱེད་ལ། བུད་མེད་ལ་ལྟ་བ་ལྷུར་ལེན་པར་བྱེད་དོ། །དེ་རྒོད་པ་ལ་འཇུག་པར་བྱེད་དེ། དེ་ལྟར་སེམས་ཡང་བ་གཞན་གང་ཡིན་པ་
[252a.3]དེ་ཡང་གོས་ཀྱིས་རྒྱགས་པར་འགྱུར་རོ། །དེ་ལྟ་བས་ན་བགོ་བར་བྱ་བ་དེ་ནི་གང་གིས་དྲོ་བ་དང་གྲང་བས་འཇིགས་པར་མི་འགྱུར་ཞིང་། གང་གིས་ལུས་གཡོག་པ་ཙམ་དུ་གྱིས་ཤིག་དང་། དེ་ནི་བག་མེད་པའི་འགྲོ་བའི་དབང་དུ་མི་འགྱུར་ཞིང་། འཆི་བའི་དུས་ན་ཡང་འགྱོད་པ་ཡོད་པར་མི་འགྱུར་
[252a.4]རོ། །དངོས་པོ་ཡོངས་སུ་ཤེས་པར་བྱ་བའི་འདི་ནི་ཡོངས་སུ་ཤེས་པར་བྱ་བ་དང་པོ་ཡིན་ནོ། །གཞན་ཡང་དངོས་པོ་གང་ཡོངས་སུ་ཤེས་པར་བྱ་བ་གཉིས་པ་ནི་དགེ་སྦྱོང་ཆོག་ཤེས་པར་གནས་པས་ཤེས་པར་བྱ་བ་ཡིན་ཏེ། བདག་ཤེས་པ་འམ། རབ་ཏུ་བྱུང་བ་གང་གིས་ཚུལ་ཁྲིམས་དང་ལྡན་པར་
[252a.5]འགྱུར་སྙམ་ནས། དེའི་རྗེས་སུ་འཇུག་པར་བྱེད་ལ་སྦྱིན་བདག་དང་སྦྱིན་པ་པོ་ལས་མལ་སྟན་དང་། ན་བའི་གསོས་སྨན་གྱི་རྐྱེན་གྱི་ཡོ་བྱད་དང་དེ་དང་འཐུན་པ་དང་དེ་དང་འདྲ་བ་དག་ལེན་པར་མི་བྱེད་པ་དེ་ནི། དེ་ལྟར་བར་ཆད་འབྱུང་བར་མི་འགྱུར་ཏེ། འདི་ནི་ཡོངས་སུ་ཤེས་པར་བྱ་བའི་དངོས་པོ་གཉིས་
[252a.6]པ་ཡིན་ནོ། །གཞན་ཡང་ཡོངས་སུ་ཤེས་པར་བྱ་བའི་དངོས་པོ་གསུམ་པ་ནི་དེའི་ཆགས་པས་མལ་སྟན་ཡིད་ལ་མི་བྱ་བ་དང་དགོན་པ་དང་ཚལ་དེ་དག་ན་གནས་པ་བཏང་ནས། གང་དུ་ཡོན་ཏན་དང་ལྡན་པར་འགྱུར་བ་མ་ཡིན་པ་བསོད་སྙོམས་སམ། ཐུག་པ་མང་པོ་སྦྱིན་པ་དེ་དག་འདོད་པས་གྲོང་
[252a.7]གི་ནང་ངམ། གྲོང་ཁྱེར་གྱི་ནང་དུ་གནས་པ་དེ་ནི་དེའི་བར་ཆད་ཆེན་པོ་འབྱུང་ལ། དགེ་བའི་ཆོས་མི་སྒྲུབ་པ་དེ་དང་ཆོག་མི་ཤེས་པ་དེ་དང་ཡང་དག་ལྡན་པར་འགྱུར་རོ། །དགེ་སྦྱོང་གི་མཆོག་ནི་འདི་ཡིན་ཏེ་འདི་ལྟ་སྟེ། ཆོག་ཤེས་པ་དང་བག་ཡོད་པའོ། །ཆོག་མི་ཤེས་པ་དེ་དག་ཉིད་ལ་དགའ་བ་གང་
[252b]
[252b.1]ཡིན་པ་དེ་ནི་བསླུས་པར་འགྱུར་ཞིང་། མི་ངན་པ་དག་ལ་བར་ཆད་འབྱུང་སྟེ་ངན་སྐྱུགས་ཟ་བ་དང་མཚུངས་སོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་གཉིས་པ། དེ་ནས་གཞན་ཡང་དངོས་པོ་བཞི་པ་ཡོངས་སུ་ཤེས་པར་བྱ་སྟེ། དེ་ཡང་གང་ཞེ་ན་
[252b.2]འདི་ལྟ་སྟེ། ཁ་ཏོན་རབ་ཏུ་ཤེས་ལ། ཁ་ཏོན་འདོན་པ་དེ་དང་ཡང་དག་པར་ལྡན་པ་ཤེས་པ་དེ་ཙམ་གྱིས་ཆོག་སྟེ་ལྷག་པར་མི་བསླབ་བོ། །བདག་གིས་ལྷག་པར་སོ་སོར་ཤེས་ན། སྦྱིན་བདག་དང་སྦྱིན་པ་པོ་དག་གིས་རྣ་ལམ་དུ་ཐོས་པ་ཡིན་ནོ་སྙམ་ནས། ན་བའི་གསོས་སྨན་རྐྱེན་གྱི་ཡོ་བྱད་རྣམས་
[252b.3]བདག་ལ་སྦྱིན་པར་བྱེད་དོ། །དེ་བདག་ལ་བར་ཆད་དང་ལྡན་པར་འགྱུར་བས། དེ་ནི་བདག་ལ་འོས་པ་མ་ཡིན་ནོ་སྙམ་པའི་བདག་ཉིད་དེ་ནི་ཆོག་ཤེས་པ་ཡིན་ཏེ། དགེ་སློང་དེ་ལྟ་བུ་ནི་ཆོག་ཤེས་པ་ཡིན་ནོ། །གཞན་ཡང་དངོས་པོ་ལྔ་པ་ཡོངས་སུ་ཤེས་པར་བྱ་བ་ནི་གང་གིས་འདོད་པ་ཆུང་བ་དང་ཆོག་ཤེས་པ་
[252b.4]དང་བག་ཡོད་པ་ལ་གནས་པ་ཡིན་ཏེ། དངོས་པོ་དེ་གང་ཞེ་ན། འདི་ལ་དགེ་སྦྱོང་གང་ཞིག་དགེ་འདུན་གྱིས་མངགས་སམ་ནད་པའི་ཕྱིར་རམ་ནོར་རྫས་ཀྱི་ཕྱིར་མངགས་པའམ་སྦྱིན་པ་པོ་དང་སྦྱིན་བདག་གི་དྲུང་དུ་མངགས་པ་ལས་ཁྱིམ་ལ་ཉེ་བར་སྟེན་པར་བྱེད་ལ། དེ་སྦྱིན་བདག་དེ་དག་གི་དྲུང་ན་བཏུང་བ་
[252b.5]དག་ཀྱང་འཐུང་ཞིང་འདུག་ན། དེ་ནི་དེའི་ཀུན་འབྱུང་བའི་བར་ཆད་དོན་མེད་པར་གྱུར་ལ། ལུས་ཡོངས་སུ་ངལ་བ་དོན་མེད་པ་དང་། རྩོལ་བ་དོན་མེད་པར་འགྱུར་རོ། །དེ་ཅིའི་ཕྱིར་ཞེ་ན། དེ་ཡང་དེ་མངོན་པར་འདོད་ཅིང་རོ་ལ་འཆུམས་པས་ཉམས་པ་ཁྱིམ་དེ་ཉིད་དུ་འགྲོ་སྟེ། དེ་དེར་ཡང་བ་ཉིད་ཀྱིས་འགྲོ་བར་
[252b.6]བྱེད་དོ། །དེས་ན་བདག་ལ་ཕན་པར་མི་བྱེད་ལ། ནད་པ་ལ་ཡང་ཕན་པར་མི་བྱེད་ཅིང་། དགེ་འདུན་གྱི་བྱ་བ་ཡང་སྒྲུབ་པར་མི་བྱེད་དོ། །རྒྱུ་ཡང་བ་རྣམས་ཀྱི་ནང་ན་མཆོག་ནི་འདི་ཡིན་ཏེ་འདི་ལྟ་སྟེ། ཁྱིམ་གཅིག་ཏུ་འཇུག་ཅིང་བཟའ་བཏུང་ལ་དགའ་བ་ཉིད་དང་གང་ཆུང་ཟད་སྨྲ་བ་དང་འཆལ་པ་ཡིན་ཏེ། 
[252b.7]ཆོས་གསུམ་པོ་དེ་དག་ནི་འཇིག་རྟེན་པ་དང་འཇིག་རྟེན་ལས་འདས་པས་སྨད་པར་བྱ་བའི་གནས་ཡིན་ནོ། །དེ་ལྟ་བས་ན་དེ་དག་ནི་ཆོག་ཤེས་པ་དང་། བག་ཡོད་པ་ལ་གནས་པ་དག་གིས་ཡོངས་སུ་སྤང་བར་བྱའོ། །གཞན་ཡང་དངོས་པོ་དྲུག་པ་ཡོངས་སུ་ཤེས་པར་བྱ་བ་ནི། དགེ་སྦྱོང་འདོད་ཆེན་ཆུང་
[253a]
[253a.1]བས་སམ། རབ་ཏུ་བྱུང་བ་བསོད་སྙོམས་ལ་ཡང་དག་པར་གནས་པས། ཇི་ཙམ་དུ་ཉིན་གཅིག་འགྲངས་པའི་བསོད་སྙོམས་དེ་ཙམ་ཞིག་བླང་བར་བྱའི། སང་དག་གི་ནི་སོ་སོར་བསགས་པར་མི་བྱའོ། །དེ་ལ་མངོན་པར་ཆགས་པར་གྱུར་ན་དེའི་སེམས་དེ་ཡང་བར་འགྱུར་ཏེ། བསམ་
[253a.2]གཏན་དང་འདོད་པ་དག་ལ་སེམས་དང་བ་མེད་པར་འགྱུར་རོ། །བསོད་སྙོམས་འདི་དག་ཟད་པར་མ་གྱུར་ཅིག་སྙམ་ནས། དེ་ལྟར་ཆུང་ངུ་ལ་ཆགས་པ་ཡང་བར་ཆད་དུ་འགྱུར་ན། རྙེད་པ་དང་བཀུར་སྟི་དེ་དག་ལ་མངོན་པར་ཆགས་པ་ལྟ་སྨོས་ཀྱང་ཅི་དགོས་ཏེ་དངོས་པོ་ཡོངས་སུ་འཛིན་པ་གང་
[253a.3]ཡིན་པ་དེ་དག་ནི་སྲེད་པས་ལྷག་པར་བཅིངས་པ་ཡིན་ནོ། །གཞན་ཡང་དངོས་པོ་བདུན་པ་ཡོངས་སུ་ཤེས་པར་བྱ་བ་དེ་གང་ཡིན་ཞེ་ན། འདི་ལ་མ་ཐོས་པ་དང་མ་མཐོང་བའི་ཡུལ་དང་ལྗོངས་སུ་རྒྱུ་བ་རྣམས་རྒྱུ་བ་ན། རིགས་ཆེན་པོ་ལས་རབ་ཏུ་བྱུང་བའི་དགེ་སྦྱོང་འདོད་ཆེན་ཆུང་བས་སྨྲ་བར་མི་བྱ་
[253a.4]སྟེ། འདི་ལྟར་བདག་རིགས་ཆེ་གེ་མོ་ཞིག་ལས་རབ་ཏུ་བྱུང་ངོ་ཞེའམ། བདག་རིགས་ཆེན་པོ་ལས་རབ་ཏུ་བྱུང་ངོ་ཞེས་དེ་སྐད་བདག་ཉིད་ཀྱིས་སྨྲ་བར་མི་བྱའོ། །གཞན་ཡང་ལྷན་ཅིག་གནས་པའམ། ཉེ་གནས་ཤིག་སྨྲ་ན་ཡང་ཕྱིར་བཟློག་པར་བྱའོ། །འདི་ལྟར་དགེ་སྦྱོང་གི་དངོས་པོ་ཙམ་ཉིད་ལས་སྦྱིན་
[253a.5]བདག་དང་སྦྱིན་པ་པོ་དག་མལ་སྟན་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་རྣམས་བདག་ལ་སྦྱིན་པར་བྱེད་དེ། དེས་ནི་བདག་དངོས་པོ་ཡོངས་སུ་འཛིན་པ་དང་ལྡན་པར་འགྱུར་ལ། ཇི་སྟེ་མ་བླངས་ན་བདག་གི་ཉེ་གནས་དེའི་ཡིད་མི་དགའ་བར་འགྱུར་རོ། །དེ་གལ་ཏེ་བདག་ལ་ཡིད་མི་དགའ་བར་བྱེད་ན་
[253a.6]དེ་དེ་དག་གི་བར་ཆད་དུ་འགྱུར་ཏེ། འཇིག་རྟེན་ཕ་རོལ་ལ་ཕན་པར་མི་འགྱུར་རོ། །དངོས་པོ་ཡོངས་སུ་བཟུང་བ་ཡང་དེ་ལྟར་ཡོངས་སུ་ཤེས་པར་བྱ་སྟེ། དགེ་སློང་དེ་ལྟ་བུ་ནི་འདོད་ཆེན་ཆུང་བར་འགྱུར། སྲིད་པས་མི་ཟིན་པར་འགྱུར། སེམས་གཡེངས་པར་མི་འགྱུར། དྲན་པ་ཉེ་བར་གནས་པར་འགྱུར། དམ་པའི་
[253a.7]ཆོས་དང་བསམ་གཏན་ལ་གནས་པའི་ཀུན་དགའ་བ་ལ་མངོན་པར་དགའ་བར་འགྱུར། ལུས་ལ་ལུས་ཀྱི་རྗེས་སུ་ལྟ་བ་དང་། སེམས་ལ་སེམས་ཀྱི་རྗེས་སུ་ལྟ་བ་དང་། ཚོར་བ་ལ་ཚོར་བའི་རྗེས་སུ་ལྟ་བ་དང་། ཆོས་ལ་ཆོས་ཀྱི་རྗེས་སུ་ལྟ་བར་འགྱུར་ཏེ། འདོད་ཆེན་ཆུང་བ་དེ་ནི་སྲིད་པའི་བཙོན་ར་ལས་འབྲོས་པར་
[253b]
[253b.1]ནུས་སོ། །གཞན་ཡང་འདི་ལ་དགེ་སློང་འདོད་ཆེན་ཆུང་བ་ཆོག་ཤེས་པ། རྙེད་པ་དང་བཀུར་སྟིའི་འཇིགས་པ་དང་བྲལ་བས་དངོས་པོ་བརྒྱད་པ་ཡོངས་སུ་ཤེས་པར་བྱ་སྟེ། དངོས་པོ་ཡོངས་སུ་ཤེས་པར་བྱ་བ་དེ་གང་ཞེ་ན། འདི་ལ་སྐྱེ་བོ་མང་པོ་འཛིན་པ་སྣོད་སྤྱད་དང་ཡོ་བྱད་མང་བ་ལྷན་ཅིག་གནས་པ་མང་
[253b.2]བ། རྙེད་པ་དང་བཀུར་སྟི་ལ་མངོན་པར་དགའ་བ་མང་བ། རོ་ལ་འཆུམས་པ། སྤྱན་འདྲེན་པ་ལ་ཤིན་ཏུ་ཡིད་ཞུགས་པ། གཉེན་འདུན་ལྟ་འདོད་པའི་དགེ་སྦྱོང་གིས་ཡུལ་རྒྱུ་བའི་བྱ་བའམ་ལྷན་ཅིག་གནས་པའམ་འགྲོ་བར་མི་བྱའོ། །དེ་ཅིའི་ཕྱིར་ཞེ་ན། བག་མེད་པས་ཕྲོགས་པའི་དགེ་སློང་དེ་ཇི་ལྟར་རྙེད་
[253b.3]པ་དང་བཀུར་སྟི་ལ་མངོན་པར་དགའ་བ་དེ་ལྟར་དེ་ཡང་སྐྱེ་བོས་ཤེས་པར་འགྱུར་ལ། དེ་ལྟར་འགྲོགས་པ་དེ་ལ་ཡང་རྙེད་པ་དང་བཀུར་སྟིས་གོས་པར་འགྱུར་རོ། །གལ་ཏེ་བླང་བ་དག་ཇི་སྟེ་ལེན་པར་མི་བྱེད་ན། སྣོད་སྤྱད་དང་ཡོ་བྱད་མང་བ་དང་། སྤྱན་འདྲེན་པ་ལ་མངོན་པར་དགའ་བ་དེའི་ཡིད་ཀྱི་འདུན་པ་ལ་
[253b.4]མངོན་པར་གནོད་པར་འགྱུར་རོ། །སྦྱིན་བདག་དང་སྦྱིན་པ་པོ་རྣམས་ཀྱི་དྲུང་དུ་ཡང་སོང་ནས། དགེ་སློང་འདོད་ཆེན་ཆུང་བ་དེ་ལ་སྨོད་པར་བྱེད་དེ། འདི་ལྟར་དགེ་སློང་འདི་ནི་ཚུལ་འཆོས་པ། སྐྱེ་བོ་ཐམས་ཅད་སླུ་བར་བྱེད་པ་ཡིན་ལ་ནང་གི་ཡིད་ནི་སྡིག་པ་ཅན་ཡིན་ནོ་ཞེས་དེ་ལྟར་དེ་ལ་ཡང་གནོད་པར་བྱེད་ལ། 
[253b.5]བདག་ཉིད་ལ་ཡང་གནོད་པར་བྱེད་དོ། །དེ་ལྟ་བས་ན་འདོད་ཆེན་ཆུང་བའི་དགེ་སློང་དང་འདོད་ཆེན་ཆེ་བ་དང་ལྷན་ཅིག་ཡིད་ཀྱི་ཉེས་པས་གནས་པར་མི་བྱའོ། །གཞན་ཡང་འདི་ལྟར་འདོད་ཆེན་ཆུང་བའི་དགེ་སློང་འཁོར་བས་འཇིགས་ཤིང་སྐྲག་པ་རྙེད་པ་དང་བཀུར་སྟི་དང་བྲལ་བ། རྟག་ཏུ་སེམས་མཉམ་
[253b.6]པར་བཞག་པས་དངོས་པོ་དགུ་པ་ཡོངས་སུ་ཤེས་པར་བྱའོ། །དངོས་པོ་ཡོངས་སུ་ཤེས་པར་བྱ་བ་གང་ཞེ་ན། འདི་ལྟར་ཁྱིམ་ན་གནས་པ་རིག་པའི་གནས་རྣམས་ལ་གོམས་པ་གང་ཡིན་པ་དེ་དག་རབ་ཏུ་བྱུང་བར་གྱུར་ནས། དེ་རྣམས་བསྒྲག་པར་མི་བྱ་སྟེ་འདི་ལྟ་སྟེ། སྨན་པའམ། རི་མོ་མཁན་ནམ། 
[253b.7]གར་མཁན་ནམ། གཏར་མཁན་ནམ། རྣམ་པ་དེ་ལྟ་བུ་དང་འཐུན་པའམ། རིག་པའི་གནས་གཞན་དག་ཀྱང་རུང་བསྒྲག་པར་མི་བྱའོ། །དེ་ཅིའི་ཕྱིར་ཞེ་ན། བདག་རྙེད་པ་དང་བཀུར་སྟི་ལ་མངོན་པར་དགའ་བར་སྦྱིན་བདག་དང་སྦྱིན་པ་པོས་མངོན་པར་ཤེས་པར་གྱུར་ན། དེ་ནི་བདག་གི་བར་ཆད་དུ་འགྱུར་ཞིང་དེ་
[254a]
[254a.1]ལ་རྣམ་པར་ཆགས་ན། དགེ་བའི་ཆོས་རྣམས་སྒྲུབ་པར་མི་འགྱུར། སེམས་རྩེ་གཅིག་ཏུ་མི་འགྱུར། བསམ་གཏན་གྱི་ཟས་རྣམས་ལ་བདག་གི་སེམས་དང་བར་མི་འགྱུར། དེ་བདག་གི་བར་ཆད་དུ་འགྱུར། བདག་དང་གཞན་ལ་ཕན་པ་ཉམས་པར་འགྱུར་རོ། །ལྷན་ཅིག་གནས་པ་ལྷུར་མི་
[254a.2]བྱ་སྟེ། ཡིད་དེ་དང་ཆགས་པ་དེ་ནི་ཕན་པར་མི་འགྱུར་བས་དེ་ལྟ་བས་ན་ཡོངས་སུ་སྤང་བར་བྱའོ། །གཞན་ཡང་དགེ་སློང་འདོད་ཆེན་ཆུང་བ་བློ་དང་ལྡན་པ་རྙེད་པ་དང་བཀུར་སྟི་སྤོང་བར་འདོད་པས། དངོས་པོ་བཅུ་པ་ཡོངས་སུ་ཤེས་པར་བྱ་སྟེ། འདི་ལྟར་གྲོང་ཁྱེར་དང་ཉེ་བ་ནའམ། གྲོང་དང་ཉེ་བ་ནའམ། 
[254a.3]རི་འོར་དང་ཉེ་བ་ནའམ། ཚོང་འདུས་དང་ཉེ་བའི་གཙུག་ལག་ཁང་ན་གནས་པ་གང་ཡིན་པ་འདི་དག་མཐོང་སྟེ། དགེ་སློང་དང་དགེ་སློང་མ་རྣམས་ཀྱིས་གང་བ་དང་། ཁ་ཟས་ཀྱིས་གང་བ་དང་། ཆང་འཐུང་བས་གང་བ་དང་། ཉོ་ཚོང་བྱེད་པས་གང་བ་དང་། སྦྱོར་བ་བྱེད་པས་གང་བ་དང་། ཁང་པ་ཆུང་ངུའི་ནང་ན་
[254a.4]གནས་པའི་སྟེ་ན་གྲོགས་རྣམས་དང་དགེ་སློང་དག་ལྷན་ཅིག་གནས་པ་མཐོང་ན། དགེ་སློང་འདོད་ཆེན་ཆུང་བ་ཡིད་ཞི་བ། བདུད་ཀྱི་འཆིང་བ་གཅོད་པར་འདོད་པས་གནས་པར་མི་བྱའོ། །དེ་ཅིའི་ཕྱིར་ཞེ་ན། གྲོང་ཁྱེར་པའམ། གྲོང་མིའམ། རི་བྲགས་ན་གནས་པའམ། ཚོང་འདུས་ན་གནས་པ་དེ་དག་གིས་དགེ་
[254a.5]སློང་མི་བརྟན་པ་དེ་དག་ཚུལ་ཁྲིམས་འཆལ་པར་ཁོང་དུ་ཆུད་ཅིང་རིག་ནས། དགེ་སློང་གཅིག་པོ་དེ་ལ་རྙེད་པ་དང་བཀུར་སྟི་བྱེད་དོ། །དེ་གལ་ཏེ་སོ་སོར་བླངས་ན་ནི། འདོད་ཆེན་ཆུང་བར་མི་འགྱུར་ལ། ཇི་སྟེ་སོ་སོར་མ་བླངས་ན་ནི་སྦྱིན་པ་པོ་དེ་རྣམས་ཀྱི་བར་ཆད་དུ་འགྱུར་ཞིང་གཅིག་པོ་དེ་ལ་སྦྱིན་པ་བྱིན་པ་
[254a.6]གང་ཡིན་པ་དེ་ལ་ཞེ་སྡང་གི་སེམས་རབ་ཏུ་ཉེས་པའི་དགེ་སློང་གཞན་གང་ཡིན་པ་དེ་དག་ལ་ཡང་བར་ཆད་དུ་འགྱུར་རོ། །སྐྱོན་དེ་དག་རྟོགས་ནས། དགེ་སློང་འདོད་ཆེན་ཆུང་བས་ཀུན་དུ་སྤྱོད་པ་དང་འདྲེས་པ་རྣམས་དང་ལྷན་ཅིག་གནས་པར་མི་བྱའོ། །གཞན་ཡང་དངོས་པོ་བཅུ་གཅིག་པ་ཡོངས་སུ་
[254a.7]ཤེས་པར་བྱ་སྟེ། འདི་ལྟར་འཇིག་རྟེན་པའི་ཤེས་པས་ལྟས་དག་སྟོན་པའི་ཤེས་པ་གང་ཡིན་པ་དེ་ཡང་དེས་གཞན་དག་ལ་སྨྲ་བར་མི་བྱའོ། །འདི་ལྟར་དགྲ་བཅོམ་པ་ཡིན་ནོ་སྙམ་དུ་ཤེས་ནས། དེ་ལ་རྙེད་པ་དང་བཀུར་སྟིས་མཆོད་པ་བྱེད་ལ་དེ་ནི་དེའི་བར་ཆད་དུ་འགྱུར་རོ། །འདོད་ཆེན་ཆུང་བ་སེལ་བར་མི་
[254b]
[254b.1]འགྱུར་རོ། །གཞན་ཡང་དངོས་པོ་བཅུ་གཉིས་པ་ཡོངས་སུ་ཤེས་པར་བྱ་སྟེ། འདི་ལྟར་གང་གིས་ཞིང་འདི་ལ་སྦྱིན་པ་ཆེན་པོ་སྦྱིན་པར་བྱེད་དོ་སྙམ་ནས། རྨད་དུ་བྱུང་བ་བསྟན་པའི་ཕྱིར་བཅོམ་ལྡན་འདས་ཀྱི་རིང་བསྲེལ་དག་ཁྱེར་ནས། གྲོང་ཁྱེར་ནས་གྲོང་ཁྱེར་དང་། གྲོང་ནས་གྲོང་དང་། རི་བྲགས་ནས་རི་
[254b.2]བྲགས་དང་། ཚོང་འདུས་ནས་ཚོང་འདུས་སུ་འགྲོའོ། །དེ་ཡང་ཐོས་པ་ཉུང་བ་ཡིན་ལ། དེས་འདོད་ཆེན་ཆུང་བ་ཤིན་ཏུ་ཐོས་པ་མང་པོ་དང་ལྡན་པ་དེ་ལ་ཆེད་དུ་བརྗོད་ཅིང་གཟེངས་བསྟོད་དེ་ཡང་དག་པར་དགའ་བར་བྱས་ནས་འཇུག་པར་བྱེད་དོ། །འདི་སྙམ་དུ་སྦྱིན་བདག་དང་སྦྱིན་པ་པོ་རྣམས་ལ་ཐོས་པ་མང་
[254b.3]པོས་ཆོས་འཆད་ལ། རིང་བསྲེལ་རྣམས་ལ་ཡང་གུས་པའི་སྦྱིན་བདག་དང་སྦྱིན་པ་པོ་དག་ཡོན་འབུལ་བར་བྱེད་དེ། ནོར་རྫས་དེ་དག་བདག་གིར་བྱའོ་སྙམ་དུ་སེམས་ན། འདོད་ཆེན་ཆུང་ཞིང་ཤིན་ཏུ་ཆོག་ཤེས་པ་དེ་དེ་དང་ལྷན་ཅིག་འགྲོགས་པར་མི་བྱ་འཁོད་པར་མི་བྱའོ། །གཞན་གྱི་སྐྱོན་དེས་ཚུལ་ཁྲིམས་
[254b.4]འཆལ་པ་དེ་ཡང་སྦྱིན་བདག་དང་སྦྱིན་པ་པོ་དག་གིས་ཤེས་པར་འགྱུར་ཏེ་དེ་དག་གི་བར་ཆད་དུ་འགྱུར་རོ། །དེ་ལྟ་བས་ན་ཡང་དག་པ་ཡིད་ལ་བྱེད་པའམ། གཤིན་རྗེའི་གནས་ལ་འཇིགས་ཤིང་སྐྲག་པའམ། བག་མེད་པས་འཇིགས་པ་ནི་ཚུལ་ཁྲིམས་འཆལ་པ་དང་ལྷན་ཅིག་འགྲོགས་པར་མི་བྱ་གནས་
[254b.5]པར་མི་བྱའོ། །གཞན་ཡང་དངོས་པོ་བཅུ་གསུམ་པ་ཡོངས་སུ་ཤེས་པར་བྱ་སྟེ། དགེ་སློང་འདོད་ཆེན་ཆུང་བ་བསོད་སྙོམས་སྤྱོད་པ་བག་ཡོད་པར་གནས་པ་རོ་ལ་ཆགས་པ་རྣམ་པར་སྤངས་པས་གཞན་གྱིས་དྲོད་མི་ཟིན་པར་རྟག་ཏུ་བརྟན་པ་དང་ལྡན་པར་བྱའོ། །གཞན་ཡང་དངོས་པོ་བཅུ་བཞི་པ་ཡོངས་སུ་ཤེས་
[254b.6]པར་བྱ་སྟེ། ཕྱག་དར་ཁྲོད་ན་གནས་པའམ། ཕྱག་དར་རྣམས་ཀྱིས་ཆོག་ཤེས་པ་ནི་ཆོག་ཤེས་པར་བྱ་བའི་དོན་དུ་གོས་ཤིན་ཏུ་ཟད་པ་དག་གྱོན་པར་བྱེད་དོ། །གཞན་ཡང་དགེ་སློང་ཆོག་ཤེས་པ་བདུད་ཀྱི་སྡེ་འཇོམས་པར་བྱེད་པས། དངོས་པོ་བཅོ་ལྔ་པ་ཡོངས་སུ་ཤེས་པར་བྱ་སྟེ། བཅོ་ལྔ་གང་ཞེ་ན་འདི་ལྟ་སྟེ། སྡིག་
[254b.7]པའི་གྲོགས་པོ་སྤངས་པ། གཅིག་པུ་གནས་ཤིང་གཅིག་པུ་གནས་པར་སྟོན་པ་ནི་ཐོག་མ་མེད་པའི་དུས་ནས་ཞུགས་པ། ཉོན་མོངས་པའི་རི་སྲ་བ་སྦྱོང་བར་བྱེད་དོ། །དེ་ལྟར་ཆོག་ཤེས་པ་ནི་ཤིན་ཏུ་བདེ་བ་དང་ལྡན་ཞིང་འཆི་བའི་ཚེ་ཡང་གཤིན་རྗེའི་མིའི་དབང་དུ་འགྲོ་བར་མི་འགྱུར། གཤིན་རྗེའི་ཕོ་ཉ་
[255a]
[255a.1]གཟུགས་དང་བཞིན་དང་མིག་མི་སྡུག་པར་བསྒྱུར་བ་རྣམས་མཐོང་བར་མི་འགྱུར་ལ། ཤིན་ཏུ་འཇིགས་པ་མེད་པར་འགྱུར་རོ། །དེ་ནས་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟ་ཇི་ལྟར་ཆོག་ཤེས་ལ། །སྡོམ་བརྩོན་རྟག་ཏུ་སྟེན་བྱེད་པ། །དེ་ལྟ་དེ་ལྟར་ཞི་བ་ཡི། །
[255a.2]དྲུང་དུ་དེ་ནི་འཇུག་པར་བྱེད། །བྱ་བ་རྣམས་ལ་བྱེད་མེད་ཅིང་། །མྱ་ངན་འདས་ལ་འབད་ལྡན་པ། །དེ་ནི་བདུད་ཀྱི་ཡུལ་དག་ལ། །ནམ་ཡང་འཇུག་པར་མི་འགྱུར་རོ། །གང་གི་ཡིད་ལ་འདོད་ཆགས་བྲལ། །རྟག་ཏུ་འབད་པ་ཉིད་དག་དང་། །ཡེ་ཤེས་ལ་ནི་རྒྱུན་དུ་བརྩོན། །དེ་ནི་སྡུག་བསྔལ་ག་ལ་
[255a.3]འདོད། །འདས་པའི་འཇིགས་པ་ཡང་དག་དྲན། །ད་ལྟར་བྱུང་ནའང་བློ་དང་ལྡན། །མ་འོངས་ཆོག་ཤེས་ལྡན་པ་གང་། །དེ་ནི་ཉོན་མོངས་འཆིང་ལས་གྲོལ། །བག་ཡོད་པ་ལ་རྟག་ཏུ་དགའ། །སྔར་མ་དང་ནི་གཅུགས་པ་མེད། །དྲི་མེད་ཤེས་ལ་སྟེན་པ་དེ། །མྱ་ངན་འདས་པའི་མཐའ་ལ་གནས། 
[255a.4]བག་མེད་པ་ཡང་ཉམས་གྱུར་ན། །ལྷ་རྣམས་བདེ་བ་ཆེན་པོ་འཐོབ། །བག་མེད་པ་ལ་གནས་པ་གང་། །སྐྱེས་བུ་དེ་ནི་འཆི་འགྱུར་ན། །མི་གང་རྨོངས་པ་བག་མེད་པའི། །དབང་དུ་བསྟེན་པ་སྨོས་ཅི་དགོས། །གང་ཞིག་རྟག་ཏུ་ཡེ་ཤེས་ཆུས། །འཚོ་བ་རབ་ཏུ་མྱོས་པ་མེད། །བག་མེད་པ་ལས་
[255a.5]བག་ཡོད་པ། །འདི་ནི་མཆོག་ཏུ་འདོད་པ་ཡིན། །བག་མེད་སྡུག་བསྔལ་རྩ་བ་སྟེ། །ཉེས་པ་འཆི་བ་བཞིན་དུ་སྤོངས། །དེ་ལྟར་བརྒྱ་བྱིན་གྱིས་སྤྲུལ་པའི་གཤིན་རྗེའི་མིས་འཇིགས་ཤིང་སྐྲག་པའི་ལྷ་དེ་རྣམས་ལ་ཆོས་སྟོན་པར་བྱེད་དོ། །གང་སེམས་རབ་ཏུ་དང་ཞིང་མངོན་པར་འདོད་པའི་ལྷ་དེ་
[255a.6]རྣམས་ཀྱིས་གཤིན་རྗེའི་མི་དེ་རྣམས་དང་། དེ་རྣམས་ཀྱི་གཟུགས་མི་སྣང་བར་བློས་མངོན་སུམ་དུ་མཐོང་ནས། ལྷ་དེ་རྣམས་སེམས་རངས་པར་གྱུར་ཏོ། །དེ་ནས་ཡང་འཇིགས་ཤིང་སྐྲག་ནས་ཚལ་དང་ཉེ་བའི་ཚལ་རྣམས་སུ་གབ་པའི་ལྷ་གང་ཡིན་པ་དེ་དག་གིས་ཀྱང་བརྒྱ་བྱིན་མཐོང་ནས་ག་ལ་བ་དེར་དོང་སྟེ་
[255a.7]ཕྱིན་པ་དང་། བརྒྱ་བྱིན་ཆོས་དེ་སྟོན་པར་བྱེད་དོ། །བརྒྱ་བྱིན་གྱིས་དེ་རྣམས་ཀྱི་སེམས་དེ་དག་རིག་ནས། ཇི་ལྟ་ཇི་ལྟར་ལྷ་དེ་རྣམས་ཀྱི་སེམས་དེ་དག་དགའ་བར་འགྱུར་བ་དེ་ལྟ་དེ་ལྟར་མཐར་གྱིས་སྤྲུལ་པ་དེ་རྣམས་མི་སྣང་བར་བྱེད་དོ། །དེ་ནས་ཡང་ཆོས་ལ་གུས་པ་སྐྱེས་པ་རྣམས་ཆོས་ཉན་པར་བྱེད་ཅིང་བརྒྱ་བྱིན་ལ་
[255b]
[255b.1]ཡང་གསོལ་བ་འདེབས་ཏེ། འདི་ལྟར་ཆོས་ཀྱི་མཐུ་འདི་ནི་བདག་ཅག་གི་མངོན་སུམ་དུ་གྱུར་ཏོ། །ཇི་ལྟ་ཇི་ལྟར་ཁྱོད་ཀྱིས་བདག་ཅག་ལ་ཆོས་འདི་དག་སྟོན་པར་མཛད་པ་དེ་ལྟ་དེ་ལྟར་གཤིན་རྗེའི་མི་འདི་དག་འབྲོས་ཤིང་མི་སྣང་བར་བགྱིད་དོ། །བཅོམ་ལྡན་འདས་ཀྱིས་གསུངས་པའི་ཆོས་འདུལ་བའི་མཐུ་
[255b.2]འདི་ཐོས་པ་ཙམ་གྱིས་དེ་ལྟར་བགྱིད་ན། སྒྲུབ་པ་གང་ལགས་པ་དེ་དག་ལྟ་སྨོས་ཀྱང་ཅི་འཚལ་ཏེ་འཆི་བ་མེད་པའི་གནས་སུ་མཆིའོ། །དེ་ནས་བརྒྱ་བྱིན་ཡིད་རབ་ཏུ་དགའ་ནས་བདག་གིས་ཐམས་ཅད་དུ་བྱ་བ་བྱས་པར་གྱུར་ཏོ། །བདག་གིས་ཤིན་ཏུ་བག་མེད་པ་ལ་གནས་པ་གང་ཡིན་པ་དེ་དག་བག་
[255b.3]ཡོད་པའི་རྙི་ལ་བཙུད་དོ་སྙམ་མོ། །ཡང་ཡིད་རབ་ཏུ་དགའ་བ་འདི་རྣམས་ལ་བདག་གིས་ཆོས་ཟབ་མོ་བླ་མ་གཞན་དག་ལས་ཇི་ལྟར་ཐོས་པ་བཞིན་བཤད་པར་བྱའོ། །ཐར་པའི་གྲོང་ཁྱེར་གྱི་སྒོ་འབྱེད་པ་ནི་དབུགས་རྔུབ་པ་དང་འབྱུང་བ་དྲན་པ་ཡིན་ཏེ། དེ་ནི་བདག་གིས་སྔོན་གྱི་ལྷ་རྣམས་ལས་བརྒྱུད་
[255b.4]དེ་ཐོས་སོ། །བཅོམ་ལྡན་འདས་ལས་ཀྱང་དེ་བཞིན་དུ་ཐོས་ཏེ། བདག་གིས་ཇི་ལྟར་ཐོས་པ་དེ་དེ་བཞིན་དུ་ལྷ་དེ་རྣམས་ལ་བཤད་པར་བྱའོ། །འཕགས་པའི་བདེན་པ་བཞིའི་གཏམ་དང་འདྲེས་པར་གྱུར་པ་རྣམས། འཕགས་པའི་བདེན་པ་རེ་རེ་ལ་རྣམ་པ་བཞི་བཞིར་ཕྱེ་སྟེ་བཤད་པ་དང་། དེ་བཞིན་
[255b.5]དུ་ལྷ་དེ་རྣམས་ལ་ཤིན་ཏུ་ཕན་པ་བྱས་པར་འགྱུར་རོ། །ཐབས་གང་ཡིན་པ་དེས་ཆོས་བཤད་དེ། ཤིན་ཏུ་ཕན་པར་བྱས་པ་དང་འཁོར་བར་ཆུད་པའི་སེམས་ཅན་རྣམས་ཀྱི་ཡིད་ཉིད་ལ་རྟག་ཏུ་འཇོག་པར་བྱེད་དོ། །དེ་ལ་དངོས་པོ་བཅོ་ལྔ་ནི་བསྟན་ཟིན་ཏོ། །ད་ནི་དབུགས་རྔུབ་པ་དང་འབྱུང་བ་དྲན་པ་
[255b.6]རྣམ་པ་བཅུ་དྲུག་པོ་དག་རིམ་པ་དང་འཐུན་པ་དང་སྦྱོར་བ་དང་འཕགས་པའི་བདེན་པའི་ཕྱོགས་དབྱེ་བ་དང་རང་གི་མཚན་ཉིད་དང་རྒྱུའི་མཚན་ཉིད་ཀྱིས་ལྷ་འདི་དག་ལ་བཤད་པར་བྱའོ། །དེ་ལ་རིམ་པ་ཇི་ལྟ་བུ་ཡིན་ཞེ་ན། འདི་ལ་རྣལ་འབྱོར་པ་རང་གི་ལུས་ཀྱི་ཆ་ཤས་ལ་སེམས་སྤྲེའུ་ལྟ་བུ་འདོགས་པར་
[255b.7]བྱེད་དོ། །རྣམ་པར་ཤེས་པ་དགག་པའི་དོན་དུ་གཙོ་བོ་གང་གིས་འདོགས་པར་བྱེད་ཅེ་ན་དེ་ནི་ཡིད་རྩེ་གཅིག་པས་སོ། །དེ་ནས་ལུས་ཀྱི་མཚན་ཉིད་རིམ་གྱིས་སྤྱོད་པར་བྱེད་དེ། དེ་ཉོན་མོངས་པ་དང་ཉོན་མོངས་པ་མ་ཡིན་པ་དང་ལུང་དུ་མ་བསྟན་པའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །བདེ་བ་དང་
[256a]
[256a.1]སྡུག་བསྔལ་བ་དང་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་མཚན་ཉིད་དེ་དག་གི་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་སོ། །དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་ཏེ། དྲན་པ་ཉེ་བར་གཞག་པ་བཞི་པོ་དེ་དག་གི་རང་
[256a.2]གི་མཚན་ཉིད་ཇི་ལྟ་བ་བཞིན་དུ་ལྟ་བར་བྱེད་དོ། །དེ་ལྟར་རྣལ་འབྱོར་པ་དེ་ཆོས་ཤེས་བྱ་བ་ལ་ཞུགས་ཏེ། ཞི་བ་དང་རྟོགས་པར་ཆུད་པ། འདུ་བྱེད་ཐམས་ཅད་ཀྱི་རང་གི་མཚན་ཉིད་ལ་ལྟ་བར་བྱེད་ཅིང་འཕགས་པའི་བདེན་པ་བཞིའི་མཚན་ཉིད་དྲན་པ་ཉེ་བར་གཞག་པ་བཞི་རྣམས་ལ་ལྟ་བར་བྱེད་
[256a.3]དོ། །དྲན་པ་ཉེ་བར་གཞག་པ་ནི་འདི་དག་ཐམས་ཅད་ཡིན་ཏེ། འདི་ལྟ་སྟེ། སྐད་ཅིག་མ་གཅིག་ནས་གཅིག་ཏུ་འཇུག་པ་མི་རྟག་པ་དང་དབང་ཕྱུག་རྟག་པ་དང་བྲལ་བ་ཉིད་ཀྱིས་སྟོང་པ་དང་དབང་ཕྱུག་དང་བྲལ་བ་ཉིད་ཀྱིས་བདག་མེད་པ་དང་། ཉོན་མོངས་པ་འཇིག་པ་ཕ་རོལ་དུ་འགྲོ་བ་ཉིད་ཀྱིས་
[256a.4]སྡུག་བསྔལ་བ་ཡིན་ཏེ། དེ་ལྟར་དེ་དྲན་པ་ཉེ་བར་གཞག་པ་བཞི་དག་ལ་ལྟ་བར་བྱེད་དོ། །འཕགས་པའི་བདེན་པ་བཞིའི་རང་གི་མཚན་ཉིད་ཇི་ལྟ་བ་བཞིན་མཐོང་བ་དང་དྲོ་བ་ཞེས་བྱ་བ་ཆོས་ཀྱི་བློ་སྐྱེ་སྟེ། ཇི་ལྟར་མེ་འབྱུང་བ་ན་སྔར་དུ་བ་འབྱུང་ལ་ཕྱིས་མེ་འབྱུང་བ་དང་ཇི་ལྟར་གཙུབ་ཤིང་གིས་གཙུབས་པ་
[256a.5]ན་དྲོ་བ་སྔར་འབྱུང་ལ། ཕྱིས་མེ་འབྱུང་བར་འགྱུར་བ་དེ་ལྟར་ཉོན་མོངས་པ་དང་མི་ཤེས་པ་ཐམས་ཅད་ཀྱི་གཉེན་པོའི་རྟགས་དྲོ་བ་འབྱུང་བར་འགྱུར་རོ། །འཕགས་པའི་ཆོས་འདུལ་བ་ལ་འཕགས་པའི་བདེན་པ་བཞི་དཔྱོད་པ་རྣམ་པ་བཅུ་དྲུག་ཏུ་ཆུད་པ། དགའ་བ་དང་དང་བ་ཙམ་ཡིན་ནོ། །
[256a.6]དྲོ་བར་གྱུར་པའི་ཆོས་དེ་ཇི་ལྟར་འབྱུང་། གཙོ་བོ་འཕགས་པའི་བདེན་པ་བཞི་ལ་ཇི་ལྟར་འབྱེད་ཅེ་ན། འདི་ལྟ་སྟེ། འཕགས་པའི་བདེན་པ་སྡུག་བསྔལ་བ་ནི་འདི་དག་ཡིན་ཏེ། རྒྱུ་དང་རྐྱེན་ཉིད་ཀྱིས་མི་རྟག་པ་དང་གནོད་པ་ཉིད་ཀྱིས་སྡུག་བསྔལ་བ་དང་སྐྱེས་བུ་དང་བྲལ་བ་ཉིད་ཀྱིས་སྟོང་པ་དང་རང་
[256a.7]དབང་དུ་མི་འཇུག་པ་ཉིད་ཀྱིས་བདག་མེད་པ་ཡིན་ཏེ། དེ་ལྟར་རྣལ་འབྱོར་པ་དེ་འཕགས་པའི་བདེན་པ་སྡུག་བསྔལ་བ་ལ་རྣམ་པ་བཞིར་འབྱེད་དོ། །འཕགས་པའི་བདེན་པ་སྡུག་བསྔལ་བའི་འོག་ཏུ་ཀུན་འབྱུང་བ་འབྱུང་ངོ་། །ཀུན་འབྱུང་བ་དེ་ལ་ཡང་རྣམ་པ་བཞིར་འབྱེད་དེ། འདི་ལྟ་སྟེ། འདུ་བྱེད་
[256b]
[256b.1]འབྲེལ་བར་འཇུག་པ་ཉིད་ཀྱིས་ཀུན་འབྱུང་བ་དང་དེ་འབྲས་བུ་དང་འཐུན་པ་ཉིད་ཀྱིས་རྒྱུ་དང་རབ་ཏུ་འབྱེད་པའི་རྣམ་པ་ཀུན་ཉིད་ཀྱིས་རབ་ཏུ་སྐྱེ་བ་དང་འབྲས་བུ་དང་མི་འཐུན་པར་འབྲེལ་པ་ཉིད་ཀྱིས་རྐྱེན་ཡིན་ནོ། །འགོག་པ་ལ་ཡང་རྣམ་པ་བཞིར་འབྱེད་དེ། གཙོ་བོ་རྣལ་འབྱོར་པ་དེ་ཇི་ལྟར་
[256b.2]འབྱེད་ཅེ་ན་འདི་ལྟ་སྟེ། ཉོན་མོངས་པ་ཀུན་མེད་པ་ཉིད་ཀྱིས་འགོག་པ་དང་ཉོན་མོངས་པའི་མེ་སྤངས་པ་ཉིད་ཀྱིས་ཞི་བ་དང་ཆོས་ཀུན་གྱི་གཙོ་བོ་ཉིད་ཀྱིས་གྱ་ནོམ་པ་དང་འཁོར་བ་ལས་ངེས་པར་འབྱིན་པ་ཉིད་ཀྱིས་ངེས་པར་འབྱུང་བ་ཡིན་ནོ། །གཙོ་བོ་རྣལ་འབྱོར་པ་དེ་ལམ་ལ་ཡང་
[256b.3]རྣམ་པ་བཞིར་འབྱེད་དེ་འདི་ལྟ་སྟེ། བྱང་གྲོལ་འཐོབ་པ་ཉིད་ཀྱིས་ལམ་དང་ཕྱིན་ཅི་མ་ལོག་པ་ཉིད་ཀྱིས་རིགས་པ་དང་འཕགས་པའི་སྐྱེ་བོ་ཐམས་ཅད་གནས་པ་ཉིད་ཀྱིས་སྒྲུབ་པ་དང་འཁོར་བའི་ཉོན་མོངས་པ་འགོག་པ་ཉིད་ཀྱིས་ངེས་པར་འབྱིན་པ་ཡིན་ནོ། །དེ་ལྟར་བདག་གིས་
[256b.4]རྣལ་འབྱོར་རྒྱ་ཆེན་པོ་རྣམ་པ་བཅུ་དྲུག་ཁྱེད་ལ་བསྟན་པ་ཡིན་ཏེ། དྲོ་བ་ནི་དེ་ལྟ་བུ་ཡིན་ནོ། །དེས་ན་དེའི་དྲོ་བར་གྱུར་པ་ཞེས་བྱ་བའི་ཆོས་འཕེལ་བར་གྱུར་ན། སྤྱི་བོ་ཞེས་བྱ་བའི་ཆོས་སྐྱེ་བར་འགྱུར་ཏེ། ཡོན་ཏན་དང་ལྡན་པའི་དཀོན་མཆོག་གསུམ་དང་ཕུང་པོའི་ཉེས་དམིགས་ལ་མངོན་པར་དད་པའི་
[256b.5]རྣལ་འབྱོར་པ་དེ། དེ་ལས་གཞན་པ་ཁྱད་པར་དུ་འཕགས་པ་སྤྱི་བོ་ལ་དཔྱོད་པར་བྱེད་དོ། །སྤྱི་བོར་གྱུར་པ་ཞེས་བྱ་བའི་ཆོས་དེ་མདོར་བསྡུ་ན་རིའི་སྤྱི་བོ་ལྟ་བུ་ཡིན་ནོ། །དེའི་འོག་ཏུ་གཙོ་བོའི་སྤྱི་བོ་འཕེལ་བ་དང་རྗེས་སུ་འཐུན་པའི་བཟོད་པ་ཞེས་བྱ་བ་དགེ་བའི་རྩ་བ་སྐྱེ་བར་འགྱུར་ཏེ། གསུམ་གྱི་སྐབས་
[256b.6]བདེན་པ་དེ་བཟོད་པ་ཉིད་ཀྱིས་སྤྱི་བོའི་རྣམ་པ་དང་མི་འཐུན་པའི་བཟོད་པ་ཞེས་བྱ་བའི་ཆོས་འབྱུང་སྟེ། དེ་ནི་བཟོད་པ་ཉིད་ཀྱིས་བཟོད་པ་ཞེས་བྱ་བའི་ཆོས་འབྱུང་ངོ་། །བཟོད་པ་འཕེལ་བས་སྐད་ཅིག་གཅིག་ལ་འཇིག་རྟེན་པའི་ཆོས་ཀྱི་མཆོག་འབྱུང་སྟེ། སེམས་དང་སེམས་ལས་བྱུང་བ་དེ་
[256b.7]དག་དུས་དེ་ལ་འབྱུང་ངོ་། །འཇིག་རྟེན་པའི་ཆོས་ཀྱི་མཆོག་ཐོབ་པ་དང་། དེའི་འོག་ཏུ་རྒྱུན་དུ་ཞུགས་པར་འགྱུར་ལ་དེར་ནི་བདག་གི་ལུས་དབང་དུ་ཡོད་དེ། དེ་ནི་གཤིན་རྗེའི་མི་རྣམས་མི་མཐོང་ཞིང་དེ་དག་ལ་འཇིགས་པ་མེད་དོ། །གཙོ་བོ་དེ་དག་ཐམས་ཅད་ནི་བག་ཡོད་པས་ཐོབ་པར་འགྱུར་ཏེ། 
[257a]
[257a.1]དེ་ལྟ་བས་ན་བག་ཡོད་པ་ལ་གོམས་པར་བྱའོ། །དེ་ནས་བརྒྱ་བྱིན་གྱིས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་པ། དབུགས་འབྱུང་རྔུབ་པའི་ཆོ་ག་ཤེས། །རྣམ་པ་བཅུ་དྲུག་དེ་ཉིད་རིག །དྲོ་བར་གྱུར་པའི་ཚུལ་ཤེས་གང་། །བཟོད་པའི་དེ་ཉིད་ཚུལ་ལ་
[257a.2]མཁས། །འཇིག་རྟེན་མཆོག་གི་ཆོས་ཤེས་པ། །དེ་ཡི་འོག་ཏུ་དེ་ཉིད་རིག །ཆོས་ཉིད་རིམ་བཞིན་རིག་པ་དེ། །ཡང་དག་ལམ་ལས་གཡོ་བ་མེད། །སྦྱོར་བ་གསུམ་ལས་ངེས་གྲོལ་ཞིང་། །འཇིགས་པ་ཉམ་ང་བརྒྱད་མེད་ལ། །བརྟན་པོ་ངན་འགྲོ་བརྒྱད་མེད་པ། །རྒྱུན་དུ་
[257a.3]ཞུགས་ཞེས་ངེས་པར་བརྗོད། །ངེས་པར་ངན་འགྲོར་འགྲོ་བ་ཡི། །མི་དགེ་ཆོས་རྣམས་བསལ་བ་དང་། །ཐར་པའི་རྒྱུན་དུ་འགྲོ་བ་ཡི། །རྒྱུན་དུ་ཞུགས་ཞེས་བྱ་བ་ཡིན། །དེ་ལྟར་བདག་གིས་དབུགས་འབྱུང་བ་དང་རྔུབ་པ་དྲན་པ་རྣམ་པ་བཅུ་དྲུག་ཁྱེད་རྣམས་ལ་བསྟན་པ་ཡིན་
[257a.4]གྱིས་དེ་གཟུང་བར་གྱིས་ཤིག །ལམ་དེ་དག་ནི་ཞི་ཞིང་ཐར་པའི་གྲོང་ཁྱེར་དུ་འཇུག་པར་བྱེད་ལ་འཇིགས་པ་མེད་པ་འཕགས་པའི་སྐྱེ་བོ་ཐམས་ཅད་དགྱེས་པ་ཡིན་ནོ། །དེ་ལྟ་བས་ན་ལམ་དེ་དག་ནི་ཁྱེད་རྣམས་ཀྱིས་ངེས་པར་བསྟེན་པར་བྱའོ། །འདི་ལྟར་གཤིན་རྗེའི་མི་རྣམས་ཀྱིས་
[257a.5]འཇིགས་པ་ཁྱེད་ལ་དབུགས་འབྱུང་བ་དང་རྔུབ་པ་དྲན་པ་བཅུ་དྲུག་རིམ་བཞིན་བསྟན་པ་ཡིན་ནོ། །གཙོ་བོ་དག་གཤིན་རྗེའི་མིས་འཇིགས་ཤིང་སྐྲག་པའི་ལྷའམ་མིས་སྲིད་པ་བར་མའི་འགྲོ་བ་དང་འབྲེལ་པ་བཅུ་བདུན་སྤང་བར་བྱ་སྟེ། སྲིད་པ་བར་མ་དེ་དག་གང་ཞེ་ན་འདི་ལྟ་སྟེ། འཆི་བའི་ཚེ་
[257a.6]གང་གཟུགས་སྣང་བར་འགྱུར་བ་དག་ཡིན་ནོ། །འདི་ལྟ་སྟེ། མི་གང་མིའི་འཇིག་རྟེན་ནས་འཆི་ལ། ལྷ་རྣམས་ཀྱི་ནང་དུ་སྐྱེ་བ་དེ་ནི་སྲིད་པ་བར་མར་མཚན་མ་སྡུག་གུ་དག་མཐོང་བར་འགྱུར་ཏེ་འདི་ལྟ་སྟེ། སྣམ་བུ་དཀར་པོའམ་སྐྱ་སྣར་ཤིན་ཏུ་སྲབ་ཅིང་འཇམ་པ་དག་འབབ་སྟེ། དེ་མ་ཐག་
[257a.7]ཏུ་དེའི་སྙིང་རབ་ཏུ་དགའ་ཞིང་བཞིན་གྱི་མདོག་གསལ་བར་འགྱུར་རོ། །དེའི་འོག་ཏུ་དེས་གནས་ཀུན་དགའ་ར་བ་ཉམས་དགའ་བ་དང་། ལྟེང་ཀ་ཉམས་དགའ་བ་དང་། ཆུ་བོ་ཉམས་དགའ་བ་དང་། ཡུལ་དང་ཉེ་བའི་ཚལ་ཉམས་དགའ་བ་དག་མཐོང་ངོ་། །དེའི་འོག་ཏུ་དགོད་པ་དང་རྩེ་བ་དང་གླུ་དབྱངས་ཤིན་
[257b]
[257b.1]ཏུ་ཡིད་དུ་འོང་བ་དག་ཐོས་སོ། །དེའི་འོག་ཏུ་སྔོན་མ་མྱོང་བའི་དྲི་སྐྱེ་བོ་ཐམས་ཅད་ཀྱི་ཡིད་དུ་འཐད་པ་རྫས་དུ་མ་དག་སྦྱར་བ་ལ་སྣོམ་མོ། །དེའི་འོག་ཏུ་རེག་བྱ་ཤིན་ཏུ་འཇམ་པ་དག་ལ་རེག་པར་བྱེད་དོ། །དེའི་འོག་ཏུ་ལྷ་དང་ལྷ་མོ་དག་འབྱུང་སྟེ། དེའི་ལེགས་པར་བྱས་པའི་ལས་རྣམས་ཀྱང་
[257b.2]མངོན་དུ་འབྱུང་ངོ་། །གནད་ཆད་པར་གྱུར་པ་དང་ཕྱིས་མཚན་མ་འདི་དག་འབྱུང་བར་འགྱུར་ཏེ། དེའི་བཞིན་རབ་ཏུ་འཛུམ་ལ་བཞིན་གྱི་མདོག་རྣམ་པར་དག་པར་འགྱུར་རོ། །རང་གི་གཉེན་འདབ་དང་རྩ་ལག་ངུ་ཞིང་སྨྲེ་སྔགས་འདོན་པ་གང་ཡིན་པ་དེ་དག་མཚན་མ་དེ་རྣམས་ཀྱིས་ཕྲོགས་
[257b.3]པས་མི་ཐོས་མི་མཐོང་ལ་དེར་ཡིད་མི་འཇུག་སྟེ། ཤིན་ཏུ་བདེ་བའི་ཆོས་ཀྱིས་ཞུགས་པ་དེ་འཆི་བའི་དུས་བྱེད་དོ། །དེའི་སྲིད་པ་བར་མར་ཤིན་ཏུ་བདེ་བ་འབྱུང་བ་དང་འཐུན་པ་ལྷའི་རིས་དང་མཚུངས་པ། སོ་སོའི་མཚན་མ་རྒྱའི་འབུར་ལྟ་བུར་འབྱུང་བར་འགྱུར་རོ། །ལྷའི་རིས་ཀྱི་གཟུགས་
[257b.4]བརྙན་འདོད་པའི་ཁམས་ཀྱི་གནས་དྲུག་དང་མཚུངས་པ་བདེ་བ་ལ་གནས་པ་དེ་དང་འཐུན་པ་ཡུལ་དེ་དང་འཐུན་པ་རེག་བྱ་དེ་དང་འཐུན་པ་མཐོང་བ་དེ་དང་འཐུན་པ་དག་འབྱུང་ངོ་། །དེ་ཕྱིས་དེའི་འོག་ཏུ་སྲིད་པ་ལ་གནས་ལ་ལྷའི་རིས་གང་དུ་སྐྱེ་བར་འགྱུར་བ་དེ་ཤིན་ཏུ་བཟང་པོར་
[257b.5]མཐོང་སྟེ་ཡུལ་ལ་སྲིད་པས་དེ་དག་ལེན་པར་བྱེད་དོ། །དེ་དེར་སྐྱེ་བར་འགྱུར་ཞིང་སྲིད་པ་བར་མ་དང་པོ་མཐོང་བར་འགྱུར་རོ། །ལྷ་གཙོ་བོ་དག་གཞན་ཡང་སྲིད་པ་བར་མར་གནས་པ་དེ་གང་ཡིན་ཞེ་ན། གལ་ཏེ་འཛམ་བུ་གླིང་ནས་མི་དག་འཆི་ལ། དེ་གལ་ཏེ་བྱང་གི་སྒྲ་མི་སྙན་དུ་སྐྱེ་བར་
[257b.6]འགྱུར་ན་དེས་སྣམ་བུ་དམར་པོ་བུ་ག་དཀར་པོ་ཡོད་པ་ཡང་ཞིང་འཇམ་ལ་ཤིན་ཏུ་ཡིད་དུ་འོང་བ་མཐོང་ངོ་། །དེ་དེ་ལ་ཆགས་པར་འགྱུར་ཞིང་དེ་དེ་ལ་འཛིན་པར་བྱེད་དོ། །དེ་འཆི་བ་ན་ནམ་མཁའ་ལ་ལག་པ་གཡོབ་པར་བྱེད་དོ། །གཉེན་འདུན་དེ་དག་ན་རེ། ནམ་མཁའ་ཉིད་ལ་ཉུག་པར་
[257b.7]བྱེད་དོ་ཞེས་བརྗོད་དོ། །དེའི་འོག་ཏུ་ཡང་རླུང་འབྱུང་ལ་འཆི་བ་གང་ཡིན་པའི་དུས་སུ་གྲང་བར་འགྱུར་ཏེ་དྲོ་བར་འདོད་པའི་འདུ་ཤེས་འབྱུང་ངོ་། །དེ་ནས་དྲོ་བ་བྱུང་བ་དང་དེའི་གྲང་བ་ལྡོག་པར་འགྱུར་རོ། །རེག་པ་དེས་དེའི་བདེ་བ་འབྱུང་ལ་དེ་སེམས་བདེ་བ་དེ་ལ་དམིགས་པའི་སེམས་ཀྱིས་འཕྲོག་པར་
[258a]
[258a.1]བྱེད་དེ། ངུ་བ་དང་ཆོ་ངེས་འདེབས་པ་དང་སྐྲ་འབལ་བའི་སྒྲ་མི་ཐོས་སོ། །བརྒྱ་ལ་ལས་མི་བརྟན་པ་ཉིད་ཀྱིས་ཐོས་ན་ཡང་། དེ་ལས་ཀྱི་རླུང་གཞན་རྣམས་ཀྱིས་གཞན་དུ་ཁྱེར་བར་བྱེད་དེ། དེ་ལྟར་གཉེན་འདུན་དག་འཆི་བའི་དུས་སུ་བར་ཆད་བྱེད་པ་ཡིན་ནོ། །
[258a.2]དེ་ནས་བྱང་གི་སྒྲ་མི་སྙན་དེ་ཉིད་དུ་སྐྱེ་བར་འགྱུར་རོ། །དེའི་འོག་ཏུ་དེའི་དགེ་བའི་མཚན་མ་རྣམས་འབྱུང་བར་འགྱུར་ཏེ། མཚོ་སྔོན་པོ་བྱ་ངང་པ་དང་། ཀཱ་རཎྜ་བ་དང་ངུར་པས་གང་ཞིང་མེ་ཏོག་གིས་ཡོག་པ་གཅིག་མཐོང་ནས་དེ་དེར་རྒྱུག་པར་བྱེད་དོ། །དེའི་འོག་ཏུ་དེ་སྲིད་པ་ཐ་
[258a.3]མ་པའི་སེམས་འབྱུང་སྟེ། དེ་ཤི་ནས་མཚོ་དེ་ཉིད་མཐོང་བ་དང་། དེ་ན་པད་མའི་ཁྲོད་ཀྱི་ནང་རྣམས་ན་རྩེ་བར་བྱེད་དོ། །དེ་གང་གི་ཚེ་བྱང་གི་སྒྲ་མི་སྙན་དུ་མའི་མངལ་དུ་སྐྱེ་བར་འགྱུར་ན། དེ་མཚོ་དེ་ནས་ཐང་ལ་འབྱུང་ངོ་། །དེས་དེར་འཁྲིག་པ་མི་གཙང་བས་ཕ་མ་སྦྱོར་བར་མཐོང་
[258a.4]བ་དང་ལོག་པར་མཐོང་སྟེ། ཕ་ནི་བྱ་ངང་པར་མཐོང་། མ་ནི་བྱ་ངང་མོར་མཐོང་ངོ་། །གལ་ཏེ་བདག་ཉིད་བུད་མེད་དུ་འགྱུར་ན་ནི་བདག་ཉིད་ངང་མོར་མཐོང་ངོ་། །ཇི་སྟེ་སྐྱེས་པར་འགྱུར་ན་ནི་བདག་ཉིད་ངང་ཕོར་མཐོང་སྟེ། དེས་ངང་པ་དེ་བསྐྲད་ནས་མ་དང་འཁྲིག་པའི་ཆོས་ཀྱིས་སྦྱོར་བར་
[258a.5]བྱེད་དེ། དེ་ལྟར་བྱང་གི་སྒྲ་མི་སྙན་དུ་སྐྱེ་བར་འགྱུར་རོ། །སྲིད་པ་བར་མ་གཉིས་པ་ནི་དེ་ལྟ་བུ་ཡིན་ནོ། །དེ་ནས་འཛམ་བུ་གླིང་དེ་ནས་ཤི་ནས། གལ་ཏེ་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱི་ནང་དུ་སྐྱེ་བར་འགྱུར་ན། དེའི་མཚན་མ་འདི་དག་འབྱུང་བར་འགྱུར་ཏེ། འདི་ལྟ་སྟེ། འཆི་
[258a.6]བའི་ཚེ་དེའི་ཁྱིམ་ཐམས་ཅད་སེར་པོར་མཐོང་ལ། སྣམ་བུ་སེར་པོ་ཁ་དོག་བཟང་པོ་སེར་པོར་སྣང་ཞིང་ཀུན་ནས་སྤྲིན་ལྟ་བུར་མཐོང་ངོ་། །དེ་སྣམ་བུ་དེ་ཉིད་ལ་ཉུག་པར་བྱེད་པ་དང་། ནམ་མཁའ་ལ་ཉུག་པར་བྱེད་དོ་ཞེས་མ་དེ་ངུ་བར་བྱེད་དོ། །དེའི་འོག་ཏུ་དེའི་སྲིད་པ་ཐ་མ་པའི་སེམས་
[258a.7]འབྱུང་སྟེ། དེས་བདག་ཉིད་བ་ལང་གི་གཟུགས་དང་། བ་ལང་ལོང་ལོང་པོར་འཁོད་པ་ཀུན་རྨི་ལམ་ལྟ་བུར་མཐོང་ངོ་། །དེ་གང་གི་ཚེ་ཕ་མ་དག་སྦྱོར་བར་བྱེད་པ་དང་། དེ་གལ་ཏེ་སྐྱེས་པར་འགྱུར་ན་ནི། དེ་བདག་ཉིད་ཕོ་ཁྱུ་མཆོག་བྱད་གཟུགས་ཆེན་པོ་ཁྱུ་མཆོག་གི་ཟླ་ལྟ་བུར་མཐོང་ངོ་། །
[258b]
[258b.1]ཕ་དེ་འོང་བ་དང་དེས་བསྐྲད་ནས་དེ་དང་ལྷན་ཅིག་སྦྱོར་བར་བྱེད་དེ། དེ་ལྟར་ནུབ་ཀྱི་བ་ལང་སྤྱོད་དུ་སྐྱེ་བར་འགྱུར་རོ། །ཇི་སྟེ་བུད་མེད་དུ་འགྱུར་ན་ནི། བདག་ཉིད་བ་ལང་མོར་མཐོང་སྟེ་དེ་འདི་སྙམ་དུ་སེམས་སོ། །ཁྱུ་མཆོག་འདི་གོ་འདི་ལ་ཅིའི་ཕྱིར་ཞོན། འདི་དང་བདག་ཏུ་སྦྱོར་བར་
[258b.2]བྱའོ་སྙམ་པ་དེ་ནི། ནུབ་ཀྱི་བ་ལང་སྤྱོད་དུ་བུད་མེད་དུ་འགྱུར་རོ། །སྲིད་པ་བར་མ་གསུམ་པ་ནི་དེ་ལྟ་བུ་ཡིན་ནོ། །གཞན་ཡང་སྲིད་པ་བར་མ་བཞི་པ་ནི་འདི་ལྟར་གལ་ཏེ་ཤར་ཕྱོགས་ཀྱི་ལུས་འཕགས་གླིང་གི་མི་རྣམས་ཀྱི་ནང་དུ་སྐྱེ་བར་འགྱུར་ན། དེ་འཆི་བའི་དུས་ན་སྲིད་པ་ཐ་མ་དང་ཉེ་
[258b.3]བའི་སེམས་ལ་སྣམ་བུ་སྔོན་པོ་མཐོང་སྟེ། དེས་ཁྱིམ་གྱི་ནང་ན་གནས་བཞིན་དུ་ནམ་མཁའ་དེ་ལ་ཀུན་ནས་ཤིན་ཏུ་སྔོ་བར་སྣང་ཞིང་སྡུག་པ་གཅིག་པ་མཐོང་ངོ་། །དེ་དེ་ལ་ནོམ་པར་བྱེད་ཅིང་བདག་གི་སྟེང་དུ་ལྷུང་བར་མ་གྱུར་ཅིག་སྙམ་བྱེད་པ་ལ། གཉེན་འདུན་དེ་དག་ན་རེ། འདི་ལྟར་
[258b.4]ནམ་མཁའ་ལ་རེག་པར་བྱེད་དོ་ཞེས་བརྗོད་དོ། །དེའི་འོག་ཏུ་དེའི་སྲིད་པ་ཐ་མའི་སེམས་འབྱུང་སྟེ། དེ་སྲིད་པ་བར་མ་ལ་བདག་ཉིད་རྟ་ལྟ་བུར་མཐོང་ངོ་། །དེ་ཤར་གྱི་ལུས་འཕགས་གླིང་དེ་ན་ཕ་མ་ནི་རྟ་གསེབ་དང་རྒོད་མར་སྦྱོར་བ་ལྟ་བུར་སྣང་ལ། དེ་གལ་ཏེ་སྐྱེས་པར་འགྱུར་ན་ནི་
[258b.5]འདི་སྙམ་དུ་སེམས་ཏེ། རྒོད་མ་འདི་དང་བདག་སྦྱོར་བ་བྱའོ་སྙམ་པའི་སེམས་འབྱུང་ང་ངོ་། །གལ་ཏེ་བུད་མེད་དུ་འགྱུར་ན་ནི་དེ་འདི་སྙམ་དུ་སེམས་ཏེ། འདི་ལྟར་གསེབ་འདི་བདག་ལ་རྒལ་དུ་གཞུག་པར་བྱའོ་སྙམ་པ་དེ་ནི་བུད་མེད་དུ་འགྱུར་ཏེ། སྲིད་པ་བར་མ་བཞི་པ་ཡིན་ནོ། །
[258b.6]གཞན་ཡང་སྲིད་པ་བར་མ་ལྔ་པ་ནི་འདི་ལྟར་གང་གི་ཚེ་བྱང་གི་སྒྲ་མི་སྙན་དག་ནས་འཆི་བར་འགྱུར་བ་དེའི་ཚེ། དེའི་འཆི་བའི་ཡུལ་གྱི་དུས་ལ་གོང་མའི་ཆ་དང་འཐུན་པའི་མཚན་མ་ངེས་པར་རྣམ་པ་དུ་ཞིག་འབྱུང་ཞེ་ན། གཙོ་བོ་དག་དེ་གང་གི་ཚེ་འཆི་བར་འགྱུར་བ་དེའི་ཚེ། གལ་ཏེ་
[258b.7]ལས་ཆེན་པོ་དང་སེམས་ཀྱི་དབང་གི་ལས་ཁྱད་ཆེན་པོས་ལྷའི་འཇིག་རྟེན་དེར་སྐྱེ་ན། དེའི་མཚན་མ་འདི་དག་འབྱུང་བར་འགྱུར་ཏེ་འདི་ལྟ་སྟེ། གཅིག་པུ་སེམས་རྨི་ལམ་ལྟ་བུ་ནམ་མཁའ་ལ་ཉུག་པར་བྱེད་ཅིང་རྨི་ལམ་ལྟ་བུར་ལྟ་བ། མེ་ཏོག་ཉམས་དགའ་བ་དྲི་ཤིན་ཏུ་ཞིམ་པ་མདོག་ཕུན་སུམ་ཚོགས་པ་ཤིན་ཏུ་རྒྱ་ཆེ་
[259a]
[259a.1]བ་ཁ་དོག་སྔོན་པོ་དང་སེར་པོ་དང་དམར་པོ་དང་དཀར་པོ་འདུག་པ་ཞིག་མཐོང་ལ། དེ་དག་ལག་ཏུ་འོང་བར་མཐོང་བ་དང་དེ་དེ་རྣམས་ལ་ཆགས་པར་བྱེད་དོ། །དེ་འདི་སྙམ་དུ་སེམས་ཏེ། ད་ནི་བདག་གི་མེ་ཏོག་འདི་དག་གི་ཤིང་ལྗོན་པ་གང་ཡིན་པ་དེ་དག་བལྟ་ཞིང་འཛེག་པར་བྱའོ་སྙམ་མོ། །
[259a.2]དེ་དེའི་འོག་ཏུ་དེ་ལ་དམིགས་པའི་སེམས་ལས་བྱུང་བ་སྲིད་པ་ཕྱི་མའི་སེམས་འབྱུང་ངོ་། །དེ་སྲིད་པ་བར་མ་ལ་ཤིང་ལྗོན་པ་སྔོན་པོ་དང་སེར་པོ་དང་དཀར་པོ་དང་མེ་ཏོག་རྣམ་པ་དུ་མ་ཡོད་པ་དེ་དག་མཐོང་བ་དང་དེ་འདི་སྙམ་དུ་སེམས་ཏེ། འདི་ལྟར་བདག་གིས་ཤིང་ལྗོན་པ་རྣམས་ལ་འཛེག་
[259a.3]པར་བྱའོ་སྙམ་ནས། དེ་ཤིང་ལྗོན་པ་དེ་དག་ལ་འཛེག་པ་ཤེས་པའམ་གལ་ཏེ་རི་རབ་དེ་ལ་འཛེག་པར་བྱེད་དོ། །དེས་ལྷའི་འཇིག་རྟེན་མེ་ཏོག་དང་འབྲས་བུས་མཛེས་པར་བྱས་པ་སྣ་ཚོགས་དེ་དག་མཐོང་ནས་འདི་སྙམ་དུ་སེམས་སོ། །ད་ནི་བདག་འདིར་འགྲོ་བར་བྱ་སྟེ། བདག་མེ་ཏོག་དང་
[259a.4]འབྲས་བུ་ཕུན་སུམ་ཚོགས་པའི་ཡུལ་གང་ཡིན་པ་དེ་དག་ཏུ་གནས་པར་བྱའོ་སྙམ་པ་དེ་ནི་སྐྱེ་བ་ཆུང་ངུར་འགྱུར་བ་ལྔ་པ་ཡིན་ནོ། །གཞན་ཡང་སྲིད་པ་བར་མ་འབྲིང་པོ་དྲུག་པ་ནི། བྱང་གི་སྒྲ་མི་སྙན་གྱི་མི་ཚེ་འདས་པའི་ལས་འབྲིང་པོས་དེའི་སྲིད་པ་བར་མ་པའི་མཚན་མ་འདི་དག་འབྱུང་བར་
[259a.5]འགྱུར་རོ། །འདི་ལྟ་སྟེ། འཆི་བའི་ཚེ་འདི་ལྟར་པད་མ་ཤིན་ཏུ་ཉམས་དགའ་བ་བུང་བ་དག་གིས་མཛེས་པར་བྱས་པ་དེ་དག་ངེས་པར་མཐོང་ལ། ཀུན་ནས་ཤིན་ཏུ་དྲི་ཞིམ་པ་ལ་ཡིད་ཆགས་པར་གྱུར་པས་འཛེག་པར་བྱེད་དོ། །གང་གི་ཚེ་འཛེགས་པར་གྱུར་པ་དེའི་ཚེ། འཛེགས་མ་ཐག་ཏུ་པད་
[259a.6]མ་དེ་ནམ་མཁའི་དཀྱིལ་དུ་འཕར་བར་བྱེད་དོ། །ཡང་ནམ་མཁའ་དེ་ཉིད་ལ་འཕར་བ་ན་རྨི་ལམ་ལྟ་བུར་ཤེས་སོ། །གཞན་ཡང་སྐྱེ་བའི་ཚེ་པད་མ་ཉམས་དགའ་བ་བུང་བས་མཛེས་པར་བྱས་པ་ཐམས་ཅད་དུ་ལྷག་པར་ཉམས་དགའ་བར་མཐོང་བ་དང་། དེ་འཛིན་པར་བྱེད་ལ་ད་ནི་བདག་གིས་
[259a.7]གནས་འདི་དག་ཐོབ་སྟེ། པད་མ་འདི་རྣམས་བདག་གིར་གྱུར་ཅིག་སྙམ་མོ། །དེའི་སེམས་བསྐྱེད་མ་ཐག་ཉིད་དུ་སྐྱེ་བར་འགྱུར་ཏེ། སྲིད་པའི་ཡན་ལག་ནི་དེ་ལྟ་བུ་ཡིན་ནོ། །དེ་ལྟར་ལྷའི་འཇིག་རྟེན་ལྷ་རྣམས་ཀྱི་ནང་དུ་ལས་བར་མས་སྐྱེ་བ་བར་མ་འབྱུང་བར་འགྱུར་རོ། །གཞན་ཡང་སྲིད་
[259b]
[259b.1]པ་བར་མ་པའི་འགྲོ་བ་དང་འབྲེལ་པ་བདུན་པ་ནི་འདི་ལྟ་སྟེ། གལ་ཏེ་ལས་བཟང་པོ་ཞིག་ཡིན་ན་མཐོ་རིས་སུམ་ཅུ་རྩ་གསུམ་གྱི་གནས་རྣམས་སུ་མཆོག་ཏུ་སྐྱེ་བར་འགྱུར་རོ། །དེ་བྱང་གི་སྒྲ་མི་སྙན་དག་ནས་འཆི་བ་ན། འཆི་བའི་ཡུལ་གྱི་དུས་སུ་གཞལ་མེད་ཁང་ཤིན་ཏུ་ཉམས་དགའ་བ་
[259b.2]དང་། ཚལ་དང་ཉེ་བའི་ཚལ་སྡུག་པ་ཤིན་ཏུ་ཉམས་དགའ་བ་དག་མཐོང་བ་དང་། དེ་རང་གི་བཞིན་དུ་དེ་དེ་དག་ལ་འཛེག་པར་བྱེད་དོ། །དེ་དེ་དག་ལ་འཛེགས་ནས་ནམ་མཁའ་ལ་འཛེག་པར་བྱེད་དོ། །དེ་འཛེག་པ་ན་རྣམ་པ་ཐམས་ཅད་དུ་ཉམས་དགའ་བ་མཐོང་བ་དང་དེ་འདི་སྙམ་དུ་
[259b.3]སེམས་ཏེ། ད་ནི་བདག་གནས་འདིར་འགྲོའོ་སྙམ་མོ། །དེས་སེམས་བསྐྱེད་མ་ཐག་ཉིད་དུ་དེར་སྐྱེ་བར་འགྱུར་རོ། །དེ་ལྟར་བྱང་གི་སྒྲ་མི་སྙན་དག་ནས་ལས་མཆོག་གིས་སྐྱེ་བར་འགྱུར་ཏེ། དེ་ནི་འགྲོ་བ་དང་འབྲེལ་བ་བདུན་པ་ཡིན་ནོ། །གཞན་ཡང་འགྲོ་བ་དང་འབྲེལ་པ་
[259b.4]བརྒྱད་པ་ནི་གལ་ཏེ་བྱང་གི་སྒྲ་མི་སྙན་དེ་དག་ཉིད་ན་འཆི་བ་དེ་འཆི་བའི་ཡུལ་གྱི་དུས་སུ་མཚན་མ་རྣམ་པ་དུ་འབྱུང་ཞེ་ན། གཙོ་བོ་དག་དེས་སྐྱེད་མོས་ཚལ་དཀྲིགས་པ་རིན་པོ་ཆེས་མཛེས་པར་བྱས་པ་ཤིན་ཏུ་ཉམས་དགའ་བ་རྣམས་མཐོང་ངོ་། །དེ་རྣམས་དྲི་ཤིན་ཏུ་ཞིམ་པ་ལ་ཡང་
[259b.5]སྣོམ་པར་བྱེད་དོ། །དེ་འཆི་བའི་ཡུལ་གྱི་དུས་སུ་ཚོར་བ་མི་བཟད་པ་མི་འབྱུང་སྟེ། དེའི་ཚོར་བ་ཞན་པ་ཉིད་ཀྱིས་སེམས་རྙོག་པ་ཅན་དུ་མི་འགྱུར་ལ་དེ་བློ་གསལ་བས་འཆི་བའི་དུས་བྱེད་དོ། །དེས་སྲིད་པ་ཐ་མ་ཐོབ་ནས་དེ་ནས་ཡང་དེ་བཞིན་དུ་གཞལ་མེད་ཁང་དང་ར་བ་དེ་དག་མཐོང་བ་དང་
[259b.6]དེ་འདི་སྙམ་དུ་སེམས་ཏེ། ད་ནི་བདག་གཞལ་མེད་ཁང་འདི་དག་གི་ནང་དུ་འཇུག་པར་བྱའོ་སྙམ་ནས་དེ་དག་གི་ནང་དུ་ཞུགས་པ་དང་སྲིད་པ་བར་མ་ལ་གནས་པ་དེས་ཀུན་དུ་རྒྱུ་བའི་ལྷ་རྣམས་རྣམ་པར་རྒྱུ་བ་དང་རྒྱུག་པ་དང་རི་བོའི་གསབ་གསེབ་ཀྱི་ནང་དང་ཟོམ་དག་ལ་འཁོད་པ་དང་ཕན་ཚུན་
[259b.7]ཕྲད་པ་དང་། གཞན་དུ་འགྲོ་བ་བདག་མཐོང་ངོ་། །དེའི་འོག་ཏུ་བདག་ཉིད་མཐོང་ངོ་། །མཐོང་བ་དང་དེ་ནས་འཇུག་པར་བྱེད་དེ། ཐམས་ཅད་ཀྱང་རྨི་ལམ་ལྟ་བུར་ཕྱོད་ཕྱོད་པོར་མཐོང་ངོ་། །དེའི་འོག་ཏུ་མཐོ་རིས་ཀྱི་ཉམས་དགའ་བ་གཞལ་མེད་ཁང་ཉམས་དགའ་བ་དུ་མ་དང་འདོད་
[260a]
[260a.1]པ་འབྱོར་པ་དེ་དག་ཐམས་ཅད་མཐོང་ངོ་། །དེ་དག་མཐོང་བ་དང་དེ་འདི་སྙམ་དུ་སེམས་ཏེ། ད་ནི་བདག་འདིའི་ནང་དུ་འཇུག་པར་བྱའོ་སྙམ་མོ། །དེ་སེམས་བསྐྱེད་མ་ཐག་ཉིད་དུ་དེར་སྐྱེ་བར་འགྱུར་ཏེ། སྲིད་པའི་ཡན་ལག་ལ་ལེན་པའི་རྐྱེན་གྱིས་སྲིད་པ་འབྱུང་བར་འགྱུར་རོ། །
[260a.2]དེ་ལྟར་འདི་ནི་མཆོག་དང་འབྲིང་དང་ཆུང་ངུ་དང་གསུམ་གྱིས་སྐྱེ་བར་འགྱུར་རོ། །དེ་སྐྱེ་བ་ན་ཚལ་དང་ཉེ་བའི་ཚལ་དང་། སྐྱེད་མོས་ཚལ་ཁྱད་པར་དུ་འཕགས་པ་དག་མཐོང་བ་དང་དེ་དག་ལ་འདོད་པར་བྱེད་དེ། དེ་ལྟར་བྱང་གི་སྒྲ་མི་སྙན་དག་ནས་འདིར་སྐྱེ་བར་འགྱུར་རོ། །བྱང་གི་སྒྲ་མི་སྙན་ན་
[260a.3]གནས་པ་འདིར་སྐྱེས་པ་དེ་དག་ཐམས་ཅད་ཀྱི་རྒྱུ་འཐུན་པའི་འབྲས་བུས་བློ་འབྱུང་བ་ནི་ཤིན་ཏུ་འདོད་པ་ལ་ཆགས་པ་ཡིན་ཏེ། དེ་དག་ཡུལ་ལ་ལྷག་པར་ཆགས་པ། བྲོ་གར་དང་གླུ་དབྱངས་དང་དགོད་པ་དང་རྩེ་བ་དང་ཁ་ཟས་དང་གནས་མལ་ལ་ལྷག་པར་དགའ་བ་དང་། རིའི་རྩེ་མོ་ལ་
[260a.4]ལྷག་པར་རྒྱུ་བ་གླུ་ལེན་པ་ལ་ལྷག་པར་དགའ་བ་ཡིད་ཤིན་ཏུ་མྱོས་པ་ཡིན་ཏེ་ཐམས་ཅད་དེ་ལྟ་བུ་ཡིན་ནོ། །དེ་ཅིའི་ཕྱིར་ཞེ་ན། དེ་ལ་གནས་པའི་ངོ་བོ་ཉིད་ཀྱིས་གོམས་པའི་མི་རྣམས་ཡང་གོམས་པར་བྱེད་པ་ན། སྲེད་པའི་སྟོབས་རབ་ཏུ་ཆེ་བ་ཡིན་ནོ། །གཙོ་བོ་དག་བྱང་གི་སྒྲ་མི་
[260a.5]སྙན་དག་ནས་མི་འདིར་སྐྱེས་པ་རྣམས་འཆི་བའི་དུས་སུ་མཚན་མ་འབྱུང་བ་དང་བསིལ་བ་དང་གནས་ནི་དེ་ལྟ་བུ་ཡིན་ནོ། །འདི་ལྟར་ནུབ་ཀྱི་བ་ལང་སྤྱོད་ཀྱི་གླིང་ནས་མི་དག་འཆི་བ་ན་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་དང་། སྐྱེས་ནས་མྱོང་བར་འགྱུར་བས་ལྷ་རྣམས་ཀྱི་
[260a.6]ནང་དུ་ཇི་ལྟར་སྐྱེ་བར་འགྱུར། དེ་འཆི་བ་ན་དེའི་འགྲོ་བ་བར་མ་ནི་ཇི་ལྟ་བུ་ཡིན། སྲིད་པ་ཕྱི་མར་འགྲོགས་པ་དང་མཚན་མ་ནི་ཅི་དག་འབྱུང་། སྲིད་པ་བར་མའི་མཚན་མ་རྨི་ལམ་ལྟ་བུ་ཕྱོད་ཕྱོད་པོ་དག་ཇི་ལྟར་མཐོང་ཞེ་ན། གཙོ་བོ་དག་འདི་ལ་ནུབ་ཀྱི་བ་ལང་སྤྱོད་ཀྱི་གླིང་ནས་འཆི་སྟེ། ངེས་
[260a.7]པར་འཆི་བའི་དུས་བྱེད་ལ། ལེགས་པར་བྱས་པའི་ལས་ཀྱིས་རྐྱེན་རྣམས་ཁྱེར་བ་ན། སྒྲ་ངར་ངར་པོར་ལྷག་པར་འབྱུང་བར་མི་འགྱུར། གནད་ཀྱི་སྡུག་བསྔལ་མི་འབྱུང་། དེའི་དབང་པོ་ཡང་གསལ་བར་འགྱུར་རོ། །དེའི་འོག་ཏུ་ཆུ་ཀླུང་སྔོན་པོ་གསལ་བ་བཻ་ཌཱུརྱའི་མདོག་ལྟར་
[260b]
[260b.1]འདུག་པ་ཞིག་མཐོང་བ་དང་དེ་དེར་གནས་པར་བྱ་བའི་ཕྱིར་འཇུག་པར་བྱེད་ཅིང་དེ་ལག་རྐྱལ་བྱེད་དོ། །ཆུ་ཀླུང་དེ་ཡང་རེག་ན་ཧ་ཅང་གྲང་བ་ཡང་མ་ཡིན་ལ་ཧ་ཅང་དྲོ་བ་ཡང་མ་ཡིན་ནོ། །དེ་ཆུ་དེས་ཁྱེར་བ་དང་ཇི་ལྟ་ཇི་ལྟར་འགྲམ་དུ་རྒྱུག་པ་དེ་ལྟ་དེ་ལྟར་སྐྱེ་བ་དང་ཉེ་བར་འགྱུར་རོ། །
[260b.2]ཉོན་མོངས་པ་དག་གིས་སྐྱེ་བ་དེས་ཐང་ལ་བུད་མེད་ཤིན་ཏུ་བལྟ་ན་སྡུག་པ་ཆ་བྱད་དང་རྒྱན་བཏགས་པ་གླུ་ལེན་བྲོ་རྡུང་བ་རྣམས་མཐོང་ངོ་། །དེ་དག་མཐོང་ནས་འཁྲིག་པར་བྱ་བའི་བློ་འབྱུང་སྟེ། དེ་འཁྲིག་པར་བྱ་བའི་དོན་དུ་དེར་འགྲོ་བར་བྱེད་དོ། །དེ་གང་གི་ཚེ་ཞོན་པ་དང་དེའི་ཚེ་དེ་སྐྱེ་བར་འགྱུར་
[260b.3]ཏེ། ལྷའི་བདེ་བ་རྣམས་ཀྱང་མྱོང་ངོ་། །གང་སྲིད་པ་བར་མ་རྨི་ལམ་ལྟ་བུ་ཕྱོད་ཕྱོད་པོ་རྣམ་པ་དུ་མ་ལས་སད་ནས་གཟུགས་གསལ་བར་མཐོང་བ་ལྟར་དེ་སྐྱེ་བར་འགྱུར་ཏེ། དེ་ནི་འགྲོ་བ་བར་མ་བཅུ་པ་ཡིན་ལ། ལས་བར་མ་དང་ཆུང་ངུས་སྐྱེ་བ་ནུབ་ཀྱི་བ་ལང་སྤྱོད་རྣམས་ཀྱི་སྣང་བ་གཅིག་
[260b.4]ཡིན་ནོ། །སྲིད་པ་བར་མར་མཐོང་བ་གཅིག་དང་སྐྱེ་བ་གཅིག་གི་རིམ་པ་ནི་ཐམས་ཅད་འཐུན་ལ། བྱང་གི་སྒྲ་མི་སྙན་དག་གི་ལྟར་མི་འབྱུང་སྟེ་མཚན་ཉིད་གསུམ་ཀུན་འཐུན་ནོ། །གཙོ་བོ་དག་ཤར་གྱི་ལུས་འཕགས་གླིང་གི་མི་རྣམས་འཆི་བའི་དུས་ཀྱི་ཚེ། མཚན་མའམ་འཇིག་རྟེན་གྱི་
[260b.5]ཁམས་སམ་འཆི་བའི་ཡུལ་གྱི་དུས་སུ་སྐྱེ་བར་འགྱུར་བ་ན། རང་གི་མཚན་མ་དག་ཇི་ལྟར་མཐོང་བར་འགྱུར་ཞེ་ན། སྲིད་པ་ཐ་མའི་སེམས་ལ་ལན་ཀན་བྲེས་པའི་གནས་དེ་ཉིད་ཉམས་དགའ་ལ། བ་དན་དང་རྒྱལ་མཚན་བསྒྲེང་བ་ཞིག་ཀྱང་མཐོང་ལ། དེ་སྲིད་པ་བར་མའི་ཁྱིམ་དེར་
[260b.6]དགའ་བ་སྐྱེས་ནས། ཡུལ་ནས་ཡུལ་དུ་རྒྱུག་པར་བྱེད་པ་དེའི་ཚེ་སྐྱེ་བའི་སྲིད་པ་དང་ལྷན་ཅིག་ཉེ་བར་འགྱུར་རོ། །དེས་གནས་དེའི་ཕྱི་རོལ་ན་གླུ་དབྱངས་ཀྱི་སྒྲ་དང་ཡང་དག་པར་ལྡན་པའི་བུད་མེད་ཆ་བྱད་མང་པོ་ཐོགས་པ་རྟག་ཏུ་གླུ་ལེན་ཞིང་བྲོ་རྡུང་བ་རྨི་ལམ་ལྟ་བུ་ཞིག་དང་། དེ་བཞིན་དུ་
[260b.7]སྐྱེས་པ་གླུ་ལེན་བྲོ་རྡུང་བ་ཞིག་མཐོང་བ་དང་དེ་འདི་སྙམ་དུ་སེམས་ཏེ། འདི་ལྟར་བདག་གནས་འདིར་སོང་ལ་སྐྱེས་པ་དང་བུད་མེད་དེ་དག་ལ་བལྟ་ཞིང་དེ་བཞིན་དུ་ལྷན་ཅིག་གླུ་བླང་བྲོ་བརྡུང་ངོ་། །འདི་ལྟར་སྐྱེས་པ་གླུ་ལེན་བྲོ་རྡུང་བ་འདི་དག་ནི་ཤིན་ཏུ་ཡིད་དུ་འོང་ཞིང་ཤིན་ཏུ་རྣར་སྙན་པ་ཡིན་ཏེ། 
[261a]
[261a.1]བདག་སོང་ལ་དེ་རྣམས་དང་ལྷན་ཅིག་འདྲེ་བར་བྱའོ་སྙམ་མོ། །དེས་འདི་ལྟར་བདག་འདྲེས་པར་གྱུར་ཏོ་སྙམ་དུ་ཤེས་པ་དང་ཇི་ལྟར་གཉིད་ལས་སད་པ་དེ་ལྟར་དེ་དེར་སྐྱེ་བར་འགྱུར་ལ། དེའི་སྐྱེས་པ་དེ་དག་དང་བུད་མེད་དེ་དག་ཀྱང་མི་སྣང་བར་གྱུར་ཏོ། །མཐོ་རིས་ཀྱི་ཚལ་
[261a.2]དང་ཉེ་བའི་ཚལ་ཕུན་སུམ་ཚོགས་པར་བདག་ཉིད་སྐྱེས་པར་མཐོང་སྟེ། དེ་དེ་ལྟར་སྐྱེ་བར་འགྱུར་རོ། །གནས་གཞན་བཅུ་གཅིག་པ་ནི་དེ་ལྟ་བུ་ཡིན་ཏེ། དེ་ལྟར་མིའི་གནས་བཞི་པ་དང་གཞན་ཡང་འཇིག་རྟེན་མཐའ་ཡས་པའི་སྐྱེ་བ་འབྱུང་བར་འགྱུར་རོ། །གཙོ་བོ་དག་འགྲོ་བ་བར་མི་
[261a.3]འབྱེད་པ་འདི་ནི་ཕྲ་བ་སྟེ། ཕྱི་རོལ་པའི་ཤེས་པ་འཇིག་རྟེན་པའི་ལྟ་བ་དང་ཡང་དག་པར་ལྡན་པ་གང་ཡང་རུང་བ་དག་གིས་དེ་དག་ཤེས་པར་མི་ནུས་སོ། །ལས་མི་དགེ་བས་ཡི་དགས་རྣམས་ཀྱི་ནང་དུ་སྐྱེས་པ་མི་དགེ་བ་དེ་ཟད་པར་འགྱུར་ལ། ཉེས་པར་བྱས་པའི་ལས་ཀྱི་མཐའ་
[261a.4]སྤྱད་པ་དེ་ཟད་ནས་འགྲོ་བ་གཞན་དུ་སྤྱད་པ་ལེགས་པར་བྱས་པ། ལན་གྲངས་གཞན་ལ་མྱོང་བར་འགྱུར་བ། ཕ་མ་ལྟ་བུར་ཤིན་ཏུ་ཡིད་དུ་འོང་བ། སོ་སོ་ཡང་དག་པར་མྱོང་བར་འགྱུར་བས་གང་གི་ཚེ་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ། མཚན་མ་འདི་ཅི་དག་
[261a.5]ཅིག་འབྱུང་སྲིད་པ་ཐ་མའི་སེམས་ལ་མཚན་མ་ཇི་ལྟ་བུ་དག་འབྱུང་བར་འགྱུར་ཞེ་ན། གཙོ་བོ་དག་དེ་ལ་གང་གི་ཚེ་ཡི་དགས་འཆི་ཞིང་མཐོ་རིས་སུ་སྐྱེ་བར་འགྱུར་བ་དེའི་ཚེ། དེའི་ལུས་བཀྲེས་པ་དང་སྐོམ་པས་གདུངས་པ་སེམས་རྟག་ཏུ་ཕྲག་དོག་དང་སེར་སྣས་ཉམས་པ། 
[261a.6]རྟག་ཏུ་ཁ་ཟས་ལ་བརྐམ་པར་གྱུར་པ། རྟག་ཏུ་བཏུང་བ་ལ་ཆགས་པ་གང་ཡིན་པ་དེ་བཟའ་བ་དང་བཏུང་བ་ལ་མ་གཏོགས་པར་གཞན་དུ་རྒྱུག་པ་དེ་ཉུང་བར་འགྱུར། དེའི་ལུས་བསིལ་བར་འགྱུར་ཞིང་ལྷག་པར་སྲ་བར་མི་འགྱུར་ལ། དེའི་སྤུ་ཡང་རིང་ཞིང་སྡུག་པར་
[261a.7]མི་འགྱུར། སྲིན་བུས་གང་བ་དེ་དག་ཐམས་ཅད་ཞིགས་པར་འགྱུར། དེའི་བཞིན་གྱི་མདོག་ཀྱང་གསལ་བར་འགྱུར། དེ་ལ་རླུང་བསིལ་ཞིང་བདེ་བ་རྣམས་རེག་པར་འགྱུར་རོ། །དེའི་འོག་ཏུ་སྲིད་པ་ཐ་མ་པའི་མཚན་མ་དང་ཉེ་བར་གྱུར་ཅིང་། བཀྲེས་པ་དང་སྐོམ་པ་ཤིན་ཏུ་
[261b]
[261b.1]ཆུང་བར་གྱུར་པ་དང་འཕྲལ་ལ་དབང་པོ་རྣམས་ཚིམ་པར་འགྱུར་ལ། བྱ་རོག་དང་འུག་པ་གང་དག་གིས་རྟག་ཏུ་མིག་རྣམས་ཟ་བར་བྱེད་པ་དེ་རྣམས་མི་སྣང་བར་གྱུར་ཏོ། །དེའི་འོག་ཏུ་སྲིད་པ་བར་མ་ལ་ཟས་དང་སྐོམ་གྱི་ཚོགས་མཐོང་བ་དང་དེའི་བློ་སྔོན་གོམས་པའི་འཕེན་པ་
[261b.2]སྐྱེས་པས་རྒྱུག་པར་བྱེད་ཀྱང་། སེམས་ཀྱིས་མཐོང་བར་ཟད་ཀྱི། ཟ་བར་ཡང་མི་བྱེད་ལ་འཐུང་བར་ཡང་མི་བྱེད་དེ། དེ་ནི་མཐོང་བ་ཁོ་ན་ཙམ་དུ་ཟད་དོ། །ཇི་ལྟར་རྨི་ལམ་ན་དངོས་པོ་མཐོང་བ་ལ་མཁོ་བ་མེད་ལ། འཐུངས་ཀྱང་ངོམས་པ་མེད་པ་དེ་བཞིན་དུ་དེས་དེ་མཐོང་
[261b.3]ཞིང་དེས་བལྟས་ཀྱང་དེ་ཚིམ་པར་མི་འགྱུར་ཏེ། མཐོང་བ་ཁོ་ནས་དེ་སྙིང་དགའ་བར་མཐོང་ངོ་། །ཇི་ལྟར་སད་པའི་དུས་སུ་གཟུགས་བདེན་པ་རྣམས་ཁོང་དུ་ཆུད་པ་དེ་ལྟར་མཐོ་རིས་ཀྱི་ངོ་བོ་ཤིན་ཏུ་ཉམས་དགའ་བ་རྣམས་མཐོང་བ་དང་དེ་ནས་ཡང་ཡིད་དུ་འོང་བ་དེ་རྣམས་ལ་དེ་རྒྱུག་པར་
[261b.4]བྱེད་དོ། །དེ་ལྟར་ལེན་པ་ཡང་བྱེད་དེ་ད་ནི་བདག་གིས་ཡུལ་འདི་དག་ཐོབ་པར་བྱའོ་སྙམ་ནས་དེ་དག་ལེན་པར་བྱེད་དོ། །ཉེ་བར་བླངས་མ་ཐག་ཏུ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །འགྲོ་བ་བར་མ་བཅུ་གཉིས་པ་ནི་དེ་ལྟ་བུ་ཡིན་ནོ། །གཙོ་བོ་དག་གཞན་ཡང་གཏི་མུག་ཟད་ནས་
[261b.5]ངོ་མཚར་ཆེ་བའི་འགྲོ་བ་བར་མ་བཅུ་གསུམ་པ་ཇི་ལྟ་བུ་ཡིན་ཞེ་ན། གཏི་མུག་ཀུན་དུ་མང་བ་དུད་འགྲོ་རྣམ་པ་དུ་མ་དག་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་ཚེ་རབས་འབུམ་ཕྲག་བྱེ་བ་དུ་མར། སེམས་ཅན་དམྱལ་བ་དང་ཡི་དགས་དང་དུད་འགྲོ་ཉེས་པར་བྱས་པའི་
[261b.6]ལས་དག་ཉེ་བར་སྤྱད་ནས། འདི་ལྟར་ཡང་བསྐལ་པ་དུ་མར་ལས་ཀྱི་འཁོར་བ་མི་བཟད་པ་ཤིན་ཏུ་དཔྱད་པར་དཀའ་བ་ཐོག་མ་མེད་པའི་དུས་ནས་ཡ་ཡོར་འདུག་པ་ཕན་པར་མི་བྱེད་པས་སེམས་ཅན་རྣམས་འཁྱམ་པར་བྱེད་དོ། །དུད་འགྲོ་རྣམ་པ་དུ་མ་དག་ནི་ཟས་དུ་མ་དང་འགྲོ་བ་དུ་མ་དང་
[261b.7]ལུས་དུ་མ་དང་གནས་དུ་མ་དང་སེམས་ཀྱི་ས་བོན་དུ་མ་དང་ལས་དུ་མ་བྱེད་པ་གང་ཡིན་པ་དེ་དག་གི་ཉེས་པར་བྱས་པའི་ལས་ཟད་པ་ནི་ཡིད་ཆེས་པར་དཀའ་སྟེ། ཇི་ལྟར་ཆུ་ཐིགས་པར་བཅུས་པས་རྒྱ་མཚོ་སྐམས་པར་འགྱུར་བ་ཡིད་ཆེས་པར་དཀའ་བ་དེ་ལྟར་ལས་ཀྱི་རྒྱ་མཚོའི་ཐིགས་པར་བཅུས་
[262a]
[262a.1]པ་ཡང་ངོ་མཚར་ཆེ་བ་ཡིན་ནོ། །དེ་གང་གི་ཚེ་དུད་འགྲོ་དག་ལས་ཡོངས་སུ་ཐར་ན། དེ་ལྷའི་རིས་གཉིས་པོ་རྒྱལ་ཆེན་བཞི་པའམ། སུམ་ཅུ་རྩ་གསུམ་པ་གང་ཡང་རུང་བར་སྐྱེ་བར་འགྱུར་རོ། །དེ་དུད་འགྲོའི་ཉམ་ང་བ་ཆེན་པོ་ལས་འཆི་ཞིང་ཐར་བར་འགྱུར་བ་དེའི་ཚེ། 
[262a.2]བདེ་བ་ཆེན་པོ་ཉེ་བར་གནས་པའི་མཚན་མ་རྣམ་པ་དུ་མ་དང་དངོས་པོ་དུ་མ་དང་ལྡན་པའི་མཚན་མ་ལ་དམིགས་པ་བཤད་པར་མི་ནུས་སོ། །སེམས་ཅན་དམྱལ་བ་པ་མཐོ་རིས་སུ་སྐྱེ་བར་འགྱུར་བ་ནི་ངོ་མཚར་མི་ཆེའི། །ཡི་དགས་དང་དུད་འགྲོ་དག་མཐོ་རིས་སུ་སྐྱེ་བ་ནི་ངོ་མཚར་ཆེའོ། །
[262a.3]དེ་ཅིའི་ཕྱིར་ཞེ་ན། ཡི་དགས་པས་དུད་འགྲོ་གཏི་མུག་མང་བའི་ཕྱིར་ཏེ། གཞན་ལ་ཉེས་པ་མང་པོ་བྱེད་ལ། དེ་དག་ཚེ་གཅིག་གིས་འབུམ་ཕྲག་དུ་མ་སྦྱོར་བ་དང་བསྐལ་པའམ་བསྐལ་པ་བརྒྱའམ་བསྐལ་པ་འབུམ་ཕྲག་ཏུ་སྦྱོར་བར་བྱེད་པ། ལས་ཀྱི་ལུ་གུ་རྒྱུད་ཀྱིས་ཚེ་གཅིག་
[262a.4]ནས་གཅིག་ཏུ་བརྒྱུད་པ་དེ་དག་པས་ནི་སེམས་ཅན་དམྱལ་བར་སྐྱེས་པ་ཆེས་སླའི། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེས་པ་ནི་མི་རུང་སྟེ། རྒྱུ་དེས་ན་སེམས་ཅན་དམྱལ་བར་སྐྱེས་པ་ཆེས་རུང་གི་དུད་འགྲོ་ནི་མི་རུང་ངོ་། །དེ་ལྟར་དེ་སྡུག་བསྔལ་ཤིན་ཏུ་མི་བཟད་པ་ལས་གལ་ཏེ་
[262a.5]ཐར་ན། དེ་དག་གིས་འདི་དག་ཕལ་ཆེར་མཐོང་ནས་སྐྱེ་བར་འགྱུར་ཏེ་འདི་ལྟ་སྟེ། འཆི་བའི་དུས་སུ་གཏི་མུག་སྲབས་པར་འགྱུར་ཞིང་ཤེས་པ་ཆུང་ངུ་འབྱུང་བར་འགྱུར་བ་ནི། འདི་ལྟར་སྔོན་བྱུང་བ་པས་དེ་བས་ཁྱད་པར་དུ་འབྱུང་བའམ་རྣོ་བར་འབྱུང་ངོ་། །དེ་འཆི་བའི་དུས་ཀྱི་ཚེ། 
[262a.6]རི་སྣང་བར་གྱུར་པ་མཐོང་བ་དང་ལྕུག་མ་འཕྱང་བ་དང་འབབ་ཆུས་གང་བ་རྣམ་པ་སྣ་ཚོགས་དག་མཐོང་ངོ་། །ཁ་ཟས་འབྱུང་བ་གང་ཡིན་པའི་ཁ་ཟས་དེ་ཡང་རི་དེ་ལ་མཐོང་ངོ་། །ཀུན་རྫོབ་ཀྱི་ཤེས་པས་དེའི་འདོད་པ་བདེ་བ་གང་ཡིན་པ་དེ་དག་ཚལ་དེ་ནའམ་རི་དེ་ལ་མཐོང་ངོ་། །དེའི་
[262a.7]ཚེ་དེ་ཁ་ཟས་ཀྱི་དོན་དུའམ་དེར་འགྲོ་བའམ་དེ་ལ་རྟེན་པའི་ཕྱིར་རྒྱུག་པར་བྱེད་པ་དེ་ཡང་རྨི་ལམ་ལྟ་བུར་མཐོང་སྟེ། དེ་ཇི་ལྟ་ཇི་ལྟར་རྒྱུག་པ་དེ་ལྟ་དེ་ལྟར་དེའི་སྐྱེ་བའི་སྲིད་པ་ཉེ་བར་འགྱུར་རོ། །དེ་གང་གི་ཚེ་སྐྱེ་བ་ཉེ་བར་གནས་པར་འགྱུར་བ་དེའི་ཚེ། གཟུགས་གུ་ལུ་ལུ་བྱེད་པ་
[262b]
[262b.1]དག་མཐོང་ངོ་། །སྔོན་ཚེ་རབས་འབུམ་དུ་མ་མཐོང་བ་གང་ཡིན་པ་དེ་དག་ལ་འདི་ཅི་ཞིག་འདི་གང་ཞིག་ཡིན་སྙམ་དུ་དེའི་རྣམ་པར་ཤེས་པ་ལ་ངོ་མཚར་ཆེར་འབྱུང་སྟེ། དེ་ཅིའི་ཕྱིར་ཞེ་ན། ངོ་བོ་གཞན་པ་ཉིད་ཀྱིས་མ་གོམས་པའི་ཕྱིར་རོ། །ངོ་མཚར་དུ་གྱུར་པ་དེ་ནི་བདག་འདིར་
[262b.2]འགྲོ་བར་བྱ་བའམ། འགྲོ་བར་མི་བྱ་སྙམ་དུ་དེ་ལ་དམིགས་པར་ཡང་བྱེད་ལ། འདི་དག་ཐམས་ཅད་བདག་དབང་བར་བྱའོ་སྙམ་དུ་ཡང་སེམས་ཏེ། ལེགས་པར་བྱས་པའི་ལས་དེ་དང་རྐྱེན་དེས་དེ་ལྟར་བློ་སྐྱེད་དོ། །སེམས་བསྐྱེད་མ་ཐག་ཉིད་དུ་ལྷའི་འཇིག་རྟེན་དེར་སྐྱེ་བར་འགྱུར་
[262b.3]ཏེ། སྲིད་པ་བར་མར་འགྲོ་བ་དང་འབྲེལ་བ་བཅུ་གསུམ་པ་ནི་དེ་ལྟ་བུ་ཡིན་ནོ། །གར་མཁན་རྣམས་ཀྱི་ནང་ན་ཤིན་ཏུ་དཀའ་བ་ཤིན་ཏུ་རྨད་དུ་བྱུང་བ་ཤིན་ཏུ་རྣམ་པར་རིག་པར་དཀའ་བ་འདི་ཡིན་ཏེ་འདི་ལྟ་སྟེ། ལས་ཀྱི་གར་མཁན་ལས་གཞི་སྣ་ཚོགས་ཀྱི་གར་ཆེན་པོ་སེམས་ཀྱི་གར་དག་
[262b.4]ལྟད་མོའི་གཞིའི་འཁོར་བ་ན་གར་བྱེད་དོ། །བརྒྱ་བྱིན་དེས་དེ་སྐད་སྨྲས་པ་དང་ལྷ་རྣམས་ཤིན་ཏུ་གུས་པའི་ཡིད་སྐྱེས་ནས་འདི་སྐད་སྨྲའོ། །འདི་ལྟར་བརྒྱ་བྱིན་བདག་ཅག་ལ། །འཇིག་རྟེན་འདི་དང་ཕ་རོལ་དུ། །སྐྱེ་དགུ་རྣམས་ལ་ཕན་མཛད་པ། །རྒྱལ་པོ་ཕ་དང་མ་དང་མཚུངས། །
[262b.5]གང་གིས་བག་མེད་རྣམ་བྲལ་ཞིང་། །ཐམས་ཅད་དུ་ནི་འབྱུང་མི་འགྱུར། །མཐའ་ལས་བྱུང་བ་ཐར་བར་འགྲོ། །བདག་ཅག་ལ་ནི་ཆོས་སྟོན་མཛད། །ཁྱོད་ཀྱི་ལས་དང་འབྲས་བུར་བཅས། །མངོན་སུམ་ཡང་དག་རབ་ཏུ་བསྟན། །སྐྱེ་དང་འཆི་བའི་ངོ་བོ་དག །བརྒྱ་བྱིན་འཇིག་
[262b.6]རྟེན་བཀའ་མཆིད་སྟོན། །ཁྱོད་ཀྱིས་དེ་ཉིད་རྣམ་པར་བསྟན། །བདག་ཅག་ལ་ནི་ལེགས་པར་མཛད། །བདག་ཅག་གང་དག་ཡིད་རྨོངས་པ། །ཡེ་ཤེས་མཁས་པ་ཉིད་དུ་མཛད། །བུད་མེད་འདོད་ཆགས་ཡིད་ཞེན་ཅིང་། །རྟག་ཏུ་འདོད་པ་ཚོལ་རྣམས་ལ། །རྒྱུ་དང་འབྲས་བུ་ཡང་
[262b.7]དག་འབྱུང་། །དེ་ནི་ཁྱོད་ཀྱིས་རབ་ཏུ་བསྟན། །བརྒྱ་བྱིན་ལོང་བའི་མིག་དང་འདྲ། །ནད་པ་རྣམས་ལ་སྨན་པ་ལྟར། །ཁྱོད་ཀྱིས་ཆོས་ལམ་བསྟན་པ་གང་། །བདག་ཅག་ལ་ནི་སྨན་པར་མཛད། །ཇི་ལྟ་ཇི་ལྟར་བརྒྱ་བྱིན་ཁྱོད། །ཕན་པའི་ཆོས་ནི་སྟོན་མཛད་པ། །དེ་ལྟ་དེ་ལྟར་
[263a]
[263a.1]གཤིན་རྗེའི་མི། །ཕན་མེད་མིག་ཅན་ཉམས་པར་འགྱུར། །དེ་ལྟར་བརྒྱ་བྱིན་དེས། དུད་འགྲོ་རྣམས་ཀྱི་སྲིད་པ་བར་མ་བཤད་ནས། ཡང་སྲིད་པ་བར་མར་འགྲོ་བ་དང་འབྲེལ་བ་བཅུ་བཞི་པ་སྟོན་པར་བྱེད་དོ། །འདི་ལྟར་སེམས་ཅན་དམྱལ་བ་པ་དག་རེས་འགའ་
[263a.2]ལེགས་པར་བྱས་པའི་ལས་ཀྱི་རྐྱེན་དང་། ལེགས་པར་བྱས་པའི་ལས་ཀྱི་རྒྱུ་ལན་གྲངས་གཞན་ལ་མྱོང་བར་འགྱུར་བ། ཤིན་ཏུ་བསིལ་བ་ཤིན་ཏུ་ཕན་པར་འདོད་པ། དམའ་བ་དང་མཐོ་བར་འགྱུར་བའི་རྒྱུ་གང་གིས་གལ་ཏེ་སྡུག་བསྔལ་དཔེ་མེད་པ་ལས་གྲོལ་ནས། བདེ་བ་དཔེ་མེད་
[263a.3]པར་ཇི་ལྟར་སྐྱེ་བར་འགྱུར། དེའི་ཡང་སོས་དང་ཐིག་ནག་དང་བསྡུས་གཞོམ་དང་ངུ་འབོད་དང་ངུ་འབོད་ཆེན་པོ་དང་ཚ་བ་ལ་སོགས་པ་སེམས་ཅན་དམྱལ་བ་ཆེན་པོ་དང་། འདི་ལྟར་སེམས་ཅན་དམྱལ་བའི་འཁོར་དུ་གཏོགས་པའི་རྣམ་པར་སྨིན་པ་ཤིན་ཏུ་ཚ་བ་སྤུ་ཤིན་ཏུ་ཟིང་ཞེས་བྱེད་པ་མེ་འབར་
[263a.4]བ་[འཁྲུགས་]པ་དང་བཅས་པ་དག་ནས། སེམས་ཅན་དམྱལ་བ་པ་འཆི་བ་རྣམས་དང་འཆི་བ་དེ་དག་གི་ལས་ཟད་ནས་འཆི་བ་རྣམས་ཀྱི་མཚན་མ་ཇི་ལྟར་འབྱུང་བར་འགྱུར། སྲིད་པ་བར་མ་ནས་སྲིད་པ་བར་མར་ཇི་ལྟར་སྐྱེ་བ་དང་འཆི་བར་འགྱུར། ཇི་ལྟར་ན་ལས་ཀྱི་རྐྱེན་གྱི་དབང་གིས་
[263a.5]ཤིན་ཏུ་སྡུག་བསྔལ་དང་ལྡན་པའམ་ཤིན་ཏུ་བདེ་བ་དང་ལྡན་པར་འགྱུར་ཞེ་ན། གཙོ་བོ་དག་སེམས་ཅན་དམྱལ་བ་པ་ངན་སོང་ཟད་པ་དེའི་འཆི་བ་ནི། དེ་གང་གི་ཚེ་རྫ་མའི་ནང་དུ་བཅུག་སྟེ་འཆི་བར་བྱེད་དོ། །དེ་བཅུག་པ་ཙམ་ཉིད་ཀྱིས་དབུ་བ་བཞིན་དུ་སོ་སོར་ཞུ་བར་བྱེད་ཀྱང་ལུས་
[263a.6]གཞན་དུ་སྐྱེ་བར་མི་འགྱུར་རོ། །གལ་ཏེ་དེ་ལན་ཅིག་ཁོ་ནར་ཐོ་བས་གསོད་ཅིང་འཆི་བའི་དུས་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་ལུང་བའི་ནང་དུ་འཇུག་པར་བྱེད་ལ། དེ་བཅུག་པ་ཙམ་ཉིད་ཀྱིས་སྲོག་འཇིག་པར་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་
[263a.7]བ་ཚྭའི་ཆུ་བོའི་ནང་དུ་འཇུག་པར་བྱེད་ལ། དེ་ལན་ཅིག་ཁོ་ནར་རབ་ཏུ་ཞུ་བར་བྱེད་ཀྱང་དེའི་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་ཕུར་བུ་རྣམས་ཀྱིས་བཏབ་ལ་དེ་ཕུར་བུ་རྣམས་ཀྱིས་བཏབ་སྟེ། ཉམས་པ་ཉིད་ཀྱིས་འཆི་བར་འགྱུར་ཡང་། དེའི་ལུས་ཡང་སྐྱེ་བར་མི་འགྱུར་རོ། །
[263b]
[263b.1]གལ་ཏེ་བྱ་རྒོད་དམ་ཁྭ་རྣམས་ཀྱིས་བཟུང་ནས་ཟ་བར་བྱེད་ཀྱང་དེ་ཡང་འབྱུང་བར་མི་འགྱུར་རོ། །གལ་ཏེ་སེང་གེ་དང་སྟག་དང་དྲེད་དང་གུང་དང་གཟིག་རྣམས་ཀྱིས་འཛིན་པར་བྱེད་ལ། བཟུང་ནས་ཀྱང་གལ་ཏེ་ཟ་བར་བྱེད་ན་དེ་ཡང་འབྱུང་བར་མི་འགྱུར་ཏེ། དེ་ལྟར་སེམས་ཅན་དམྱལ་བ་པ་
[263b.2]དེ་ལས་རྣམ་པར་ཟད་ནས་འཆི་བར་འགྱུར་རོ། །དེ་འཆི་བའི་དུས་ལ་བབ་པའི་ཚེ། གཤིན་རྗེའི་མི་གནོད་པར་བྱེད་པ་གང་ཡིན་པ་དེ་དག་ཐམས་ཅད་མི་སྣང་བར་འགྱུར་རོ། །སེམས་ཅན་དུ་བགྲང་བ་མ་ཡིན་པ་དེ་དག་ཇི་ལྟར་མར་དང་སྙིང་པོ་ཟད་ན་མར་མེ་མེད་པར་འགྱུར་བ་དེ་བཞིན་དུ་ལས་ཟད་
[263b.3]ན། སེམས་ཅན་དམྱལ་བ་ལ་གནོད་པ་བྱེད་པ་གཤིན་རྗེའི་མི་རྣམས་འབྱུང་བར་མི་འགྱུར་རོ། །ཇི་ལྟར་འཛམ་བུ་གླིང་དུ་ཉི་མ་ནུབ་ན་དེའི་ཚེ་མུན་པ་ཡང་འབྱུང་བ་དེ་ལྟར་ལས་བྱས་པ་ཟད་ན། བཞིན་གྱི་མདོག་དང་མིག་མི་སྡུག་པར་བསྒྱུར་བ་གཟུགས་དེ་དག་ཐམས་ཅད་ཀྱང་མི་སྣང་བར་འགྱུར་
[263b.4]རོ། །ཇི་ལྟར་གང་གི་ཚེ་རྩིག་པ་ཞིག་ན་དེའི་ཚེ་རི་མོ་ཡང་འཇིག་པར་འགྱུར་བ་དེ་བཞིན་དུ། གང་གི་ཚེ་ལས་ཀྱི་རྩིག་པ་ཞིག་ན། དེའི་ཚེ་སེམས་ཅན་དུ་བགྲང་བ་མ་ཡིན་པ་གཤིན་རྗེའི་མི་གཟུགས་མི་སྡུག་པར་བསྒྱུར་བ་དེ་དག་ཀྱང་འཇིག་པར་འགྱུར་རོ། །དེ་དག་ནི་བཅོམ་ལྡན་འདས་
[263b.5]ཀྱིས་གསུངས་པ་ཡིན་ཏེ། དེ་ལྟར་སེམས་ཅན་དམྱལ་བ་དེ་དག་སེམས་ཅན་དམྱལ་བ་ཟད་ནས་ཐར་བར་འགྱུར་རོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་གསུམ་པ། དེ་ནས་བརྒྱ་བྱིན་གྱིས་དེའི་ཚེ་ལྷ་དེ་རྣམས་ལ་འདི་ལྟར་
[263b.6]ཚིགས་སུ་བཅད་དེ་སྨྲས་པ། ཇི་ལྟར་མི་དག་སྲོག་གཅོད་པ། །དགྲ་རྣམས་ལས་ནི་ཐར་བ་རྣམས། །བདེ་བ་འདོད་པ་ཐབས་ཀུན་གྱིས། །མཛའ་བཤེས་མང་པོ་མངོན་དུ་འཕྲད། །དེ་ལྟར་དམྱལ་བ་སྟོབས་པོ་ཆེ། །ལས་འདི་དག་ལས་ངེས་གྲོལ་བ། །ལྷ་ཡུལ་ཞི་བར་འགྲོ་
[263b.7]བ་ཡི། །ལས་རྣམས་ལེགས་པར་བྱས་པས་ཐོབ། །དེ་ནི་ཡོན་ཏན་དུ་མས་བརྒྱན། །ལྷ་ཡི་གནས་སུ་ཁྲིད་བྱེད་ལ། །ཇི་ལྟར་ལེགས་པར་བྱས་པའི་ལས། །དེ་མ་ཟད་པར་དགའ་བར་བྱེད། །དེ་ནི་དེ་ནས་ཟད་དང་ཕྱིར། །དབང་མེད་མི་དག་ལྟུང་བར་འགྱུར། །མར་མེའི་སྙིང་
[264a]
[264a.1]པོ་ཟད་པ་གང་། །མར་མེ་འཆི་བར་འགྱུར་བ་ལྟར། །ལས་ཀྱི་རླུང་ལས་ཡང་དག་བྱུང་། །དེ་ནི་དམའ་དང་མཐོན་པོར་མཐོང་། །རླུང་ཞུགས་དབང་གིས་འཁྲུལ་པ་ཡི། །འཇིག་རྟེན་འདི་ནི་ཡོངས་སུ་འཁོར། །ཤེས་པའི་དབང་དུ་གྱུར་པ་གང་། །དེ་ནི་འཁོར་
[264a.2]བར་མི་འཇུག་གོ། །ཇི་ལྟར་པད་མའི་རྩ་རྒྱུད་ཀྱིས། །རི་མཆོག་རི་རབ་མི་འགུལ་ལྟར། །དེ་ནི་ལས་ཀྱི་ཞགས་པ་ཡིས། །ནམ་ཡང་འདྲེན་པར་མི་འགྱུར་རོ། །དེ་ལྟར་དེ་ནི་མགོན་བྲལ་ཞིང་། །མྱ་ངན་བྲལ་ལ་ཉོན་མོངས་བྲལ། །རི་རབ་ཀྱི་ནི་རྩེ་མོ་ལྟར། །བརྟན་པོ་དག་ཏུ་
[264a.3]འཁོར་མི་འགྱུར། །དེ་ལྟར་བརྒྱ་བྱིན་དེས་ལྷ་དེ་རྣམས་ལ་ཚིགས་སུ་བཅད་པ་སྨྲས་ནས། སེམས་ཅན་དམྱལ་བ་པ་སེམས་ཅན་དམྱལ་བ་ལས་ཐར་བ་དེའི་སྲིད་པ་བར་མའི་མཚན་མ་སྔོན་ཆད་མ་མཐོང་བ་རྣམས་ལ་བརྟགས་ན། ནམ་མཁའ་ལ་རླུང་ཤིན་ཏུ་བསིལ་བ་ལུས་ལ་རེག་པར་
[264a.4]བྱེད་དེ་རེག་ན་ཤིན་ཏུ་བདེ་བ་ཤིན་ཏུ་དྲི་ཞིམ་པ། བརྟེན་ན་ཤིན་ཏུ་བདེ་བ་སྒྲ་སྙན་པ་ཐོས་ཏེ་འདི་ལྟ་སྟེ། པི་བང་གི་སྒྲའམ་དེ་ལས་གཞན་པའི་རྒྱུད་ལས་བྱུང་བའི་སྒྲ་དེ་ལྟར་རླུང་དག་གི་སྒྲ་ཐོས་སོ། །དྲི་ཡང་ཤིན་ཏུ་ཡིད་དུ་འོང་བ་ལ་སྣོམ་མོ། །གཟུགས་ཀྱང་ཤིན་ཏུ་ཡིད་དུ་འོང་བ་
[264a.5]དག་མཐོང་སྟེ། འདི་ལྟ་སྟེ། ཚལ་དང་ཉེ་བའི་ཚལ་དང་ལྟེང་ཀ་དང་འབབ་ཆུའི་དངོ་དང་པད་མའི་ཚལ་ཤིན་ཏུ་དྲི་ཞིམ་ཞིང་རྒྱ་ཆེ་བ་དག་མཐོང་ངོ་། །རྣ་བས་ཀྱང་གླུ་དབྱངས་ཀྱི་སྒྲ་ཤིན་ཏུ་ཡིད་དུ་འོང་བ་དག་ཐོས་སོ། །བདག་ཉིད་ཀྱི་བྱད་གཟུགས་ཤིན་ཏུ་ཆེ་ལ་རབ་ཏུ་གཟི་བརྗིད་དང་
[264a.6]ལྡན་པ། ལྷག་པར་དྲི་ཞིམ་པ་ཕྲེང་བས་བརྒྱན་པ་མཐོང་ངོ་། །ཀུན་ཏུ་ཐོགས་པ་མེད་ཅིང་ནམ་མཁའ་ཤིན་ཏུ་དྲི་མ་མེད་པ་ཐམས་ཅད་ལ། གཟའ་དང་སྐར་མ་དང་རྒྱུ་སྐར་གསལ་བ་རྣམས་ཀྱིས་ཁྱབ་པར་མཐོང་ངོ་། །མཚོ་དག་ན་ཡང་བྱ་ངང་པ་དང་ཀཱ་རཎྜ་བར་འདྲེས་པའི་སྒྲ་དག་ཐོས་སོ། །
[264a.7]དེ་ནས་ཡང་སྲིད་པ་བར་མར་ཞུགས་ཏེ། སྲིད་པ་འབྱུང་བའི་པི་བང་དང་གླིང་བུ་དང་རྔ་དང་གླུ་དབྱངས་ཀྱི་སྒྲ་དག་ཐོས་པ་དང་ལོ་བྱེ་བ་ཕྲག་དུ་མར་མ་མྱོང་བའི་དེའི་ཡིད་ལ་རབ་ཏུ་དགའ་བར་འགྱུར་བ། ཐམས་ཅད་དུ་མཚན་མ་བཟང་པོ་རྣམས་འབྱུང་བར་འགྱུར་བ་དང་། མཛའ་བཤེས་
[264b]
[264b.1]དང་། གཉེན་འདབ་དང་། རྩ་ལག་དག་དང་ཕྲད་པ་ལྟ་བུར་བདག་ཉིད་སེམས་ལ་ཉིན་གཅིག་བཞིན་སྙིང་རབ་ཏུ་དགའ་བར་འགྱུར་རོ། །ཇི་ལྟ་ཇི་ལྟར་སྲིད་པར་སྐྱེ་བར་འགྱུར་བ་དེ་འདིའམ་གཞན་རྒྱལ་ཆེན་བཞིའི་ལྷའི་རིགས་སུ་སྐྱེས་པ་དང་ཚལ་དང་ཉེ་བའི་ཚལ་ཤིན་ཏུ་ཉམས་དགའ་བ་
[264b.2]དང་དྲི་ཤིན་ཏུ་ཞིམ་པ་དང་ཚལ་དང་རིན་པོ་ཆེ་སྣ་བདུན་གྱི་ཚལ་དང་བུད་མེད་ཀྱང་ངོ་བོ་ཉིད་ཀྱིས་ཡིད་དུ་འོང་བ་གང་ཡིན་པ་དག་མཐོང་ངོ་། །དེ་འདི་སྙམ་དུ་སེམས་ཏེ། ད་ནི་བདག་འདིར་སྐྱེ་བར་བྱའམ་ཐོབ་པར་བྱའོ་སྙམ་མོ། །དེས་སེམས་བསྐྱེད་མ་ཐག་ཉིད་དུ་སྐྱེ་བར་འགྱུར་ལ་སྲིད་
[264b.3]པའི་ཡན་ལག་གི་རིམ་པ་ནི་འདི་ལྟ་སྟེ། ཉེ་བར་ལེན་པའི་རྐྱེན་གྱིས་སྲིད་པ་འབྱུང་ངོ་། །དེ་ལྟར་སྲོག་ཆགས་དག་སེམས་ཅན་དམྱལ་བ་ལས་ཐར་ཅིང་ངན་པ་བྱས་པ་ལས་ཡོངས་སུ་ཐར་ནས་བདེ་བ་དཔེ་མེད་པ་ཐོབ་པར་འགྱུར་ཏེ། སྲིད་པ་བར་མའི་འགྲོ་བ་བཅུ་བཞི་པ་ནི་དེ་ལྟ་བུ་
[264b.4]ཡིན་ནོ། །སྲིད་པ་བར་མར་འགྲོ་བ་དང་འབྲེལ་པ་བཅོ་ལྔ་པ་ཇི་ལྟར་ཤེས་པར་བྱ། །གང་གི་ཚེ་མི་དག་ལས་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེ་བ་དེའི་ཚེ་མཚན་མ་ཅི་དག་འབྱུང་། མངོན་པར་འདོད་པ་དེ་ཇི་ལྟ་བུ་ཡིན་ཞེ་ན། འདི་ལ་གང་གི་ཚེ་འཆི་བའི་དུས་སུ་མི་དག་ཉིད་ལས་
[264b.5]ཤི་ནས་གལ་ཏེ་མི་རྣམས་ཀྱི་ནང་དུ་སྐྱེ་ན། དེའི་མཚན་མ་འདི་ལྟ་བུ་དག་འབྱུང་བར་འགྱུར་ཏེ། ཇི་ལྟར་རི་བརྩེགས་པ་ཆེན་པོའི་གྲིབ་མ་རྡོ་ཐལ་གྱིས་བསྐུས་པའི་ཐང་ལ་འབབ་པ་དེ་ལྟར་གྲིབ་མ་ལྟ་བུ་ཞིག་བབ་པ་དང་འདི་སྙམ་དུ་སེམས་ཏེ། བདག་གི་སྟེང་དུ་ཐམས་ཅད་འབབ་བོ་སྙམ་
[264b.6]ནས། དེ་ལག་པ་གཉི་གས་རི་འབབ་པ་ཕྱིར་འཕུལ་བར་བྱེད་ལ། འབབ་པ་ན་ལག་པ་གཉི་གས་འཛིན་པར་བྱེད་ཅིང་ལག་པ་གཡོབ་པར་བྱེད་པ་དང་དེའི་གཉེན་འདུན་དག་ན་རེ་འདི་ལྟར་ནམ་མཁའ་ལ་རེག་པར་བྱེད་དོ་ཞེས་བརྗོད་དོ། །དེའི་འོག་ཏུ་སྣམ་བུ་དཀར་པོ་ཞིག་མཐོང་ནས། དེའི་
[264b.7]སྟེང་ན་ཡང་སྣམ་བུ་དམར་པོ་ཞིག་ཡོད་པར་མཐོང་ངོ་། །དེའི་འོག་ཏུ་སྲིད་པ་ཐ་མ་པའི་སེམས་ལ་ཇི་ལྟར་སྣང་བ་མཐོང་བ་དེའི་མི་གསལ་བ་དེ་དག་ལས་རྨོངས་པར་འགྱུར་ཏེ། ཇི་ལྟར་རྨི་ལམ་ན་གཟུགས་དག་ལ་བློ་རྨོངས་པ་ཇི་ལྟར་དེ་རྨོངས་པར་འགྱུར་རོ། །དེ་ཕ་མ་གཉིས་འཁྲིག་པའི་
[265a]
[265a.1]ཆོས་དང་ལྡན་པར་གྱུར་པ་ན། གལ་ཏེ་སྐྱེས་པར་འགྱུར་ན་ནི་དེ་ལོག་པར་མཐོང་བར་འགྱུར་ཏེ། མ་ལ་ནི་ཆུང་མའི་འདུ་ཤེས་སྐྱེའོ། །ཕ་ལ་ནི་དགྲའི་འདུ་ཤེས་སྐྱེའོ། །དེ་འདི་སྙམ་དུ་སེམས་ཏེ། བདག་འདིའི་དྲུང་དུ་འགྲོའོ་སྙམ་ནས། དེ་མ་དེ་ལ་འཁྲིག་པའི་ཕྱིར་ཕྲད་
[265a.2]པར་བྱེད་དོ། །ཇི་སྟེ་བུད་མེད་དུ་འགྱུར་ན་ནི་དེ་འདི་སྙམ་དུ་སེམས་ཏེ། བདག་གི་ཁྱིམ་ཐབ་འདི་འདིས་ཕྲོགས་སོ་སྙམ་ནས། དེ་ལ་ཞེ་སྡང་སྐྱེད་པར་བྱེད་དོ། །དེ་མ་དེ་སྐྱེས་པ་དེ་དང་འབྱེད་པར་འདོད་ཅིང་བདག་ཉིད་དེ་དང་ཕྲད་པར་བྱེད་དོ། །དེའི་ཚེ་སྲིད་པ་བར་མ་པའི་རྣམ་པར་ཤེས་པ་
[265a.3]འགག་ཅིང་སྐྱེ་བའི་སྲིད་པའི་རྣམ་པར་ཤེས་པ་འབྱུང་སྟེ། དེ་མ་ཐག་པའི་རྐྱེན་གྱིས་རྒྱའི་འབུར་ལྟར་རྣམ་པར་ཤེས་པ་འབྱུང་བར་འགྱུར་རོ། །མི་དག་ལས་ཤི་ནས་མི་རྣམས་ཀྱི་ནང་དུ་སྐྱེ་བའི་མཚན་ཉིད་ནི་དེ་ལྟ་བུ་ཡིན་ནོ། །གཞན་ཡང་འགྲོ་བ་དང་འབྲེལ་པ་བཅུ་དྲུག་པ་ནི་འདི་ལྟར་ལྷ་དག་ཉིད་ལས་
[265a.4]འཆི་བ་ན། གཙོ་བོ་དག་གང་གི་ཚེ་ལྷ་ལས་ཤི་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ། དེ་ལ་འདི་ལྟར་ལྷ་གཞན་སེམས་ཅན་དམྱལ་བ་དང་ཡི་དགས་དང་། དུད་འགྲོའི་ནང་དུ་སྐྱེ་བ་རྣམས་ཀྱི་སྡུག་བསྔལ་དེ་དག་འབྱུང་བར་མི་འགྱུར་ལ། ཆུང་མས་འདོར་བའི་སྡུག་བསྔལ་མི་འབྱུང་། 
[265a.5]རྒྱན་འཕྲོག་པར་མི་བྱེད། ལྷའི་བུ་གཞན་སྟན་དེ་ལ་འདུག་པར་མི་མཐོང་སྟེ། སྡུག་བསྔལ་མི་བཟད་པ་དེ་དག་མཐོང་བར་མི་འགྱུར་རོ། །དེ་ཤི་བའི་སྟན་དེ་ལ་ལྷ་གཞན་དག་སྐྱེ་བར་འགྱུར་ལ། དེའི་འགྲོ་བ་ལྷའི་ནང་དུ་སྐྱེ་བ་ཆེས་བཟང་བར་འགྱུར་རོ། །འདི་ལྟར་གལ་ཏེ་རྒྱལ་ཆེན་བཞི་པ་
[265a.6]དག་ལས་ཤི་ནས་སུམ་ཅུ་རྩ་གསུམ་དུ་སྐྱེ་བར་འགྱུར་བ་དེའི་མཚན་མ་ཤིན་ཏུ་ཉམས་དགའ་བ་བཟང་པོ་དག་མཐོང་བར་འགྱུར་ཏེ། འདི་ལྟར་དེས་སྔོན་གར་ཡང་མ་ཐོས་པའི་རྣམ་པ་གང་ཡིན་པའི་རྣམ་པ་དེ་ལྟ་བུའི་གླུ་དབྱངས་ཐོས་ལ། དེ་བཞིན་དུ་ཡུལ་ལྔའི་མཚན་མ་བཟང་པོ་མཐོང་ངོ་། །
[265a.7]དེའི་འོག་ཏུ་དེའི་སྲིད་པ་ཐ་མ་པའི་སེམས་འབྱུང་སྟེ། དེས་སྲིད་པ་བར་མ་ལ་བུད་མེད་ཤིན་ཏུ་བཟང་མོ་ལྷག་པར་བལྟ་ན་སྡུག་པ། བྱད་གཟུགས་རབ་ཏུ་བཟང་བ་རྣམས་ཀྱི་ལག་ན་རོལ་མོ་རྣམ་པ་སྣ་ཚོགས་ཐོགས་པ་མཐོང་ངོ་། །འབབ་ཆུ་དང་སྐྱེད་མོས་ཚལ་ཡོན་ཏན་སྣ་ཚོགས་དང་ལྡན་ཞིང་
[265b]
[265b.1]དེ་ལྟར་ཡིད་དུ་འོང་བ་སྔོན་གར་ཡང་མ་མཐོང་བ་སྲིད་པ་བར་མའི་གང་ཡིན་པ་དེ་དག་དེས་རྨི་ལམ་ལྟ་བུར་མཐོང་ངོ་། །དེ་གང་གི་ཚེ་སྐྱེ་བའི་སྲིད་པ་དང་ཉེ་ཞིང་ཕྲད་པར་འགྱུར་བ་དེའི་ཚེ་སད་པའི་དུས་ལྟར་འདོད་པ། ཤིན་ཏུ་ཉམས་དགའ་བ། འདོད་པའི་ཡོན་ཏན་ལྔ་འབྱོར་བ་དེས་སྔོན་ནམས་
[265b.2]ཀྱང་མ་མཐོང་བ་དེ་རྣམས་གསལ་བར་མཐོང་ངོ་། །དེ་ནས་འདི་སྙམ་དུ་སེམས་ཏེ། ཀྱེ་ཨེ་མ་ངོ་མཚར་ཆེ་བ་རྣམ་པ་འདི་ལྟ་བུ་སྔོན་བདག་གིས་གར་ཡང་མ་མཐོང་སྟེ། ད་ནི་བདག་འདིར་འཇུག་པར་བྱའོ་སྙམ་སེམས་སོ། །དེས་སེམས་བསྐྱེད་མ་ཐག་ཉིད་དུ་དེར་སྐྱེ་བར་འགྱུར་ཏེ། སྲིད་པ་
[265b.3]བར་མར་འགྲོ་བ་དང་འབྲེལ་པ་བཅུ་དྲུག་པ་ནི་དེ་ལྟ་བུ་ཡིན་ནོ། །གཙོ་བོ་དག་གཞན་ཡང་སྲིད་པ་བར་མར་འགྲོ་བ་དང་འབྲེལ་བ་བཅུ་བདུན་པ་ཇི་ལྟར་འབྱུང་ཞེ་ན། དེ་ལྟར་ལྷའི་རིས་གཞན་གང་དང་གང་དག་ནས་ཆེས་དམའ་བར་སྐྱེ་བར་འགྱུར་བ་དེ་ནི་ལྟེང་ཀ་དང་ཆུ་དངོ་དང་འབབ་ཆུ་ཆུང་བ་དག་མཐོང་བ་
[265b.4]དང་། ཇི་ལྟར་དེ་ལ་འདོད་པ་དེ་ལྟར་བཀྲེས་པས་མངོན་པར་ཉམས་པར་འགྱུར་ཞིང་དེ་དེར་སྐྱེ་བར་འགྱུར་རོ། །དེ་ལྟར་ལྷ་རྣམས་ཀྱི་སྲིད་པའི་ཡན་ལག་ལ་རྣམ་པ་གཉིས་སམ། རྣམ་པ་གཅིག་ཏུ་འགྲོ་བ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །གཞན་ཡང་སྲིད་པ་བར་མར་འགྲོ་བ་དང་འབྲེལ་བ་
[265b.5]ནི་གལ་ཏེ་ཤར་གྱི་ལུས་འཕགས་པོའི་མི་དག་ནུབ་ཀྱི་བ་ལང་སྤྱོད་རྣམས་ཀྱི་ནང་དུ་སྐྱེ་བར་འགྱུར་བ་དེའི་འཆི་བའི་དུས་གང་ཞིག་ལ་མཚན་མ་རྣམ་པ་ཇི་ལྟ་བུ་དག་འབྱུང་བར་འགྱུར། གལ་ཏེ་ནུབ་ཀྱི་བ་ལང་སྤྱོད་ཀྱི་མི་ཤར་གྱི་ལུས་འཕགས་སུ་སྐྱེ་བར་འགྱུར་ན། དེ་གཉིས་འཆི་བའི་དུས་སུ་མཚན་མ་རྣམ་པ་
[265b.6]ཇི་ལྟ་བུ་ཞིག་འབྱུང་བར་འགྱུར་ཞེ་ན། གཙོ་བོ་དག་ཕན་ཚུན་སྐྱེ་བ་དག་གི་མཚན་མ་ནི་དེ་བཞིན་དུ་འབྱུང་སྟེ། འདི་ལྟ་སྟེ། སྲིད་པ་ཐ་མ་པའི་དུས་སུ་ཕུག་གི་སྒོ་ཆེན་པོ་རིབ་རིབ་པོར་བསྒྲིབས་པ་ཞིག་མཐོང་ལ། དེ་ནས་བ་དན་སྐར་མདའ་ལྟ་བུར་ཤིན་ཏུ་བཟང་བ། ལ་ལ་ནི་དམར་པོ། ལ་ལ་ནི་དམར་
[265b.7]སྐྱ་དག་ཅིག་བྱུང་བ་དང་། དེ་ལག་པ་གཉིས་ཀྱིས་དེ་ལ་འཛིན་པར་བྱེད་དོ། །དེས་ཇི་ལྟ་ཇི་ལྟར་བ་དན་དེ་ལ་བཟུང་བ་དེ་ལྟ་དེ་ལྟར་མི་དེ་ཡང་ཕུག་གི་ནང་དུ་འཇུག་པར་བྱེད་ལ། སྲིད་པ་ཐ་མ་པ་བཏང་སྟེ། ཤི་ནས་སྲིད་པ་བར་མ་ལ་གནས་ཏེ། བ་དན་དེ་ཉིད་ལ་འཛིན་པར་འདོད་པ་ཀུན་དུ་
[266a]
[266a.1]རྒྱུག་པར་བྱེད་དོ། །དེ་ཇི་ལྟ་ཇི་ལྟར་རྒྱུག་པ་དེ་ལྟ་དེ་ལྟར་དེའི་སྐྱེ་བའི་སྲིད་པའི་ཉེ་བར་གནས་པར་འགྱུར་ལ། དེས་སྔ་མ་བཞིན་དུ་ཁྱུ་མཆོག་པ་དང་ལྷན་ཅིག་འཁོད་པ་དང་། གསེབ་དང་རྒོད་མར་ལྷན་ཅིག་འཁོད་པར་མཐོང་བ་དང་། དེ་དེར་ཀུན་དུ་འདོད་ཆགས་སྐྱེད་པར་
[266a.2]བྱེད་དོ། །གཙོ་བོ་དག་འགྲོ་བ་དང་འབྲེལ་པ་བཅུ་བདུན་པ་ནི་དེ་ལྟ་བུར་ཤེས་པར་བྱའོ། །དེ་ལྟར་ཤེས་པས་ཤིན་ཏུ་བག་ཡོད་པར་བྱའོ། །དེ་ཅིའི་ཕྱིར་ཞེ་ན། བག་མེད་པ་ནི་གང་ཡང་འཁོར་བ་ལས་འགྲོལ་བ་མེད་ལ། འཇིག་རྟེན་པའི་ལེགས་པ་གང་ཡང་འཐོབ་པར་མི་འགྱུར་རོ། །བག་
[266a.3]མེད་པ་ནི་ལེགས་པ་ཐམས་ཅད་དོན་མེད་པར་བྱེད་པ་ཉིད་ཡིན་ཏེ། དེ་ལྟ་བས་ན་ལེགས་པ་ཐམས་ཅད་དོན་དུ་གཉེར་བའི་ལྷའམ་མི་ཤེས་རབ་དང་ལྡན་པར་གྱུར་པས་ཡོངས་སུ་སྤང་བར་བྱ་བ་བག་མེད་པ་དེ་རབ་ཏུ་འབད་པས་ཡོངས་སུ་སྤོངས་ཤིག །གཙོ་བོ་དག་དེ་ལྟར་སྲིད་པ་བར་མར་འགྲོ་བ་
[266a.4]དང་འབྲེལ་པ་བཅུ་བདུན་པ་དག་སྲེད་པའི་ངོ་བོ་ཉིད་ལ་རྟོག་པར་འདོད་ཅིང་དེ་ཁོ་ན་ཚོལ་བར་འདོད་པའི་ལྷའམ་མིས་ཤེས་པར་བྱ། དཔྱད་པར་བྱ། བརྟག་པར་བྱའོ། །གཙོ་བོ་དག་གཞན་ཡང་རིམ་པ་བརྒྱད་བརྩིས་ནས་ཆོས་ཉི་ཤུའི་བར་དུ་བསྟན་པ་གང་ཡིན་པ་དེ་དག་གི་ནང་ནས་བཅུ་བདུན་གྱི་བར་
[266a.5]ནི་བསྟན་ཟིན་ཏོ། །གཙོ་བོ་དག་ད་ནི་འགྲོ་བ་དང་འབྲེལ་པ་དག་ལས་གཞན་པའི་ཁམས་བཅྭ་བརྒྱད་བསྟན་པ་ཁམས་དེ་དག་གི་རིམ་པ་ལ་བབ་པས་རིམ་པ་དེ་བསྟན་པར་བྱའོ། །དེ་ལ་ཁམས་ཞེས་བསྟན་པ་གང་ཡིན་པ་དེ་གང་ཞེ་ན། དེ་ལ་མོས་པ་རྣམ་པ་དུ་མ་དག་གི་ཁམས་རྣམ་པ་དུ་མར་
[266a.6]འགྱུར་རོ། །སྐྱོན་གསུམ་གྱིས་བསྒྲིབས་པའི་སེམས་ཅན་ནི་ཕུང་པོ་གསུམ་ལ་གནས་ལ། གསུམ་གྱིས་སོ་སོར་དབང་བསྒྱུར་ཏོ། །ཕྲ་མོ་ལ་མོས་པའི་སེམས་ཅན་བྱེད་པ་སྣ་ཚོགས། རང་བཞིན་སྣ་ཚོགས། ལས་སྣ་ཚོགས་འགྲོ་བ་སྣ་ཚོགས་བདེ་བ་དང་སྡུག་བསྔལ་མྱོང་བ་སྣ་ཚོགས། བྱད་གཟུགས་
[266a.7]སྣ་ཚོགས། དབང་སྣ་ཚོགས་པ་དེ་དག་ཐམས་ཅད་ནི་སེམས་ཀྱི་རང་བཞིན་སེམས་ཀྱི་ཁམས་ལ་རག་ལས་པ་ཡིན་ལ། སྲིད་པའི་རིས་སུ་སྲིད་པ་སྣ་ཚོགས་ཉིད་འབྱུང་བ་ཡིན་ཏེ། དེ་ལྟར་སེམས་ཅན་རྣམས་ཀྱི་སེམས་ཀྱི་ཁམས་ནི་མཐའ་ཡས་སོ། །ལྷ་དང་མི་དང་དུད་འགྲོ་དང་ཡི་དགས་དང་སེམས་ཅན་
[266b]
[266b.1]དམྱལ་བ་རྣམས་ཀྱི་འགྲོ་བ་རགས་རིམ་གྱིས་མདོར་བསྡུ་ན། བགྲང་བར་གཏོགས་པའི་ཁམས་བཅྭ་བརྒྱད་ནི་སེམས་ཀྱི་སྐྱོན་ལ་རག་ལས་པ་ཡིན་ཏེ། ཁམས་བཅྭ་བརྒྱད་དུ་བསྡུ་བ་དེ་དག་ཐམས་ཅད་ནི་མདོར་བསྡུས་པ་ཡིན་ནོ། །དེ་ལ་ཁམས་དང་པོ་ནི་འདོད་ཆགས་ཀྱི་ཤས་ཆེ་བའི་ཁམས་ཡིན་ནོ། །
[266b.2]དེ་ལ་འདོད་ཆགས་ཀྱི་ཤས་ཆེ་བའི་ཁམས་དག་ནི། ལྷ་དང་མི་དང་ཡི་དགས་དང་དུད་འགྲོ་རྣམས་ཀྱི་བུད་མེད་ང་རྒྱལ་སྤྱོད་པ་ཀུན་ཡིན་ལ། དེ་དག་གི་ཞེ་སྡང་དེ་ནི་ཆུང་བ་ཡིན་ཏེ། འདི་ནི་ཁམས་དང་པོ་ཡིན་ནོ། དུད་འགྲོ་སྤྱི་རྣམས་ཀྱི་ནང་ན་རྨ་བྱ་དང་། མཆིལ་པ་དང་། ཁུ་བྱུག་དང་། 
[266b.3]ཕུག་རོན་དང་། བཱ་ན་པི་ཀ་དང་། པུ་ཤུད་དང་། བུང་བ་དང་། ཉ་དང་། ཁྱིམ་བྱ་དང་། བ་ལིན་ད་ཀ་ལ་སོགས་པའི་དུད་འགྲོར་གཏོགས་པ་ནི་འདོད་ཆགས་ཀྱི་ཁམས་ཤས་ཆེ་བ་ཡིན་ནོ། །དུད་འགྲོར་གཏོགས་པའི་འདོད་ཆགས་ཀྱི་ཁམས་འབྲིང་པོའི་ཤས་ཡོད་པ་གང་ཞེ་ན། འདི་ལྟ་སྟེ། 
[266b.4]རྟ་དང་། བྱི་ལ་དང་། སྐྱུགས་པ་ཟ་བ་དང་། བོང་བུ་དང་། མ་ཧེ་དང་། ཕག་དང་། གླང་པོ་ཆེ་དང་། རྔ་མོ་དང་། ཁྱི་དང་། ད་ར་དང་། བྱ་རོག་དང་། བྱ་ནེའུ་ལེ་དང་། འུག་པ་དང་། ཚད་པ་བྱེའུ་དང་། ཡ་ཏི་ཀ་ལ་སོགས་པ་དག་ནི་འདོད་ཆགས་འབྲིང་པོར་སྤྱོད་པ་ཡིན་ཏེ། སེམས་ཀྱི་ཁམས་
[266b.5]གཉིས་པ་ཡིན་ནོ། །དེ་ལ་དུད་འགྲོ་དེ་དག་གི་འདོད་ཆགས་ཀྱི་ཁམས་ཆུང་བ་གང་ཞེ་ན། འདི་ལྟ་སྟེ། སེང་གེ་དང་། སྟག་དང་། དྲེད་དང་། གུང་དང་། ར་དང་། གླ་བ་དང་། བྱ་ཀ་ལན་ད་ཀ་དང་། ཝ་དང་། ས་ཀོའུ་ཤི་དང་། ས་ལི་ལེ་དང་། མཛོ་དང་། ཆུ་སྲིན་དང་། ཆུ་སྲིན་དྷུན་དྷུ་གསོད་དང་། ཙུ་
[266b.6]ལུན་ད་ལ་སོགས་པ་དུས་སུ་འཁྲིག་པར་བྱེད་པ་དེ་དག་ནི། དུས་སུ་འཁྲིག་ཏུ་འགྲོ་བ་ཡིན་ནོ། །དུས་མ་ཡིན་པར་འདོད་ཆགས་སྤྱོད་པ་ཆུང་བ་ཡིན་ཏེ། དེ་དག་ནི་དུད་འགྲོའི་ཁམས་གསུམ་པ་ཡིན་ནོ། །དེ་དག་མ་གཏོགས་པ་གཞན་རྣམ་པ་དུ་མ། ཚེ་དུ་མ། མིང་དུ་མ་གང་ཡིན་པ་དེ་དག་
[266b.7]ནི་བཤད་པར་མི་ནུས་ཤིང་བགྲང་བར་མི་ནུས་སོ། །ཡང་དུད་འགྲོ་དེ་དག་གི་ནང་ཉིད་ན་ཞེ་སྡང་ཆེ་བ་གང་ཡིན་ཞེ་ན། གང་ཞེ་སྡང་ལྷག་པར་ཆེ་བ་ཉིད་ཡིན་ལ་འདོད་ཆགས་ཆེ་བ་མ་ཡིན་ཏེ། འདི་ནི་ཁམས་བཞི་པ་ཡིན་ནོ། འདི་ལྟ་སྟེ། སེང་གེ་དང་། སྟག་དང་། གུང་དང་། སྦྲུལ་དང་། ནེའུ་ལེ་དང་། སྲོག་
[267a]
[267a.1]ཆགས་རླུང་འགམ་དང་། ཀབ་ཏབ་བྱ་དང་། སྲིན་གྱི་མེ་ད་དང་། ཀ་ཀོ་ད་ར་ད་དང་། ཙི་ལིན་ད་ཀ་དང་། འོལ་བ་དང་། པྲ་རོ་ཧི་ན་དང་། ཆུ་སྲིན་ན་ཀྲ་དང་། ཆུ་སྲིན་བྱིས་པ་གསོད་དང་ཕག་ལ་སོགས་པ་ནི་ཞེ་སྡང་གི་ཁམས་ལྷག་པར་ཆེ་བ་ཡིན་ནོ། །ཁམས་ལྔ་པ་ནི་གང་ཡིན། དུད་འགྲོ་དེ་
[267a.2]དག་ཉིད་ཀྱི་ནང་ན་ཞེ་སྡང་འབྲིང་དུ་སྤྱོད་པ་གང་ཞེ་ན། བ་ལང་དང་། ཡུ་བ་བིན་ད་ཀ་དང་། ཀ་པ་ལིང་ཀ་དང་། ས་ལིན་དྷ་ཀ་དང་། ཀཱ་ཌོ་ད་ར་དང་། ཨིད་ཏྱ་ཧ་ཀ་དང་། རྨ་བྱ་དང་། ཁྱིམ་བྱ་དང་། བྱི་ལ་དང་། བྱི་བ་ལ་སོགས་པ་ནི་ཞེ་སྡང་འབྲིང་དུ་སྤྱོད་པ་ཡིན་ནོ། །དེ་ལ་ཁམས་ལྔ་པ་དུད་འགྲོ་དེ་
[267a.3]དག་ཉིད་ཀྱི་ནང་ན་ཞེ་སྡང་ཆུང་ངུ་སྤྱོད་པ་གང་ཡིན་ཞེ་ན། འདི་ལྟ་སྟེ། ངང་པ་དང་། ཆུ་སྐྱར་དང་། སྲོག་ཆགས་ཀད་ཏྱ་དང་། ཤ་བ་དང་། ཁུ་བྱུག་དང་། མཆིལ་པ་དང་། བཞད་དང་། བོང་བུ་དང་། རུས་སྦལ་དང་། རི་བོང་གསོད་དང་། སྲོག་ཆགས་སཱུཀྴྨ་ཙ་ར་དང་། ཨུ་ཙ་ཙ་ཀ་དང་། ར་ཤ་ཤ་ཀ་
[267a.4]དང་། སྦལ་པ་ལ་སོགས་པ་ནི་ཞེ་སྡང་ཆུང་ངུ་སྤྱོད་པ་ཡིན་ནོ། །དེ་ལ་ཁམས་དྲུག་པ་གང་ཞེ་ན། ཡི་དགས་རྣམས་ཀྱི་ནང་ན་ཡི་དགས་རྫུ་འཕྲུལ་ཆེན་པོ་འདོད་ཆགས་སྤྱོད་པ་གང་ཡིན་པ་དེ་དག་ཡིན་ནོ། །ཁམས་བདུན་པ་ནི་དུད་འགྲོའི་ནང་དུ་གཏོགས་པ་ལྷ་མ་ཡིན་འདོད་ཆགས་ཀྱི་ཁམས་
[267a.5]ལྷག་པར་ཆེ་བ་གང་ཡིན་པ་དེ་དག་ཡིན་ནོ། །ཁམས་བརྒྱད་པ་ནི་འདོད་ཆགས་འབྲིང་དུ་སྤྱོད་པ་དུད་པ་ཟ་བ་གང་ཡིན་པ་དེ་དག་ཡིན་ནོ། །ཁམས་དགུ་པ་ནི་འདོད་ཆགས་ཆུང་ངུར་སྤྱོད་པ་གཏོར་མ་ཟ་བ་གང་ཡིན་པ་དེ་དག་ཡིན་ནོ། །ཁམས་བཅུ་པ་ནི་ལྷ་རིལ་བ་སྤྱི་བླུགས་ནས་འཐུང་བ་གང་ཡིན་
[267a.6]པ་དེ་དག་ནི་ལྷ་གཞན་དག་པས་འདོད་ཆགས་སྤྱོད་པ་ཆུང་བ་ཡིན་ལ། ཞེ་སྡང་ཆེ་བ་ཡིན་ཏེ། གཡུལ་འགྱེད་པ་ལ་བརྐམ་ཞིང་རྟག་ཏུ་བརྩོན་པ། ལྷ་མ་ཡིན་གྱི་གཡུལ་འགྱེད་པར་འདོད་པ་དེ་དག་ནི་འདོད་ཆགས་ལྷག་པར་ཆུང་བ་ཡིན་ནོ། །ཁམས་བཅུ་པ་འདི་ལྟར་ཕྲེང་ཐོགས་རྣམས་ནི་
[267a.7]འདོད་ཆགས་འབྲིང་དུ་སྤྱོད། ཞེ་སྡང་འབྲིང་དུ་སྤྱོད་པ་ཡིན་ཏེ། ཁམས་འབྲིང་པོ་ཡིན་ནོ། །རྟག་ཏུ་མྱོས་གནས་པ་རྣམས་ནི་འདོད་ཆགས་ཀྱི་ཁམས་ལྷག་པར་ཆེ་བ་ཡིན། ཞེ་སྡང་གི་ཁམས་ཆུང་བ་ཡིན་ཏེ། ཐམས་ཅད་དུ་མངོན་པར་བརྩོན་པ་ཡིན་ནོ། །ཁམས་བཅུ་གཅིག་པ་ཀུན་དུ་རྒྱུ་བ་
[267b]
[267b.1]དག་ནི་ཞེ་སྡང་གི་ཁམས་ལྷག་པར་ཆེ་ལ་འདོད་ཆགས་ཆུང་བ་ཡིན་ནོ། །ཁམས་བཅུ་གཉིས་པ་ནི་སུམ་ཅུ་རྩ་གསུམ་པ་འདོད་ཆགས་སྤྱོད་པ་ཀུན་ཡིན་ལ། ཞེ་སྡང་ཆུང་ངུ་སྤྱོད་པ་རྣམས་ཡིན་ནོ། །ཁམས་བཅུ་གསུམ་པ་ནི་བྱང་གི་སྒྲ་མི་སྙན་པ་འདོད་ཆགས་ཀྱི་ཁམས་ཆེ་བ་ཀུན་ཡིན་ནོ། །
[267b.2]ཁམས་བཅུ་བཞི་པ་ནི་ནུབ་ཀྱི་བ་ལང་སྤྱོད་པ་ཞེ་སྡང་སྤྱོད་པ་ཀུན་ཡིན་ནོ། །ཁམས་བཅོ་ལྔ་པ་ནི་ཤར་གྱི་ལུས་འཕགས་པོ་རྣམས་འདོད་ཆགས་དང་ཞེ་སྡང་འདྲེས་པར་ཆེ་སྟེ། ཁམས་མཉམ་པ་ཡིན་ནོ། །ཁམས་བཅུ་དྲུག་པ་ནི་འཛམ་བུའི་གླིང་གི་མི་རང་བཞིན་སྣ་ཚོགས། སྤྱོད་པ་སྣ་ཚོགས། 
[267b.3]མོས་པ་སྣ་ཚོགས་པ་རྣམས་ཡིན་ནོ། །ཁམས་བཅུ་བདུན་པ་ནི་ལྷ་གཞན་དང་སེམས་ཅན་དམྱལ་བ་འདོད་ཆགས་སྤྱོད་པ་ཐམས་ཅད་ཡིན་ཏེ། འདི་ལྟར་དེའི་གནས་དག་ན་ཡང་སེམས་ཅན་དམྱལ་བ་པ་རྣམས་བུད་མེད་དག་ལ་མངོན་པར་འདོད་དོ། །འདི་ལྟར་ལས་བྱས་པའི་སེམས་ཅན་དམྱལ་
[267b.4]བ་པ་རྣམས་དང་། ལྷའི་གནས་བཞི་རྣམས་ནི་འདོད་ཆགས་ལྷག་པར་ཆེ་བ་ཡིན་ནོ། །སེམས་ཅན་རྣམས་ཀྱི་རང་བཞིན་གང་ཡིན་པ་དེ་ཉིད་ཁམས་ཡིན་པ་དེ་ཉིད་གནས་ཡིན། དེ་ཉིད་མོས་པ་ཡིན་ཏེ། ཐམས་ཅད་མདོར་བསྡུ་ན། དེ་དག་ཉིད་ཁམས་བཅྭ་བརྒྱད་ཡིན་ནོ། །གང་ན་
[267b.5]འདོད་ཆགས་དང་ཞེ་སྡང་སྤྱོད་པ་དེ་ན་གཏི་མུག་ལ་གནས་ལ། དེ་ལྟར་འདོད་ཆགས་དང་ཞེ་སྡང་དག་ནི་གཏི་མུག་ལ་རག་ལས་པ་ཡིན་ཏེ། རྨོངས་པ་མེད་ན་ཆགས་པའམ་གཡོ་བ་མེད་དོ། །གཙོ་བོ་དག་དེ་ལྟར་སྐྱོན་གསུམ་གྱི་བྱེ་བྲག་ཐ་དད་པ་བཞིའི་སྐྱོན་གྱིས་ཁམས་འབྱུང་བར་འགྱུར་རོ། །
[267b.6]གཙོ་བོ་དག་ཡང་ཁམས་བཅྭ་བརྒྱད་ཡོད་དེ། འདི་ལྟ་སྟེ། མིག་གི་ཁམས་དང་། གཟུགས་ཀྱི་ཁམས་དང་། མིག་གི་རྣམ་པར་ཤེས་པའི་ཁམས་དང་། རྣ་བའི་ཁམས་དང་། སྒྲའི་ཁམས་དང་། རྣ་བའི་རྣམ་པར་ཤེས་པའི་ཁམས་དང་། སྣའི་ཁམས་དང་། དྲིའི་ཁམས་དང་། སྣའི་
[267b.7]རྣམ་པར་ཤེས་པའི་ཁམས་དང་། ལྕེའི་ཁམས་དང་། རོའི་ཁམས་དང་། ལྕེའི་རྣམ་པར་ཤེས་པའི་ཁམས་དང་། ལུས་ཀྱི་ཁམས་དང་། རེག་བྱའི་ཁམས་དང་། ལུས་ཀྱི་རྣམ་པར་ཤེས་པའི་ཁམས་དང་། ཡིད་ཀྱི་ཁམས་དང་། ཆོས་ཀྱི་ཁམས་དང་། ཡིད་ཀྱི་རྣམ་པར་ཤེས་པའི་
[268a]
[268a.1]ཁམས་ཏེ། གཙོ་བོ་དག་གཞན་འདི་དག་ཀྱང་ཁམས་ཡིན་ནོ། །འདི་དག་ནི་གནོད་པ་ཐམས་ཅད་ཀྱི་རྒྱུར་གྱུར་ཅིང་། བྱིས་པ་སོ་སོའི་སྐྱེ་བོ་ཐམས་ཅད་རྨོངས་པར་བྱེད་པ་ཡིན་ཏེ། ལྷའམ་མི་བག་ཡོད་པས་ཡུལ་དེ་དག་ལ་བསམས་ནས་བསྲུང་བར་བྱའོ། །གང་
[268a.2]གཉི་ག་འཛིན་པ་བག་མེད་པའི་མི་རྣམས་ཀྱི་སྲིད་པ་བར་མ་པ་བཅུ་དགུ་ནི་འདི་ལྟ་སྟེ། བསམ་གཏན་བཞིར་ཉེ་བར་འགྲོ་བ་གནས་གཙང་མ་དང་བཅས་པ་བཅུ་དྲུག་དང་། འདོད་པའི་ཁམས་སུ་ཉེ་བར་འགྲོ་བ་གསུམ་སྟེ། འདི་ལྟ་སྟེ་སེམས་ཅན་དམྱལ་བ་དང་། དུད་འགྲོ་དང་། མི་རྣམས་
[268a.3]སོ། །ཡི་དགས་རྣམས་ནི་དེ་དག་དང་འབྲེལ་པ་ཡིན་ཏེ། སེམས་ཅན་དམྱལ་བ་མྱོང་བར་བྱེད་པ། སྡུག་བསྔལ་མང་པོ་ལྷག་པར་མྱོང་བ་ཡིན་ནོ། །འདོད་པའི་ཁམས་ན་གནས་ཐ་དད་པ་ཉི་ཤུ་ཡོད་དེ། ཁ་ཅིག་དག་རྣམ་པ་བཅུར་ཡང་འཆད་དོ། །གཙོ་བོ་དག་དངོས་པོ་ཐ་དད་པ་དེ་དག་
[268a.4]ཐམས་ཅད་ཁོང་དུ་ཆུད་པར་བྱའོ། །དེ་ནས་ལྷ་དེ་རྣམས་ཀྱིས་བརྒྱ་བྱིན་གྱི་ཁ་ནས་ཆོས་དེ་དག་ཐོས་ནས། ཡང་བརྒྱ་བྱིན་ལ་མངོན་པར་བསྟོད་ཅིང་འདི་ལྟར་ཚིགས་སུ་བཅད་དེ་སྨྲས་པ། ཐམས་ཅད་མཆོག་ཏུ་ཞི་བྱེད་པ། །བརྒྱ་བྱིན་ཁྱོད་ཀྱི་ཆོས་འདི་བཤད། །འཇིགས་དང་དངངས་པ་བྱུང་
[268a.5]བའི་ཚེ། །སྒྲུབ་ལ་བདག་ཅག་གནས་པར་བགྱི། །ཆོས་གང་འཆད་པར་མཛད་པ་ནི། །གཞན་ལ་ཕན་པར་བཞེད་པ་ལགས། །མྱ་ངན་འདས་འགྲོ་སྟོན་པ་པ་པོ། །དེ་ནི་ཕ་དང་དེ་ནི་མ། །ལེགས་པར་གསུངས་པའི་ཚིག་གཅིག་པོ། །སྟོན་པ་གང་ཞིག་སྟོན་མཛད་པ། །དེ་ནི་འགྲོ་
[268a.6]གཞན་ལམ་ཤེས་ཤིང་། །ལུས་ཅན་རྣམས་ཀྱི་མགོན་དུ་འགྱུར། །ལེགས་པར་གསུངས་པའི་ཚིག་ལ་ནི། །བརྒྱ་བྱིན་རིན་ཐང་མ་མཆིས་ཏེ། །གང་ཞིག་ནོར་གྱིས་མི་རྙེད་པ། །ཞི་བའི་ཚིག་དེ་རྙེད་པ་ལགས། །ནོར་རྫས་ཐུན་མོང་སྤྱོད་པར་མཐོང་། །ཆོས་དག་གི་ནི་བློ་མི་
[268a.7]འཕེལ། །མི་ཡི་ནོར་རྫས་ཟད་འགྱུར་གྱི། །ཆོས་ཀྱི་ནོར་རྫས་རྣམས་མི་ཟད། །སྐྱེ་བའི་ཚེ་རབས་སྟོང་དག་ཏུ། །ཆོས་གཅིག་རྗེས་སུ་འགྲོ་བར་བྱེད། །གོམ་པ་གཅིག་པུ་འགྲོ་བྱེད་ཀྱང་། །ནོར་ནི་རྗེས་སུ་འགྲོ་མི་འགྱུར། །རྒྱལ་པོ་ཆོམ་རྐུན་ཆུ་རྣམས་ཀྱིས། །མི་རྣམས་ཀྱི་
[268b]
[268b.1]ནི་ནོར་རྫས་འཕྲོག །ཆོས་ཀྱི་ནོར་ནི་དེ་རྣམས་ཀྱིས། །ནམ་ཡང་དབྲོག་པར་མི་ནུས་སོ། །དེ་ལྟར་བརྒྱ་བྱིན་དེ་ལ་ལྷ་དེ་རྣམས་ཀྱིས་མངོན་པར་མཆོད་དོ། །མཆོད་ནས་ཀྱང་དེ་ནས་ཡང་བརྒྱ་བྱིན་གྱི་མདུན་དུ་འཁོད་དོ། །བརྒྱ་བྱིན་གྱིས་ཀྱང་སྙིང་གི་ལས་གྱ་ནོམ་པ་དེ་དག་
[268b.2]བྱས་ནས། ལྷའི་བདེ་བ་དེ་དག་ཐམས་ཅད་ཀྱང་མི་རྟག་པ་དང་མི་བརྟན་པ་དང་བདག་མེད་པ་བསྟན་ཅིང་། སྤྲུལ་པ་དེ་ཡང་མི་སྣང་བར་བྱས་སོ། །དེ་ནས་ཡང་ལྷ་ཡིད་མྱ་ངན་ལས་འདས་པ་རིས་འཐུན་པར་སྤྱོད་པའི་གནས་དེ་དག་ཉིད་དུ་ཕྱིན་པ་དེ་ཐམས་ཅད་ཇི་སྲིད་དུ་འདོད་པ་
[268b.3]སྡུག་པ། ཡིད་དུ་འོང་བ་སོ་སོ་ཡང་དག་པར་མྱོང་བ། བདེ་བ་འགྲུབ་པའི་ལས་དེ་དག་ཟད་པ་དང་སྤངས་པ་དང་གཏུགས་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་སྔར་བསྟན་པ་དེ་དང་རྒྱུ་འཐུན་པར། དེ་དག་ཕལ་
[268b.4]ཆེར་ངན་སོང་དུ་འགྲོ་བར་མི་འགྱུར་རོ། །གང་དག་མི་རྣམས་ཀྱི་ནང་དུ་སྐྱེས་པ་དེ་དག་ཆོས་བཟང་པོ་དང་ལྡན་ཞིང་ཆོས་ཀྱི་རྗེས་སུ་འཇུག་པར་འགྱུར་ལ། རྟག་ཏུ་དགོན་པར་གནས་པ་དང་རྟག་ཏུ་འཇིག་རྟེན་ཕ་རོལ་ལ་འཇིགས་པར་ལྟ་བ་ཡིན་ནོ། །དེ་དག་ཆོས་ཐོས་ནས་ཀྱང་རབ་ཏུ་
[268b.5]འབྱུང་བར་བྱེད་དོ། །ཁ་ཅིག་ནི་རྒྱུན་དུ་ཞུགས་པར་འགྱུར་བ་ནས་དགྲ་བཅོམ་པའི་བར་དུ་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་
[268b.6]སུམ་ཅུ་རྩ་གསུམ་པའི་ལྷ་རྣམས་ཀྱི་གནས་འཁོར་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དམ་པ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། དྲང་
[268b.7]པོ་དྲང་པོའི་རང་བཞིན་ཅན་གཞན་ལ་གནོད་པ་མེད་པ། རྟག་ཏུ་ལས་ཀྱི་འབྲས་བུའི་དེ་ཁོ་ན་ཉིད་ལ་ལྟ་བ། ཚུལ་ཁྲིམས་ཐམས་ཅད་དུ་ཡོངས་སུ་དག་པ། རྟག་པར་ཤིན་ཏུ་དགའ་བ། གཡོ་སྒྱུ་རྣམ་པར་སྤངས་པ། གསེར་བཙོ་མ་ལྟར་ཀུན་ནས་སྐྱོན་མེད་པ། ཡང་དག་པར་ལྟ་
[269a]
[269a.1]བ། ཡང་དག་པར་ལྟ་བས་སྔོན་འདྲེན་པ་ཚུལ་ཁྲིམས་གཙང་བ། འཇིག་རྟེན་ཕ་རོལ་ལ་འཇིགས་པར་ལྟ་བ་གང་གིས་སྦྱིན་པ་དག་བྱིན་ཞིང་བསོད་ནམས་དག་བྱས་པས་སྐྱེ་བར་འགྱུར་ཏེ། འདི་ལྟ་སྟེ། དགོན་པ་དག་ན་དགེ་སློང་མང་པོ་བདུད་ཀྱི་འཆིང་བ་རྟག་ཏུ་
[269a.2]གཅོད་པར་འདོད་པ་རྣམས་བསམ་གཏན་བྱེད་ལ། དེ་དག་ཚ་བས་གདུངས་པར་གྱུར་ཏེ། ཚ་བས་གདུངས་པ་རྣམས་སམ་སྐོམ་གྱིས་གདུངས་པ་རྣམས་ལ་ཤ་ཁ་ར་དང་། ཆུ་བྱིན་ནམ་རྔ་མ་བྱིན་ནམ། རྔ་མའི་བསིལ་ཡབ་ཡུ་བ་ཅན་སྦྱིན་པར་བྱེད་པ་དེ་ལྟ་བུ་ནི་སྦྱིན་པ་བྱིན་པ་ཡིན་
[269a.3]ནོ། །སྲོག་གཅོད་པ་སྤངས་པ་རྣམ་པ་གང་ཡིན་ཞེ་ན། འདི་ལ་ཁྱིམ་ལ་སྟེན་པ་གང་གིས་འབྱོར་པ་དང་ལྡན་པ་དག་གི་དོན་དུ་འདི་ལྟར་དེ་དག་རྩེད་མོ་བྱེད་པར་འགྱུར་རོ་སྙམ་ནས། སྟེན་པ་པོས་ཁུ་བྱུག་གམ་རྨ་བྱ་ཚལ་ན་འདྲིས་པ་དེ་དག་དེ་ནས་བཟུང་སྟེ། མི་མཐོང་བ་དང་འཆི་བར་
[269a.4]འགྱུར་བའི་བྱ་དེ་དག་ཟོང་གིས་བླུས་ནས་ཐར་བར་བྱེད་ལ། དེ་དག་ཀྱང་སླར་ཚལ་གྱི་ནང་ཉིད་དུ་དོང་སྟེ། དེ་ན་གནས་ལ་དེ་ནས་ཡང་འཚོ་བར་བྱེད་ཅིང་བདེ་བ་དག་ལ་ཉེ་བར་སྤྱོད་དུ་འཇུག་པ་ཡིན་ཏེ། དེ་ལྟ་བུ་ནི་སྲོག་གཅོད་པ་སྤངས་པ་ཡིན་ནོ། །ཇི་ལྟར་ན་མ་བྱིན་པར་ལེན་པ་དག་ལས་
[269a.5]ལྡོག་པ་ཡིན། ཇི་ལྟར་ན་མ་བྱིན་པ་ལེན་པ་ཡོངས་སུ་སྤོང་བ་ཡིན་ཞེ་ན། འདི་ལ་ལས་ཀྱི་འབྲས་བུ་ཆུང་ངུ་ལ་འཇིགས་པར་ལྟ་བ་ཡིན་ཏེ། འདི་ལྟར་དེ་ནི་རྫིང་ངམ་ལྟེང་ཀའམ་ཆུ་ཀླུང་གི་ངོགས་སམ་རྣམ་པ་དེ་ལྟ་བུ་གཞན་གང་ཡང་རུང་བ་དག་ཏུ་ཚངས་པ་མཚུངས་པར་སྤྱོད་པ་སྡོམ་བརྩོན་ཅན་
[269a.6]གཞན་ལ་ཕན་པར་བྱ་བའི་ཕྱིར། སོ་ཤིང་ངམ་སྦྲང་རྩིའི་ཆུ་སྦྱར་བ་དེ་དག་དེས་སྤོང་བར་བྱེད་ཅིང་རྐུ་སེམས་དང་ལྡན་པར་གྱུར་ནས་ལེན་པར་མི་བྱེད་པ་ཡིན་ཏེ། རྣམ་པ་དེ་ལྟ་བུ་ནི་མ་བྱིན་པར་ལེན་པ་ལས་ལྡོག་པ་ཡིན་ནོ། །དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པ་
[269a.7]རྣམས་ཀྱི་ནང་དུ་ལྷ་འཁོར་ན་གནས་པ་ཞེས་བྱ་བ་དེ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་འདོད་པ་ཐམས་ཅད་འབྱོར་ཏེ། སིལ་སྙན་ཡན་ལག་ལྔ་དང་ལྡན་པས་ཚལ་དང་ཉེ་བའི་ཚལ་རྣམས་ཀྱི་ནང་ན། བྱ་རྣམ་པ་སྣ་ཚོགས་སྒྲ་འབྱིན་པ་རྣམས་དང་། པད་མའི་རྫིང་རྣམས་ཀྱི་ནང་ན་བུང་བའི་
[269b]
[269b.1]ཚོགས་སྒྲ་འབྱིན་པ་རྣམས་དང་། བྱ་ཀཱ་རཎྜ་བ་དང་ངང་པ་སྒྲ་སྐད་འབྱིན་པ་རྣམས་དང་ཚལ་རྣམས་ཀྱི་ནང་ན་ཡང་རིན་པོ་ཆེ་སྣ་བདུན་གྱི་ཤིང་ལྗོན་པས་བརྒྱན་པ་རྣམས་དང་། ལྟེང་ཀ་རྣམས་ཀྱི་ནང་ན་ཡང་བཻ་ཌཱུརྱ་སྔོན་པོ་བཅག་འཕྲོ་ལྟ་བུའི་ཆུས་ཤིན་ཏུ་གང་བ་རྣམས་དང་། རིའི་རྩེ་མོ་རྣམས་ཀྱང་རིན་པོ་ཆེ་སྣ་
[269b.2]བདུན་གྱི་རྡོ་རབ་ཏུ་གསལ་ལ་གསེར་དང་དངུལ་དང་ཤེལ་དང་ཨན་ད་རྙིལ་གྱི་རིའི་ཕུག་རྣམས་ཀྱི་ནང་དང་། བྱ་རྣམ་པ་སྣ་ཚོགས་སྒྲ་རྣམ་པར་འབྱིན་པ་རྣམས་ཀྱི་ནང་ན་རྩེ་བར་བྱེད་དོ། །དེ་དག་གི་ཁ་དོག་དང་སྒྲོ་གཤོག་ཀྱང་རིན་པོ་ཆེ་སྣ་བདུན་ལྟར་འདུག་པ་ཡིན་ཏེ། སྒྲ་རྣམ་པ་སྣ་ཚོགས་འབྱིན་ཅིང་ཉམས་
[269b.3]དགའ་བ་རྣམས་རྣ་ཁུང་དུ་སྒྲ་འབྱིན་པ། ཕན་ཚུན་འཐུན་པ་རྣམ་པ་དུ་མ་སྙན་པར་འབྱིན་པ། དེ་དག་ཐམས་ཅད་རྣར་སྙན་པར་འབྱིན་ཏེ། གང་གིས་ཚལ་དང་ཉེ་བའི་ཚལ་དེ་དག་ཉིད་སྒྲ་འབྱིན་པ་ལྟ་བུར་འབྱིན་ཏེ། ཚལ་དང་ཉེ་བའི་ཚལ་དེ་དག་ཁ་ཅིག་ན་ཀུན་ནས་སྒྲ་དི་རི་རིར་འབྱིན་ཏེ། ཤིན་ཏུ་ཉམས་དགའ་
[269b.4]བ་ཡང་ཡིན་ནོ། །ཚལ་དེ་རྣམས་ཀྱི་ནང་ན་ཟས་ཀྱི་ཚོགས་དང་སྐོམ་གྱི་ཚོགས་ཀུན་ལས་ཤིན་ཏུ་ཞིམ་པ་རབ་ཏུ་འབབ་སྟེ། ལྷ་དེ་རྣམས་ཀྱང་རབ་ཏུ་དགའ་བ་སྐྱེད་ན་མི་གཞན་དག་ལྟ་སྨོས་ཀྱང་ཅི་དགོས། རྣམ་པ་དེ་ལྟ་བུའི་ཚལ་དང་ཉེ་བའི་ཚལ་དེ་རྣམས་ཀྱི་ནང་ན། བྱད་གཟུགས་སྣ་ཚོགས་ཆ་བྱད་སྣ་ཚོགས་
[269b.5]ལུས་ལ་རྒྱན་རྣམ་པ་སྣ་ཚོགས་ཐོགས་པ་རྣམས་ལན་བརྒྱའམ་སྟོང་དུ་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་དག་གི་ནང་ན་ལས་བཟང་པོ་ལེགས་པར་བྱས་པ། རང་གི་འོད་དང་གཟི་བརྗིད་མཆོག་དང་ལྡན་པ་བདེ་བ་སྣ་ཚོགས་ཀྱིས་ཡོངས་སུ་བསྐོར་བ་དགའ་བར་བྱེད་དགའ་དགུར་སྤྱོད་པར་བྱེད་ལ་
[269b.6]འདོད་པ་རྣམ་པ་ཐམས་ཅད་མྱོང་བར་བྱེད་དོ། །དེ་བདེ་བའི་རྣམ་པ་དེ་ལྟ་བུའི་མྱོས་པས་མྱོས་པ་མངོན་པར་མཐོང་ནས། ཡིད་དུ་དགའ་བ་དེ་རྣམས་ཀྱིས་ལྷ་དེ་ཡོངས་སུ་བསྐོར་ཏེ། དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་དེ་དག་དེ་བཞིན་དུ་དགའ་ཞིང་རྩེ་ལ་དགའ་དགུར་སྤྱོད་པ་ན། འདི་སྙམ་དུ་སེམས་ཏེ་
[269b.7]བདག་ཅག་བཻ་ཌཱུརྱའི་ནོར་བུས་ལན་ཀན་བྲེས་པའི་ཚལ། ཀུན་ནས་ནོར་བུའི་ལྗོན་ཤིང་བཀྲ་བ་སྣ་ཚོགས་སུ་ཕྱེ་བ་རྣམས་ཀྱིས་ཡོངས་སུ་བསྐོར་བ་བྱ་སྣ་ཚོགས་སྒྲ་འབྱིན་པས་ཀུན་ཏུ་གང་བ་རྣམས་སུ་འདོང་བར་བྱའོ་སྙམ་མོ་ཚལ་དེ་ན་ལྷ་རབ་ཏུ་དགའ་བ། ལྷ་དང་ལྷ་མོའི་ཚོགས་ཀྱིས་གང་བ་རྣམས་སིལ་སྙན་ཡན་ལག་ལྔ་
[270a]
[270a.1]དང་ལྡན་པས་དགའ་བར་བྱེད་དགའ་དགུར་སྤྱོད་པར་བྱེད་དོ། །ཚལ་དེའི་ནང་ན་ཆུ་གནས་པ་ཞེས་བྱ་བའི་རྫིང་ཡོད་དེ། ཤིན་ཏུ་ཉམས་དགའ་ལ་ཆུ་རབ་ཏུ་དང་བ་ཡིན་ཏེ། དེའི་འགྲམ་ན་ལྷ་དེ་རྣམས་རྩེ་བར་བྱེད་དགའ་བར་བྱེད་དོ། །དེ་ནས་ལྷའི་བུ་གསར་དུ་སྐྱེས་པ་དེ་ལྷ་དེ་རྣམས་དང་ལྷན་ཅིག་
[270a.2]རྫིང་དེ་ཉིད་ཀྱི་དྲུང་དུ་འགྲོ་བར་བྱེད་དོ། །དེ་ནས་ལྷ་དེ་རྣམས་ཀྱིས་ཀྱང་དེ་རིག་ནས་དགོད་ཅིང་རྩེ་ལ་འགྲོས་འཆོས་པས་ལྷ་དེ་དག་ག་ལ་བ་དེར་འདོང་བར་བྱེད་དེ། དེའི་རྫིང་ཆུ་གནས་པ་དག་ན་ཕན་ཚུན་གྲོགས་སུ་གྱུར་པ་དག་དང་དགའ་བར་བྱེད་དགའ་དགུར་སྤྱོད་པར་བྱེད་དོ། །རྫིང་དེ་ལ་ཡང་མཐུ་འདི་ལྟ་བུ་ཡོད་
[270a.3]དེ། ཇི་ལྟར་འདོད་པ་དང་ཆུའི་རྣམ་པ་ཇི་ཙམ་དུ་འདོད་པ་རྣམ་པ་དེ་ཙམ་དུ་དེ་འགྱུར་རོ། །གལ་ཏེ་འདོད་ན་དེ་ཆང་མདོག་དང་དྲི་དང་རོ་གསལ་ཞིང་ཤིན་ཏུ་ཞིམ་ལ་བུང་བའི་ཚོགས་དང་ལྡན་པར་འགྱུར་ཏེ། འདོད་པ་ཇི་ལྟ་བ་བཞིན་དུ་འགྱུར་ཞིང་། བདུད་རྩི་དང་འཐུན་པར་འགྱུར་རོ། །མདོག་དང་རོ་དང་དྲི་ཤིན་ཏུ་
[270a.4]ཞིམ་པོ་དང་ལྡན་པ་ཆུ་གནས་པའི་རྫིང་དེ། བདུད་རྩི་ཤིན་ཏུ་ཞིམ་པ་ཤིན་ཏུ་འཇམ་པ་མདོག་ཟླ་བ་ལྟ་བུས་ཀུན་ཏུ་གང་བ་ཡིན་ནོ། །དེ་ནས་འདི་སྙམ་སེམས་ཏེ། འདི་ལྟར་རྫིང་འདི་ཤིང་ལྗོན་པས་གང་བར་གྱུར་ཅིག་སྙམ་ན། དེ་ཤིང་ལྗོན་པ་ཡོན་ཏན་མཆོག་དང་ལྡན་པ་དང་ཤིང་ལྗོན་པ་དྲིལ་བུ་གཡེར་ཀའི་དྲ་བས་
[270a.5]གཏིབས་ཤིང་ལོ་མ་ལས་རོལ་མོ་འབྱུང་བ་རྣམས་ཀྱིས་དེ་བཞིན་དུ་གང་བར་འགྱུར་རོ། །རླུང་གི་ཤུགས་ཀྱིས་རབ་ཏུ་བསྐྱོད་པའི་ཤིང་ལྗོན་པ་དེ་རྣམས་ལས་སིལ་སྙན་ཡན་ལག་ལྔ་དང་ལྡན་པའི་རྣམ་པ་ཇི་སྙེད་པ། རྣམ་པ་དེ་སྙེད་ཀྱི་སྒྲ་འབྱིན་པར་འགྱུར་རོ། །དེ་ནས་ཡང་ལྷ་དེ་རྣམས་འདི་སྙམ་དུ་སེམས་ཏེ། འདི་ལྟར་བདག་
[270a.6]ཅག་རྫིང་དེ་དག་གི་ནང་དུ་འཇུག་པར་བྱའོ་སྙམ་པ་དང་། ལྷ་དེ་དག་གིས་སེམས་བསྐྱེད་མ་ཐག་ཏུ་དེར་འཇུག་པར་བྱེད་དོ། །དེ་དག་ཞུགས་པ་དང་ནང་དུ་ཆུ་འབྱུང་བར་འགྱུར་ལ། ནང་དུ་ཞུགས་པ་རྣམས་ཀྱིས་རྫིང་དེ་ཉིད་ཀྱི་ནང་ན་ནོར་བུའི་ལན་ཀན་རྣམ་པ་སྣ་ཚོགས་ཀྱིས་བརྒྱན་ཅིང་ལོ་མ་རྣམས་ཀྱིས་ཁེབས་པའི་གཞལ་
[270a.7]མེད་ཁང་ལ་ལ་ནི་བཻ་ཌཱུརྱ་ལས་བྱས། ལ་ལ་ནི་གསེར་ལས་བྱས། ལ་ལ་ནི་དངུལ་ལས་བྱས། ལ་ལ་ནི་ཤེལ་ལས་བྱས། ལ་ལ་ནི་ཨན་ད་རྙིལ་ལས་བྱས། ལ་ལ་ནི་འདྲེན་མར་བྱས་པ་དག་མཐོང་ངོ་། །ཁང་པ་དང་ཚལ་དེ་རྣམས་ཀྱི་ནང་ན་ཐགས་སུ་མ་བཏགས་པའི་སྟན་ཁྲ་བོ་ཤིན་ཏུ་ཡིད་དུ་འོང་བ་བསམས་
[270b]
[270b.1]པ་བཞིན་དུ་སྡུག་པའི་མལ་སྟན་སྣ་ཚོགས་བཏིང་བའི་སྟེང་ན། ལྷ་དང་ལྷ་མོ་དང་ལྷའི་བུ་མོའི་ཚོགས་དེ་རྣམས་དང་ལྷན་ཅིག་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་རྣམས་ས་ཕྱོགས་དེར་ཡང་དགའ་ཞིང་ཤིན་ཏུ་སྡུག་པ་རྣམ་པ་དུ་མ། འདོད་པའི་ཡོན་ཏན་ངོམས་མི་མྱོང་བ་འཐབ་མོ་དང་ཕྲག་དོག་གི་
[270b.2]སྐྱོན་རྣམས་ཀྱིས་སྐྱོ་བ་མེད་པ་ཤིན་ཏུ་སྙིང་དུ་སྡུག་ཅིང་ཡོན་ཏན་དང་ལྡན་པ་ཕན་ཚུན་གྲོགས་སུ་གྱུར་པ་རྣམས་དང་དགའ་བར་བྱེད་དགའ་དགུར་སྤྱོད་པར་བྱེད་དེ། འདོད་པའི་ཡོན་ཏན་ལྔ་རྣམས་ཀྱིས་ལྷན་ཅིག་དགའ་བར་བྱེད་དོ། །དེ་དག་ཀྱང་དེ་ནས་ལངས་ནས་ཚལ་ཤིན་ཏུ་སྡུག་པ་ཞེས་བྱ་བ་ག་ལ་བ་དེར་འདོང་
[270b.3]བར་བྱེད་དོ། །ཚལ་དེ་ཡང་བྱ་མད་ཏ་དིན་ད་སྒྲ་སྙན་པ་མང་པོ་འབྱིན་པ། འབབ་ཆུ་དང་ཆུ་ཀླུང་དང་ལྟེང་ཀ་དང་འབབ་ཆུའི་ངོས་ཀུན་ཏུ་གང་བ་བྱ་ཁྲི་སྙེད་སྒྲ་ཅ་ཅོ་འབྱིན་པས་ཀུན་ནས་ཡོངས་སུ་གང་ཞིང་། སྒྲ་སྙན་པའི་ཅ་ཅོས་ཀུན་ཏུ་སྙན་པ་ཡིན་ནོ། །ཚལ་གང་ན་ཤིང་ལྗོན་པ་ཉི་མའི་འོད་ལྟར་རྣམ་པར་
[270b.4]གསལ་བའི་ཚལ་ཡོན་ཏན་སྣ་ཚོགས་དང་ལྡན་པ། བྱའི་ཚོགས་ཀུན་ནས་ལང་ལོང་འཕུར་བ། འབབ་ཆུ་འབུམ་སྙེད་ཀྱིས་བརྒྱན་པ་དེ་ན། ལྷ་རང་གི་འོད་དང་ལྡན་པ་དེ་རྣམས་ལྷ་མོ་དག་དང་ལྷན་ཅིག་ལྷའི་ཡོན་ཏན་སྣ་ཚོགས་པའི་ཡུལ་རྣམས་ཀྱིས་དགའ་བར་བྱེད་དོ། །མི་ཤེས་པ་རྣམས་ཀྱི་དགའ་
[270b.5]བའི་ནང་ན་མཆོག་འདི་ཡིན་ཏེ་འདི་ལྟ་སྟེ། བུད་མེད་ལ་དགའ་བ་ཞེས་བྱ་ལ་ཞགས་པ་དེས་བཅིངས་པའི་བྱིས་པ་སོ་སོའི་སྐྱེ་བོ་ཐམས་ཅད་ནི་འཁོར་བ་ན་དགའ་བར་བྱེད་དོ། །ལྷ་དེ་དག་དེ་རྣམས་དང་ལྷན་ཅིག་ཕན་ཚུན་དགའ་བ་རབ་ཏུ་མང་པོ་སྣ་ཚོགས་དང་ལྡན་པས་ཡུན་རིང་དུ་ཤིན་ཏུ་དགའ་བར་བྱས་
[270b.6]ནས་རི་རབ་ཀྱི་རྩེ་མོ་མད་ཏ་ཀ་ཊ་མ་ཞེས་བྱ་བ་ག་ལ་བ་དེར། ལྷ་མོ་རང་གི་འོད་དང་ལྡན་པ་བྱད་གཟུགས་ཆེ་ཞིང་བཟང་ལ་རྒྱན་སྡུག་གུ་ཐོགས་པ་འབྲང་བ་རྣམས་དང་ལྷན་ཅིག་གཞལ་མེད་ཁང་གི་ནང་དུ་ཞུགས་ནས་ནམ་མཁའི་དཀྱིལ་ནས་འདོང་བར་བྱེད་དེ། ནམ་མཁའི་དཀྱིལ་དུ་ཞུགས་པ་གོས་རླུང་གིས་
[270b.7]བུད་པ་དེ་རྣམས་རི་རབ་ཀྱི་རྩེ་མོ་མད་ཏ་ཀ་ཊ་མ་དེར་གཞལ་མེད་ཁང་གི་དགའ་སྤྱོད་བྱེད་དུ་འདོང་བར་བྱེད་དོ། །དེ་དག་ན་གཞལ་མེད་ཁང་གི་དབྱིབས་སྡུག་པ་ལྷའི་པད་མའི་རྫིང་དང་ལྟེང་ཀས་མཛེས་པར་བྱས་པ། རིན་པོ་ཆེ་སྣ་བདུན་གྱི་རིའི་ཟོམ་གསལ་བ། ཐགས་སུ་མ་བཏགས་པའི་རྫས་ཀྱིས་ཉེ་
[271a]
[271a.1]བར་མཛེས་པར་བྱས་པ། ཀུན་ནས་མཆོག་ཏུ་ལེགས་པ་དང་ལྡན་པ་མད་ཏ་ཀ་ཊ་མ་དེའི་གནས་དཔེ་མེད་ཅིང་ཤིན་ཏུ་མཐོ་ལ་བརྩེགས་པ་དག་དེ་རྣམས་ཀྱིས་མཐོང་ལ། དེ་རྣམས་ཀྱི་ནང་ན་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་དེ་དག་རྩེ་བ་ན། རེ་ཞིག་ན་གློ་བུར་དུ་དེ་
[271a.2]དག་ཐམས་ཅད་ཀྱི་གཟི་འབར་ལ། ཉི་མའི་མདོག་དང་འཐུན་པའི་འོད་ཀྱི་རྣམ་པ་དེ་ལྟ་བུ་ཞིག་བྱུང་སྟེ། དེ་ནས་ཡང་ཇི་ལྟར་ལྷ་རྣམས་ཤིན་ཏུ་དངངས་ལ་ཁས་བུབ་ཏུ་གྱུར། མིག་བཙུམས་ནས་ལྷུང་བ་ཡོན་ཏན་འབུམ་དང་ལྡན་པའི་འོད་དེ་ལྟ་བུ་ཞིག་བྱུང་སྟེ། འདི་ལྟར་འོད་ཀྱི་རྣམ་པ་འདི་ལྟ་བུ་སྔོན་
[271a.3]ནམ་ཡང་མ་མཐོང་ངོ་། །འོད་དེ་ཡང་ཡུད་ཙམ་ཞིག་ཏལ་གྱིས་བྱུང་ནས་ནུབ་སྟེ། ཇི་ལྟར་འཛམ་བུ་གླིང་ན་སྐར་མདའ་ལྟུང་བ་ཡུད་ཙམ་ཞིག་ཏལ་གྱིས་བྱུང་ནས་ནུབ་པ་དང་། སེམས་ཅན་དག་ཀྱང་ཤིན་ཏུ་དངངས་པར་གྱུར་པ་དེ་ལྟར་ལྷ་དེ་རྣམས་ཀྱིས་འོད་དེ་བྱུང་བ་མཐོང་ནས། ལྷའི་ཚོགས་རྣམས་དང་ལྷན་
[271a.4]ཅིག་དངངས་པར་གྱུར་ལ། དེ་ནས་ཡང་ཡུན་རིང་ཞིག་ལོན་པ་དང་དབུགས་བྱུང་ངོ་། །དབུགས་བྱུང་བ་དེ་དག་ཐམས་ཅད་ཡུད་ཙམ་གྱིས་ངོ་མཚར་ཆེར་སྐྱེས་ཏེ། གང་གིས་བདག་ཅག་ཐམས་ཅད་དངངས་ལ་དེ་ནས་ཡང་འོད་དེ་ཉིད་མི་སྣང་བར་གྱུར་པ་རྣམ་པ་དེ་ལྟ་བུའི་འོད་དེ་ཅི་ཞིག་ཡིན་སྙམ་མོ། །ངོ་མཚར་
[271a.5]ཆེར་སྐྱེས་པ་དེ་དག་ལྷའི་འདུན་ས་ཆོས་བཟང་ག་ལ་བ་དེར་དོང་སྟེ་ཕྱིན་ནས་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ། ངོ་མཚར་སྐྱེས་ཤིང་དངངས་པ་དེ་དག་བརྒྱ་བྱིན་ག་ལ་གནས་པ་དེར་དོང་ནས་དེ་དག་གིས་བརྒྱ་བྱིན་མངོན་པར་མཐོང་བ་དང་མགོ་བོས་ཕྱག་འཚལ་ཏེ། ཀུན་ནས་ཡོངས་སུ་བསྐོར་ཏེ་འཁོད་
[271a.6]དོ། །དེ་ནས་བརྒྱ་བྱིན་གྱིས་མདུན་ན་འདོན་པའི་ལྷ་གང་ཡིན་པ་དེ་རྣམས་རྩེ་བར་བྱེད་དགའ་བར་བྱེད་ཕྲེང་བ་དང་རྒྱན་དང་པད་མའི་ཕྲེང་བ་སྣ་ཚོགས་ཐོགས་པ། བཞིན་འཛུམ་ལ་ནོར་བུས་ལྟོ་སྔོ་བསངས་སུ་འདུག་པ། མདོག་གསེར་བཙོ་མའི་འོད་ལྟར་གསལ་བའི་ལྷའི་ཚོགས་དེ་དག་ཐམས་ཅད་བརྒྱ་བྱིན་
[271a.7]གྱི་མདུན་ན་རྩེ་བར་བྱེད་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་འཁོར་ན་གནས་པའི་ལྷ་གང་ཡིན་པ་དེ་རྣམས་ནི་དགའ་བར་མི་བྱེད་དགའ་དགུར་སྤྱོད་པར་མི་བྱེད། བརྒྱ་བྱིན་ལ་མངོན་པར་སྟོད་པར་མི་བྱེད། གླུ་མི་ལེན་བྲོ་མི་རྡུང་ལྷ་གཞན་ལ་ཚིག་ཅུང་ཟད་ཀྱང་སྨྲ་བར་མི་བྱེད་དོ། །དེ་
[271b]
[271b.1]ནས་ལྷའི་རྒྱལ་པོ་བརྒྱ་བྱིན་གྱིས་འཁོར་ན་གནས་པ་དེ་རྣམས་ལ་འདི་སྐད་སྨྲས་སོ། །ཀྱེ་གཙོ་བོ་དག་ཅི་སྟེ་གླུ་མི་ལེན་བྲོ་མི་རྡུང་དགོད་པར་མི་བྱེད། དེ་ནས་འཁོར་ན་གནས་པའི་ལྷ་རྣམས་ཀྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་བདག་ཅག་གིས་གང་སྔོན་གར་ཡང་མ་མཐོང་བ་མཐོང་སྔོན་མ་ཐོས་པ་
[271b.2]ཐོས་སོ། །དེ་ནས་བརྒྱ་བྱིན་གྱིས་དེ་དག་ལ་འདི་སྐད་སྨྲས་སོ། །འཁོར་ན་གནས་པ་རྣམས་ཀྱིས་ངོ་མཚར་ཞིག་མཐོང་བ་དེ་ཅི་ཡིན། དེ་ནས་འཁོར་ན་གནས་པའི་ལྷ་རྣམས་ཀྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་འདི་ནི་བདག་ཅག་སྐྱེད་མོས་ཚལ་དུ་དགའ་སྤྱོད་བྱེད་དུ་རིའི་རྩེ་མོ་མད་ཏ་ཀ་ཊ་མར་
[271b.3]མཆིས་པ་དང་བདག་ཅག་རྣམས་ཀྱིས་ནམ་མཁའ་ལས་ཇི་ཙམ་དུ་གང་གིས་རིའི་རྩེ་མོ་དེ་རབ་ཏུ་འབར་བ་ལྟ་བུའི་འོད་ཀྱི་རྣམ་པ་དེ་ལྟ་བུ་བྱུང་བ་ཞིག་མཐོང་སྟེ། དེ་ལ་བདག་ཅག་ངོ་མཚར་སྐྱེས་ན་བརྒྱ་བྱིན་དེ་ཅིར་འགྱུར། དེ་ནས་བརྒྱ་བྱིན་གྱིས་དེ་ཐོས་ནས་ཡུད་ཙམ་ཞིག་བསམས་ཏེ། ལྷ་དེ་རྣམས་ལ་འདི་
[271b.4]སྐད་སྨྲས་སོ། །ལྷ་དག་རེས་འགའ་འོད་དེ་ལྟ་བུ་འབྱུང་བ་ཡོད་དེ། བདག་གིས་འདིའི་ངོ་མཚར་གཉིས་པ་དེ་ཐོས་སོ། །གང་གི་ཚེ་བདག་གིས་ངོ་མཚར་དང་པོ་དེ་ཐོས་པ་དེས། བདག་གིས་དེ་བཞིན་གཤེགས་པ་ལ་བཅོམ་ལྡན་འདས་ངོ་མཚར་བ་དེ་ཅི་ལགས་ཞེས་ཞུས་སོ། །དེ་ནས་བཅོམ་ལྡན་
[271b.5]འདས་ལ་དེ་སྐད་ཅེས་ཞུས་པ་དང་བཀའ་སྩལ་པ། ཀཽ་ཤི་ཀ་ཁྱོད་ནི་ངན་སོང་གི་སྒོ་བཅད་པ་ཡིན་པས་འཇིགས་པར་མ་བྱེད་ཅིག །འཁོར་བར་གཏོགས་པའི་སེམས་ཅན་ཐམས་ཅད་ཀྱི་ཆོས་ཉིད་ནི་འདི་ཡིན་ཏེ་འདི་ལྟ་སྟེ། མི་རྟག་པ་ཞེས་བྱ་བ་ཡིན་ནོ། །གང་ཡིན་པ་དེ་ངས་ཁྱོད་ལ་བཤད་ཀྱིས་
[271b.6]ཉོན་ཅིག །ལྷ་འཐབ་བྲལ་ཞེས་བྱ་བ་དག་ཡོད་དེ་དེ་དག་གི་དྲུང་ན་སུམ་ཅུ་རྩ་གསུམ་པ་རྣམས་ཀྱི་བོང་སྐྱེད་དང་མདོག་དང་དབྱིབས་དང་ལོངས་སྤྱོད་རྣམས་འབུམ་གྱི་ཆར་ཡང་མི་ཕོད་དོ། །དེ་དག་གང་གི་ཚེ་ལས་ཡོངས་སུ་ཟད་པ་དང་དེ་ནས་ལྟུང་བར་འགྱུར་ཏེ། དེ་དག་དཔག་ཚད་འབུམ་ཕྲག་དུ་མ་དག་ནས་
[271b.7]ལྟུང་བ་ན་འོད་དེ་ཆུང་ངུར་འགྱུར་རོ། །ཇི་ལྟར་མར་མེ་ཟད་པའི་དུས་སུ་འོད་ཆུང་ཞིང་མི་གསལ་བར་འགྱུར་བ་དེ་ལྟར་དེ་ནམ་མཁའ་ལ་འཆི་བའི་དུས་ན། འོད་དེ་རྣམ་པ་དེ་ལྟ་བུར་ཆུང་བར་འགྱུར་རོ། །བརྒྱ་བྱིན་གང་གི་འོད་རབ་ཏུ་གསལ་བ་དེ་དག་ནི་བརྗོད་པར་མི་ནུས་ཤིང་། །སུམ་ཅུ་རྩ་གསུམ་པ་
[272a]
[272a.1]རྣམས་ཀྱིས་བལྟ་བར་ཡང་མི་ནུས་སོ། །དེ་ཅིའི་ཕྱིར་ཞེ་ན། རྟོགས་པའི་ཡུལ་མ་ཡིན་པའི་ཕྱིར་འཇུག་པའི་ཡུལ་མ་ཡིན་ནོ། །ཀཽ་ཤི་ཀ་དེ་ལྟར་འཐབ་བྲལ་གྱི་ལྷའི་འོད་གང་ཡིན་པ། སུམ་ཅུ་རྩ་གསུམ་པའི་ལྷས་གང་ཡང་བལྟ་བར་ཡང་མི་ནུས་ཏེ། དེ་ནི་གཞན་གྱི་ལས་ཀྱི་
[272a.2]འབྲས་བུ་སུམ་འགྱུར་དུ་འབྱུང་ལ། སུམ་ཅུ་རྩ་གསུམ་པ་རྣམས་ཀྱི་འབྲས་བུ་ནི་གཞན་གྱི་ཉིས་འགྱུར་དུ་འབྱུང་ངོ་། །དེ་དག་བདག་གིས་དེ་བཞིན་གཤེགས་པ་ལས་དེ་སྐད་ཐོས་པ་འདི་དག་ཁྱོད་ལ་བསྟན་པ་ཡིན་ནོ། །གཙོ་བོ་དག་དེའི་ཚེ་སྐྱོ་བ་སྐྱེས་ཏེ། ལྷ་དེ་འཆི་བ་ན་ནམ་མཁའ་དེ་དཔག་
[272a.3]ཚད་འབུམ་ཕྲག་དུ་མ་དག་ནས་འོད་འབྱུང་བ་གང་ཡིན་པ་དེ་དག་ལྷ་ཁྱེད་ཀྱིས་མཐོང་བ་དང་། དེ་ལ་འཇིགས་པར་མ་བྱེད་ཅིག །དེ་ནས་བརྒྱ་བྱིན་གྱིས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟ་ཇི་ལྟར་བདེ་ཆེན་དང་། །ཇི་ལྟ་ཇི་ལྟར་ལོངས་སྤྱོད་པ། །དེ་ལྟ་དེ་ལྟར་སྡུག་བསྔལ་ཆེ། །
[272a.4]ངེས་པར་མཐར་ནི་ལྟུང་བར་འགྱུར། །ལས་དང་འཐུན་པར་འབྲས་བུ་ནི། །རྟག་ཏུ་དེ་བཞིན་གཤེགས་པས་གཟིགས། །ལས་ཀྱིས་ལྷག་པར་ཁྱད་འཇུག་ལ། །འབྲས་བུའང་དེ་བཞིན་ཁྱད་འཇུག་གོ། །ཇི་ལྟར་གོང་ནས་གོང་དག་ཏུ། །ལས་རྣམས་ཀྱི་ནི་འབྲེལ་བ་མཐོང་། །དེ་ལྟར་གོང་ནས་
[272a.5]གོང་དག་ཏུ། །འབྲས་བུའང་དེ་ལྟར་འབྲེལ་པ་ཡིན། །སྐྱེ་བར་འགྱུར་བ་འདི་རྣམས་ཀྱི། །ལས་ནི་ངེས་པར་གནས་པ་སྟེ། །སྐྱེ་ལས་མཆོག་ཉིད་ལུས་དང་མདོག །སྟོབས་དང་ཚེ་རྣམས་འཐོབ་པར་འགྱུར། །ལས་ཟད་ནས་ནི་ལྟུང་འགྱུར་ཏེ། །འདི་དག་ཐམས་ཅད་ངེས་པར་ལྟུང་། །
[272a.6]ས་བོན་ངེས་པར་ཚིག་པ་ལ། །ནམ་ཡང་སྐྱེ་བ་ཡོད་མ་ཡིན། །མར་མེ་རྟག་ཏུ་སྐད་ཅིག་ལྟར། །སེམས་ཀྱང་སྐད་ཅིག་འབྲེལ་པར་མཐོང་། །རྒྱུ་སྟེ་སེམས་དང་འཐུན་པར་ནི། །ལས་ཀྱང་དེ་བཞིན་སྐད་ཅིག་གོ། །མི་རྟག་ལས་ལས་གང་སྐྱེས་པ། །དེ་ནི་སྐྱེ་འཇིག་ཆོས་ཅན་ཡིན། །
[272a.7]ཟག་དང་བཅས་པའི་བདེ་བ་དེ། །རྟག་ཏུ་སྔོན་མེད་ཕྱིས་མི་འབྱུང་། །སྐྱེ་མེད་འཇིག་མེད་བདག་ཉིད་གང་། །ཉོན་མོངས་ལས་གྲོལ་དེ་བདེའོ། །གང་ཞིག་ཐོབ་ནས་འཁོར་བ་ཡི། །ཡུལ་ལས་གནོད་མེད་ངེས་པར་འགྲོ། །གང་ཞིག་སྲིད་བྲལ་འདོད་མེད་ལ། །སྲིད་པའི་སྐྱོན་ལས་
[272b]
[272b.1]རྣམ་གྲོལ་བ། །ལུས་ཅན་གྱི་ནི་བདེ་བ་དེ། །ཕ་རོལ་གནས་པའི་སྐྱོབ་པ་ཡིན། །ཅུང་ཟད་ཟག་བཅས་བདེ་བ་གང་། །དེ་དག་ཐམས་ཅད་སྐད་ཅིག་དགོངས། །གང་ཞིག་དེ་ལས་རྣམ་གྲོལ་བ། །དེ་དག་ཐམས་ཅད་བརྟན་པར་བདེ། །དེ་ལྟར་བརྒྱ་བྱིན་དེས། འཁོར་ན་གནས་པའི་ལྷ་
[272b.2]དེ་རྣམས་ལ་དེ་ཁོ་ན་ཉིད་སྟོན་པར་བྱེད་དོ། །བསྟན་ནས་ཡང་དེ་རྣམས་དབུགས་ཕྱུང་སྟེ་རང་གི་གནས་སུ་གཏོང་བར་བྱེད་དོ། །ཆོས་འདི་སྐད་ཀྱང་བསྟན་ཏེ། འདི་ལྟར་དུས་ཐམས་ཅད་དུ་བག་ཡོད་པར་བྱའོ། །དེ་ནས་ལྷ་དེ་རྣམས་ཀྱང་ཁ་ཅིག་རང་གི་གནས་དེར་དོང་སྟེ། དེ་ནས་ཡང་ཡུལ་
[272b.3]གྱི་དབང་དུ་གྱུར་པ་རྣམས། སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་དགའ་དགུར་སྤྱོད་པར་བྱེད་དོ། །སིལ་སྙན་དང་རོལ་མོའི་སྒྲ་རྣམ་པ་སྣ་ཚོགས་ཀྱིས་སྙན་པར་བྱས་པའི་ཚལ་དང་གནས་རྣམས་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་ཟད་པར་མ་
[272b.4]གྱུར་པ་དེ་སྲིད་དུ། དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལས་དེ་ཟད་ནས། ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ཁ་
[272b.5]ཅིག་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེ་བར་གྱུར་ན། ལས་དེ་དང་རྒྱུ་འཐུན་པར་དེ་རྟག་པར་མཆོག་ཏུ་བདེ་བ་དང་ལྡན་པར་འགྱུར་ཏེ། རྫུ་འཕྲུལ་ཆེ་བ་དང་སྐྱེ་བོ་ཐམས་ཅད་དགའ་བ་དང་ནད་མེད་པ་དང་སྡུག་བསྔལ་མེད་པ་དང་རིགས་བཙུན་ཞིང་ཆེ་བར་སྐྱེ་བ་དང་སྐྱེས་ཕན་ཆད་མཆོག་ཏུ་
[272b.6]བདེ་ལ་བལྟ་ན་སྡུག་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མཐོ་བར་སྤྱོད་པ་ཞེས་བྱ་བ་ཇི་ལྟར་
[272b.7]འདུག་པ་མཐོང་ངོ་། །གནས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཆོས་དང་ལྡན་ཞིང་ཆོས་ཀྱི་རྗེས་སུ་ལྟ་བ་རྟག་ཏུ་ལས་ཀྱི་འབྲས་བུ་ལ་ཡང་དག་པར་ལྟ་བ། རྟག་ཏུ་ཡང་དག་པའི་ལྟ་བར་སྔོན་དུ་འདྲེན་པ་གང་
[273a]
[273a.1]གིས་ནོར་གྱི་སྦྱིན་པ་བྱིན་པ་དང་། བསོད་ནམས་དག་བྱས་པས་སྐྱེ་བར་འགྱུར་ཏེ། འདི་ལྟ་སྟེ། ཚུལ་ཁྲིམས་ཕྱོགས་གཅིག་བསྲུངས་ལ་ཚུལ་ཁྲིམས་ཁ་ཅིག་སྲུང་བ་དང་དེའི་འོག་ཏུ་ཚུལ་ཁྲིམས་ཐམས་ཅད་སྲུང་བའི་དགེ་འདུན་ལམ་དུ་ཞུགས་པ་དག་ལ་ལྷམ་མམ་སྣོད་སྤྱད་དག་སྦྱིན་
[273a.2]པར་བྱེད་པ་དང་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ་འདི་ལྟ་སྟེ། འགྲོ་ལྡིང་བའམ་རི་ཁྲོད་པའམ་སྐྲ་འཕྱང་བས་འབྲོག་དགོན་པ་དག་ཏུ་མི་གསད་པའི་ཕྱིར་བཟུང་བ་དེ་དག་ཐར་བར་བྱེད་པ་དང་། འབྲོག་དགོན་པ་དག་ཏུ་ཆོམ་རྐུན་པ་རྣམས་ཀྱིས་བཅོམ་པའི་ནོར་རྫས་ཁྱེར་ཏེ་འོངས་པ་དེ་
[273a.3]དག། རྒྱལ་པོར་གྱུར་གྱིས་ཀྱང་མ་བྱིན་པར་ལེན་པའི་འཇིགས་པས་རྒྱལ་པོའི་སྐལ་བ་ལེན་པར་མི་བྱེད་པ་ཡིན་ཏེ། དེ་ལྟར་འདི་ནི་མ་བྱིན་པར་ལེན་པ་སྤོང་བ་ཡིན་ནོ། །ཇི་ལྟར་ན་སྲོག་གཅོད་པ་སྤོང་བ་ཡིན་ཞེ་ན། འདི་ནི་འདི་ལྟར་དེ་རྒྱལ་པོར་གྱུར་ལ། ཉེས་བྱེད་བྱེད་པ་གཞན་གྱིས་བཟུང་སྟེ་ཕུལ་
[273a.4]བ་དེ་ཡང་དེ་ལས་ཀྱི་འབྲས་བུ་ལ་འཇིགས་ནས་གསོད་པར་མི་བྱེད་པ་ཡིན་ཏེ། དེ་ནི་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མཐོ་བར་སྤྱོད་པ་ཞེས་བྱ་བར་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལས་ཀྱི་མཐའ་ལེགས་པར་བྱས་ཤིང་སྤྱད་
[273a.5]པས་ལྷ་མོ་སུམ་སྟོང་དག་དེའི་རིམ་གྲོ་བྱེད་པར་འགྱུར་ཏེ། དེ་དག་ཐམས་ཅད་ཀྱང་ཆ་བྱད་དང་རྒྱན་བཏགས་པ། ལག་ན་སིལ་སྙན་རྣམ་པ་སྣ་ཚོགས་དང་། ལག་ན་མཁོ་བ་རྣམ་པ་སྣ་ཚོགས་དང་། ལག་ན་རོལ་མོ་རྣམ་པ་སྣ་ཚོགས་ཐོགས་ལ། གླུ་དབྱངས་རྣམ་པ་སྣ་ཚོགས་ཀྱིས་བསྟོད་ཅིང་ལྷ་
[273a.6]དེ་ག་ལ་བ་དེར་འདོང་བར་བྱེད་དོ། །དེས་ཀྱང་དེ་རྣམས་མཐོང་ནས་ལྷ་མོ་དེ་རྣམས་ག་ལ་བ་དེར་འགྲོ་བར་བྱེད་དོ། །དེ་རྣམས་ཀྱང་ཤིན་ཏུ་གུས་པས་དེའི་དྲུང་དུ་འདོང་བར་བྱེད་དོ། །དེ་ལྟར་ཕན་ཚུན་སྙིང་དུ་སྡུག་པ་དེ་དག་ཐམས་ཅད་སྐྱེད་མོས་ཚལ་རྟག་ཏུ་དགའ་བ་ཞེས་བྱ་བ་ག་ལ་བ་དེར་འདོང་བར་བྱེད་
[273a.7]དོ། །སྐྱེད་མོས་ཚལ་རྟག་ཏུ་དགའ་བ་ཞེས་བྱ་བ་དེ་ཡང་ཀུན་ནས་བཻ་ཌཱུརྱ་དང་། དངུལ་དང་། གསེར་གྱི་ཤིང་ལྗོན་པས་ནི་བརྒྱན། འབབ་ཆུ་དང་། ལྟེང་ཀ་དང་། པད་མའི་ཚལ་གྱིས་མཛེས་པར་བྱས་ཤིང་། ཆུ་བོ་དུ་མ་བརྒྱ་སྙེད་ནི་ལེགས་པར་འབབ། དྲིལ་བུ་གཡེར་ཀའི་དྲ་བ་རྣམ་པ་སྣ་
[273b]
[273b.1]ཚོགས་ཀྱིས་ནི་གཏིབས། ཀུན་ནས་བྱའི་རིགས་དུ་མ་ལྡིང་ཞིང་སྒྲ་སྙན་པའི་རྣམ་པ་མང་པོ་སྟོང་སྙེད་ནི་འབྱིན། སྐྱེད་མོས་ཚལ་དེ་ལྷའི་རྣམ་པ་སྣ་ཚོགས་པ་རྣམས་ཀྱིས་ནི་ཁྱབ་སྟེ། ལྷ་དེ་རྣམས་དང་ཚལ་དེ་ཕན་ཚུན་མཛེས་པ་ཡིན་ནོ། །ཚལ་དེའི་དབུས་ན་རྩེ་བའི་རི་ཞེས་བྱ་བ་རིན་པོ་ཆེ་སྣ་བདུན་གྱི་རི་ཡོད་
[273b.2]དེ། དེ་ན་ཡང་རིན་པོ་ཆེའི་རི་དགས་རྣམ་པ་དུ་མ་ཡོད་ལ། དེ་དག་འདི་ལྟ་བུར་མཛེས་པ་ཡིན་ཏེ་འདི་ལྟ་སྟེ། རྩིབ་ལོགས་ནི་པད་མ་རཱ་གའི་མདོག་ལྟར་དམར་ལ། རྒྱབ་ནི་དངུལ་ལྟར་དཀར། ལྟོ་ནི་གསེར་ལྟར་སེར། རྐང་པ་ནི་བྱི་རུ། རྭ་ནི་ཤེལ་ལྟ་བུ་ཡིན་ལ། ཁ་ཅིག་ནི་མདོག་འཐུན་ཏེ། 
[273b.3]ལུས་ཐམས་ཅད་དངུལ་གྱི་མདོག་དང་། དེ་བཞིན་དུ་གསེར་གྱི་མདོག་ཏུ་འདུག་གོ། །དེ་ལྟར་ཚལ་དེ་ན་རི་དགས་རྒྱུ་བ་རྣམས་ཀྱི་ལུས་ཀྱི་རྣམ་པ་དག་གིས་ཀུན་ནས་མཛེས་པ་ཡིན་ནོ། །ལྷའི་ཚོགས་དེ་རྣམས་དང་ལྷན་ཅིག་སྤྱོད་པར་བྱེད་ལ། རི་དགས་དེ་རྣམས་ཀྱང་ལྷ་མོ་དེ་རྣམས་དང་ལྷན་
[273b.4]ཅིག་གླུ་ལེན་པར་བྱེད་དེ། ཇི་ལྟར་གླུ་ལེན་པ་དེ་ལྟར་ལྷ་མོ་དེ་རྣམས་ཀྱང་ཤིན་ཏུ་འཐུན་ཞིང་སྙན་ལ་མཆོག་ཏུ་ཡིད་དུ་འཐད་པའི་གླུ་ལེན་ནོ། །དེ་ནི་ལྷ་དེ་རྣམས་ཡུན་རིང་དུ་རྣམ་པ་དུ་མ་དགའ་བར་བྱས་ནས། འབབ་ཆུ་འབབ་པ་གཞན་ག་ལ་བ་དེར་ལྷན་ཅིག་རྒྱུ་བར་བྱེད་ཅིང་། རི་རབ་ཀྱི་རྩེ་མོ་
[273b.5]ཆུ་བོ་སྨན་ལྗོངས་ཞེས་བྱ་བ་དེར་ཤིང་རྟ་རྣམ་པ་སྣ་ཚོགས་ལ་ཞོན་པ། སིལ་སྙན་ཡན་ལག་ལྔ་དང་ལྡན་པས་གླུ་དབྱངས་ཉེ་བར་ལེན་ཞིང་འདོད་པ་དམ་པ་དང་ལྡན་ལ། ཤིན་ཏུ་དགའ་བ་སྐྱེས་པ་ལེགས་པ་མཆོག་དང་ལྡན་པ་རྣམས་འདོང་བར་བྱེད་དོ། །དེར་ཕྱིན་ནས་ཀྱང་ཆུ་ཀླུང་དང་། འབབ་ཆུ་
[273b.6]དང་། ཆུ་བོ་སྨན་ལྗོངས་ཀྱི་རི་རབ་ཀྱི་རྩེ་མོ་དེར་ཡང་དགའ་བར་བྱེད་དོ། །ཆུ་བོའི་ནང་རྣམས་དང་། འབབ་ཆུའི་ནང་རྣམས་དང་། པད་མའི་རྫིང་གི་ནང་རྣམས་ན། རོལ་མོའི་སྒྲ་རྣར་གྲག་ཅིང་ཤིན་ཏུ་རྒྱགས་པར་གནས་པ། རྟག་ཏུ་རྩེ་བ་རྟག་ཏུ་བདེ་བ་རྟག་ཏུ་རྒྱ་ཆེ་བ་ལྷ་དང་ལྷ་མོའི་ཚོགས་ཕན་ཚུན་
[273b.7]འཐུན་པ་རྣམས་ཀྱིས་གང་བ། མེ་ཏོག་ཕྲེང་བ་དང་ཕྱེ་མ་དང་བྱུག་པས་ལུས་བསྐུས་པ། པད་མའི་ཕྲེང་བ་ས་མགོ་དཀྲིས་པ་དག་དགའ་བར་བྱེད་དེ། ལས་ལེགས་པར་བྱས་པས་བསྒྱུར་བ་རྣམས་དེའི་སྟོབས་དང་དེ་སོ་སོར་འབྲང་བ། ལྷ་དང་འཐུན་པ་བདེ་བ་དཔེ་མེད་པས་རྩེ་བར་བྱེད་དོ། །དེར་
[274a]
[274a.1]འདི་ནི་ཕྱོགས་གཅིག་བསྟན་པར་ཟད་ལ། ཐམས་ཅད་ནི་མི་ཀུན་གྱིས་བརྗོད་པར་མི་ནུས་ཏེ། འདི་ལྟར་ལྷའི་བདེ་བ་དེ་བརྗོད་པར་མི་ནུས་ཤིང་འདི་ལྟར་ལྷའི་བདེ་བ་དེ་ནི་གཞན་དང་མི་འདྲ་བ་དཔེ་མེད་པ་ཡིན་ནོ། །ལས་ལེགས་པར་བྱས་པའི་རྒྱུ་ལས་བྱུང་བ། རིས་འཐུན་པའི་དབང་
[274a.2]གིས་སྟེན་པ་དག་དེ་ལྟར་བདེ་བ་དུ་མ་མྱོང་ངོ་། །འདོད་པའི་ཡོན་ཏན་ལྔ་ལ་དགའ་བ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་ཟད་པ་དང་། སྤངས་པ་དང་། གཏུགས་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་
[274a.3]ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་ན་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་མཆོག་ཏུ་བདེ་བར་འགྱུར་ཞིང་དབེན་པ་ན་གནས་
[274a.4]པ་དང་། རི་ཁྲོད་ན་གནས་པ་དང་། གཟི་ཆེ་བ་དང་། རྒྱ་ཆེ་བ་དང་། རྒྱལ་པོའམ། བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་
[274a.5]པས་ལྷ་རྣམས་ཀྱི་གནས་གཟི་བརྗིད་མཆོག་ཅེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་ཇི་ལྟར་གནས་པ་བརྟགས་ན། སེམས་ཅན་དགེ་བ། བློ་གྲོས་རྒྱ་ཆེ་བ་གང་གིས་སྦྱིན་པ་བྱིན། བསོད་
[274a.6]ནམས་བྱས། ཚུལ་ཁྲིམས་རྣམ་པ་བདུན་ཡང་བསྲུངས། སྡིག་པའི་གྲོགས་པོ་དང་ཏོམ་ཅོལ་དུ་མི་འདྲེ། སྡིག་པ་དང་བཅས་པའི་ཚུལ་ཁྲིམས་མི་སྲུང་། བསོད་ནམས་ཀྱང་ཇི་ལྟ་བ་བཞིན་དུ་བྱེད། གཅིག་ཁོ་ནར་འབད་ཅིང་ཡིད་དྲང་བའི་རང་བཞིན་ཅན། མདོག་གསེར་སྦྱངས་པ་དང་
[274a.7]འཐུན་པ་ཡིན་ཏེ། ཚུལ་ཁྲིམས་རྣམ་པ་དུ་བསྲུངས་ཞེ་ན་འདི་ལྟ་སྟེ། སྲོག་གཅོད་པ་དང་། མ་བྱིན་པར་ལེན་པ་དག་སྤངས་པ་ཡིན་ནོ། །འདི་ལ་གཡུལ་ཆེན་པོར་ཞུགས་པ་ན། གང་དྲུང་དུ་འོངས་པའི་སྡོམ་པའི་འཛེམ་པས་དེ་སྲོག་ཀྱང་བཏང་ནས་གསོད་པར་མི་བྱེད་དོ། །དེ་ལྟར་སྲོག་
[274b]
[274b.1]གཅོད་པ་སྤངས་པ་ཡིན་ནོ། །ཇི་ལྟར་ན་མ་བྱིན་པ་ལེན་པ་སྤངས་པ་ཡིན་ཞེ་ན། འདི་ནི་རིའི་རྩེ་མོ་ཡང་སྙིལ་བར་བྱེད་པ། ཕ་རོལ་གྱི་དཔུང་འཇོམས་ཤིང་། སེམས་ཅན་ཐམས་ཅད་གཞན་གྱི་ནོར་རྫས་འཕྲོག་པ་ན། དེ་བཀྲེས་ཤིང་སྐོམ་ལ། སྲོག་ཆད་ལ་ཐུག་གིས་ཀྱང་སྡོམ་པ་བླངས་
[274b.2]པའི་འཛེམ་པས་མ་བྱིན་པར་ལེན་པར་མི་བྱེད་དོ། །ཇི་ལྟར་ན་སྦྱིན་པ་གཏོང་བ་ཞིང་གང་ལ་ཞེ་ན། འདི་ནི་སངས་རྒྱས་མཆོད་ཅིང་ཆོས་མཉན་པའི་དོན་དུ་སེམས་བཟང་པོ་བསྒོམས་པའི་ཡིད་ཡང་དག་པའི་ལྟ་བ་སྔོན་དུ་འགྲོ་བའི་བློས་མར་མེ་འབུལ་བར་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་
[274b.3]རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ན། གཟི་བརྗིད་མཆོག་གི་ལྷའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་གཟི་བརྗིད་ཀྱི་ཕྲེང་བ་ཅན་བྱད་གཟུགས་ཆེ་ལ་ཤིན་ཏུ་སྡུག་པ་དེ་ལས་ལེགས་པར་བྱས་པ་དེས་རྒྱུ་དང་འཐུན་པར་འབྲས་བུ་མྱོང་བར་འགྱུར་རོ། །རྣ་བས་སིལ་
[274b.4]སྙན་ཡན་ལག་ལྔ་དང་ལྡན་པ་ཡང་དང་ཡང་དུ་ཐོས་སོ། །སྣས་ཀྱང་མེ་ཏོག་མན་དཱ་ར་བ་དང་། པད་མ་དང་། ཨུད་པ་ལ་སྔོན་པོ་དང་། རིན་པོ་ཆེ་སྣ་བདུན་གྱི་དྲི་ཡང་དང་ཡང་དུ་སྣོམ་མོ། །ལྕེས་ཀྱང་བདུད་རྩིའི་རོ་ཞིམ་པོ་ལྷའི་ཆང་རྒྱུན་དུ་འཐུང་ངོ་། །མིག་གིས་ཀྱང་རི་སུལ་གྱི་ངོས་སྣ་ཚོགས་
[274b.5]དང་། རིན་པོ་ཆེ་སྣ་བདུན་གྱི་གཟུགས་དག་མཐོང་ངོ་། །ལུས་ཀྱིས་ཀྱང་ལྷའི་རེག་བྱ་ཤིན་ཏུ་དྲི་ཞིམ་པའི་ཐགས་སུ་མ་བཏགས་པའི་གོས་རྣམས་གྱོན་ལ། པད་མ་དང་། ཨུད་པ་ལའི་ལོ་མ་མེ་ཏོག་ཕྲེང་བ་དང་། བྱུག་པ་སྣ་ཚོགས་དག་ལ་རེག་པར་བྱེད་དེ། དེ་ལྟར་དེ་ལས་ལེགས་པར་
[274b.6]བྱས་པ་དག་གི་འབྲས་བུ་ལ་སྤྱོད་པར་བྱེད་དོ། །ལྷ་མོ་སྟོང་སྙེད་ཀྱིས་ཡོངས་སུ་བསྐོར་བ་དེ་གསེར་བཙོ་མ་ལྟ་བུའི་ཚལ་དང་། ནགས་ཚལ་རྣམས་དང་། དྲིལ་བུ་གཡེར་ཀའི་སྒྲ་དྲག་ཏུ་འཁྲོལ་བ་རྣམས་དང་། དངུལ་གྱི་ལྕུག་མའི་ཚོགས་རླུང་གིས་བསྐྱོད་པའི་ནང་ན་བདེ་བ་མཆོག་རྣམས་མྱོང་ངོ་། །
[274b.7]ལྷ་དག་གླུ་དབྱངས་ལེན་པ་ན། རོལ་མོ་ཇེང་དང་། རྔ་དང་། གླིང་བུ་དང་། གླུ་སྙན་པ་དང་འབྲེལ་པ་དག་ཐོས་སོ། །ཤིན་ཏུ་བདེ་བ་དང་ལྡན་པ་ལྷའི་ཕྲེང་བ་དང་། གོས་གྱོན་པ་གསེར་རྣམ་པ་དུ་མས་གང་བའི་རི་སུལ་རྣམས་དང་། རི་རབ་དང་། རི་བོའི་རྩེ་མོ་བཻཌཱུརྱ་དང་། གསེར་དང་། དངུལ་དང་། 
[275a]
[275a.1]ཨན་ད་རྙིལ་དང་། རིན་པོ་ཆེ་མཐོན་ཀ་ཆེན་པོ་དང་། ཤེལ་ལས་གྲུབ་པ་རྣམས་ཀྱང་མཐོང་ངོ་།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་བཞི་པ། རིའི་རྩེ་མོ་མེ་ལོང་ལྟ་བུར་གྱུར་པ་དེ་དག་ལ། གཅིག་གི་གཟུགས་བརྙན་
[275a.2]གཅིག་གི་ནང་དུ་སྣང་ངོ་། །ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་ཡང་རི་མེ་ལོང་ལྟ་བུ་དེ་རྣམས་ཀྱི་ནང་ན་ལན་བརྒྱ་འམ་སྟོང་དུ་སྣང་ངོ་། །དེ་གཟུགས་བརྙན་དེ་རྣམས་ལ་བདག་ཉིད་ལྟ་བར་བྱེད་ལ། བལྟས་ནས་ཀྱང་བརྒྱ་འགྱུར་དུ་རབ་ཏུ་དགའ་བ་སྐྱེའོ། །ལྷ་མོ་རྣམས་ཀྱང་དེ་
[275a.3]བཞིན་དུ་དགའ་བ་སྐྱེ་སྟེ། ཀྱེ་མ་འདི་ལྟར་བདག་ཅག་བྱད་གཟུགས་ཆེ་ཞིང་བཟང་བ་དང་ལྡན་པར་རྟག་པར་ཤིན་ཏུ་བདེ་བ་རྣམས་སིལ་སྙན་ཡན་ལག་ལྔ་དང་ལྡན་པ་རྙེད་ནས་རྩེ་བར་བྱའོ། །ལྷའི་འདོད་པའི་ཡོན་ཏན་ལྔས་བསྐྱེད་པའི་བདེ་བ་ལ་ཉེ་བར་སྤྱད་པར་བྱའོ་སྙམ་མོ། །དེ་ལྟར་ཡིད་གཡེངས་
[275a.4]པ་དེ་དག་རི་ནས་རི། རི་འོར་ནས་རི་འོར་དུ་འདོང་སྟེ། སྲེད་པའི་དུག་གིས་མྱོས་པའི་མི་ལྟར་ཡིད་རྟག་ཏུ་མ་བསྡམས་པ། བག་མེད་པས་ཉམས་པའི་ལྷ་དང་ལྷ་མོ་རྣམས་དང་ལྷན་ཅིག་རིའི་རྒྱལ་པོ་དེ་ལ་རྒྱུ་བར་བྱེད་དོ། །བཟའ་བཏུང་བདུད་རྩིའི་རྣམ་པ་སྣ་ཚོགས་ཀྱིས་མྱོས་པ་ཕན་ཚུན་དགའ་
[275a.5]བའི་དབང་དུ་གྱུར་པ། ཕན་ཚུན་ཡིད་གཅུགས་པ། ཕན་ཚུན་སྙིང་འབྲེལ་པ་དག །ཚལ་དང་ནགས་ཚལ་བྱ་སྣ་ཚོགས་སྒྲ་དི་རི་རི་འབྱིན་པ་རྣམ་པ་དུ་མ་རྣམས་ཀྱི་ནང་ན་དགའ་བར་བྱེད་དེ། དེ་ལྟར་རྟག་པར་རྒྱུ་བ་ཆ་བྱད་དང་། ཕྲེང་བ་དང་གོས་གྱོན་པ་མགོ་ལ་མེ་ཏོག་ཕྲེང་བ་བཏགས་པ། རྒྱན་
[275a.6]ཕྲེང་འཕྱང་བ་དེ་དག་དཔག་བསམ་གྱི་ཤིང་གི་ཚལ་ནས། དཔག་བསམ་གྱི་ཤིང་གི་ཚལ་རྣམས་ཀྱི་ནང་ན་རྒྱུ་བར་བྱེད་དོ། །དེ་ལྟར་ཡོངས་སུ་རྒྱུ་བ་ན་ཤིན་ཏུ་བདེ་བ་དང་ལྡན་པ་དེ་དག །རེས་འགའ་ཆུ་བོ་ཆང་ཆུ་ལྟར་འབབ་པ་ཞེས་བྱ་བར་ཨུད་པ་ལ་དམར་པོ་དང་། པད་མ་དང་། མེ་ཏོག་ཀུ་མུ་དས་
[275a.7]ཁེབས་པ། བྱ་ཀཱ་རཎྜ་བ་དང་། ངང་པ་དང་ངུར་པས་མཛེས་པ་དེར་འཇུག་པར་བྱེད་ལ། ཆུ་བོའི་འགྲམ་དེ་དག་ན་ལྷ་ཕན་ཚུན་གྲོགས་སུ་གྱུར་པ་དེ་རྣམས་ཆང་འཐུང་བར་བྱེད་ཅིང་། བྱ་བ་ལྟ་ན་སྡུག་པ་རྣམས་དང་ཡང་ལྷན་ཅིག་རྩེ་བར་བྱེད་དོ། །དེ་ནས་སྲིད་པས་མྱོས་པའི་ལྷ་དེ་རྣམས་ཀྱང་ཡང་
[275b]
[275b.1]དང་ཡང་དུ་ཆང་འཐུང་བ་ཉིད་ཀྱིས་བརྒྱ་འགྱུར་དུ་མདངས་འབར་ཏེ། ཡུལ་ལྔའི་ཡམ་སྲེག་ཤིང་ལས་བྱུང་བའི་སྲེད་པའི་མེས་བསྲེག་པར་བྱས་ཀྱང་། འདོད་པའི་སྲེད་པས་གདུངས་པ་ངོམས་མི་མྱོང་ངོ་། །ཀུན་ནས་འདོད་པའི་ཞགས་པས་བཅིངས་པ། རྒྱལ་པོ་ལ་གནོད་པ་བྱེད་བྱེད་པའི་མི་
[275b.2]བཙོན་རར་བཅུག་པ་ལྟ་བུ་དེ་རྣམས་ལྷའི་འཇིག་རྟེན་འབུམ་ཕྲག་དུ་མ་མཐོང་བ་ཉམས་དགའ་བ་ན་རྟག་ཏུ་རྒྱུ་བར་བྱེད་དོ། །ཆང་ཆུ་ལྟར་འབབ་པའི་ངོགས་དེ་དག་ན་རྩེ་བའི་ལྷ་དེ་རྣམས་དང་། བྱ་རྟག་པར་རབ་ཏུ་མྱོས་ཤིང་སྙིང་ཤིན་ཏུ་དགའ་བ་གང་ཡིན་པ་དེ་རྣམས། པད་མ་དང་ཨུད་པ་ལའི་ཚལ་
[275b.3]དེ་དག་ན་དགའ་བར་བྱེད་དོ། །ཆུ་དམར་པོ་ལ་སྤྱོད་པ་ཞེས་བྱ་བ་ཕན་ཚུན་གྲོགས་སུ་གྱུར་ཅིང་། སྒྲོ་གཤོག་རིན་པོ་ཆེ་སྣ་བདུན་ལས་གྲུབ་པ་ལྟ་བུར་རང་གི་འོད་དང་ལྡན་པ་དེ་རྣམས་ཀྱིས་ལྷ་རབ་ཏུ་མྱོས་པ་དེ་རྣམས་མངོན་པར་མཐོང་ནས། འདི་ལྟར་ཚིགས་སུ་བཅད་དེ་སྨྲས་པ། ལྷ་རྣམས་རྟག་པར་
[275b.4]རབ་ཏུ་དགའ། །བདག་ཅག་རྟག་པར་རབ་ཏུ་དགའ། །ལྷ་རྣམས་དང་ནི་བྱ་རྣམས་ཀྱི། །བྱེ་བྲག་དག་ནི་མི་དམིགས་སོ། །དེ་དག་ཆོས་སྤྱོད་མ་མཐོང་སྟེ། །ནམས་ཀྱང་ཐར་པ་སྤྱོད་པ་མེད། །གལ་ཏེ་དེར་གྱུར་ལྷ་རྣམས་དང་། །བྱ་གྱུར་དེ་རྣམས་མཚུངས་པ་ཡིན། །གང་ཞིག་བག་མེད་རྣམ་
[275b.5]གྲོལ་ཞིང་། །གང་ཞིག་ཆོས་ལ་རྟག་ཏུ་དགའ། །འཇིག་རྟེན་ན་ནི་ལྷ་དེ་དག །བག་ཡོད་གནས་པ་དམ་པས་མཁྱེན། །གལ་ཏེ་ལྷ་རྣམས་རྩེ་དགའ་དང་། །གལ་ཏེ་བདག་ཅག་རྩེ་དགའ་ན། །ལྷ་དང་མཁའ་ལ་རྒྱུ་བ་རྣམས། །བྱེ་བྲག་ཡོད་པར་མི་འགྱུར་རོ། །ལས་རྣམས་ཀྱི་ནི་བྱེ་
[275b.6]བྲག་གིས། །སྐྱེ་བའི་ཆོས་དག་བྱེ་བྲག་འགྱུར། །ཆོས་མ་ཡིན་པར་ལྟུང་བ་དག །གར་ཡང་སྐྱེ་བ་ལེགས་མི་འགྱུར། །གང་ཞིག་འཁོར་བ་འདི་དག་ཀུན། །མཐར་ནི་ཟད་པར་མི་རིག་པ། །ལྷ་དེ་དང་ནི་བློ་རྨོངས་པ། །བྱ་རྣམས་དང་ནི་རྟག་ཏུ་མཚུངས། །སྐྱེ་སྡུག་རྒ་བའི་སྡུག་བསྔལ་
[275b.7]དང་། །འཆི་བ་ཉིད་ཀྱི་སྡུག་བསྔལ་དང་། །སྡུག་དང་བྲལ་བར་བཅས་པ་ཡི། །སྡུག་བསྔལ་འདི་དག་བརྒྱུད་པ་ཡིན། །དྲི་མེད་ཆོས་ཀྱི་སྤྱོད་ཡུལ་ལ། །གང་ཞིག་དེ་ལྟར་བློ་གནས་པ། །འཇིག་རྟེན་ན་ནི་ལྷ་དེ་དག །བག་ཡོད་གནས་པ་དམ་པས་མཁྱེན། །གང་ཞིག་སྐྱེ་བའི་རྒྱུ་ལས་བྱུང་། 
[276a]
[276a.1]སྡུག་བསྔལ་ཡིན་པར་ལེགས་རིག་པ། །འདོད་པ་ཕན་མེད་བྱེད་རྣམས་ལ། །ལྷ་དེ་དག་ནི་ཆགས་མི་བྱེད། །མཛའ་བཤེས་གཉེན་འདུན་རང་གི་འཁོར། །མང་པོ་རྣམས་དང་བྲལ་བ་ན། །གང་ཞིག་འཁོར་བར་སྐྱོ་མི་བྱེད། །ལྷ་དེ་དག་ནི་བྱ་དང་མཚུངས། །བག་མེད་
[276a.2]དེ་ཉིད་གཟིགས་པ་ཡིས། །ཆང་འཐུང་ཅུང་ཟད་ཐ་གིར་གཟིགས། །ཆང་འཐུང་བ་ནི་འཇུ་འགྱུར་གྱི། །བག་མེད་འཇུ་བར་མི་འགྱུར་རོ། །བག་མེད་ཉམས་པའི་མི་དག་ནི། །འཁོར་བ་ལྔར་ནི་འཁྱམ་པར་བྱེད། །དེ་བས་ཆང་གི་བག་མེད་ལས། །རྣམ་པ་ཀུན་གྱིས་ཁྱད་པར་ཆེ། །
[276a.3]ཆང་ཞིམ་གྱིས་ནི་ཉིན་གཅིག་ཏུ། །ལུས་ཅན་རྣམས་ནི་བག་མེད་བྱེད། །བསྐལ་པ་བྱེ་བར་འཁྱམ་པ་ན། །བག་མེད་བྱང་བར་མི་འགྱུར་རོ། །བག་མེད་པ་དང་བྲལ་བ་གང་། །དེ་དག་འཆི་མེད་གནས་སུ་འགྲོ། །གང་ཞིག་བག་མེད་དབང་དུ་སོང་། །མི་དེ་སྲིད་པར་རྟག་ཏུ་འགྲོ། །
[276a.4]ཕན་པར་བྱེད་པ་མི་ཡིས་ནི། །བག་མེད་པ་དག་སྤང་བར་གྱིས། །འདི་ལྟར་ཉོན་མོངས་བག་མེད་པ། །སངས་རྒྱས་ཀྱིས་ནི་མི་བཟད་བསྒྲགས། །འདི་ལྟར་སེམས་ཡང་བྱ་དག་ཀྱང་། །བག་མེད་པ་ལ་མི་དགའ་ན། །ཅི་ཕྱིར་ལྷ་རྣམས་བག་མེད་པ། །དེ་ནི་ཁྱད་པར་སྤོང་མི་བྱེད། །དེ་ལྟར་
[276a.5]ལེགས་པར་བྱས་པས་བསྐུལ་བས། ལྷ་རྣམས་ལ་ཕན་པར་བྱ་བའི་ཕྱིར་དེ་ཁོང་དུ་ཆུད་པར་བྱ་བའི་དོན་དུ་བྱ་གང་ཡིན་པ་དེ་དག་ཕ་མ་ལྟར་འདོམས་པར་བྱེད་ཀྱང་བག་མེད་པས་སེམས་ཕྲོགས་པའི་ལྷ་དེ་རྣམས་བདག་ལ་ཕན་པར་སྟོན་པ་འཛིན་པར་མི་བྱེད་དོ། །དེ་ནས་ཡང་རྩེ་བ་ལ་གནས་པའི་
[276a.6]ལྷ་ཤིན་ཏུ་སྐྱིད་པར་གནས་པ། རྟག་ཏུ་ཡིད་རབ་ཏུ་དགའ་བ། སིལ་སྙན་དང་། རོལ་མོའི་སྒྲ་འབྱིན་པ། ཡིད་ཆགས་སུ་རུང་བ་སྣ་ཚོགས་དང་ཆས་ཏེ། ཚལ་གཞན་མ་ཏ་ལ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་མ་ཏ་ལར་ཕྱིན་ནས་ལྷ་ཕན་ཚུན་གྲོགས་སུ་གྱུར་ལ། 
[276a.7]ཤིན་ཏུ་སྐྱིད་ཅིང་ཡིད་རབ་ཏུ་དགའ་བ་དེ་རྣམས་རིན་པོ་ཆེ་སྣ་བདུན་གྱི་ལྕུག་མ་དང་། ལོ་མ་ཕན་ཚུན་འབྲེལ་ཅིང་མེ་ཏོག་གི་སྙེ་མ་འཕྱང་ལ། བུང་བ་འབུམ་སྙེད་འཁོད་པའི་ནང་དང་། རིན་པོ་ཆེ་སྣ་བདུན་གྱི་ཚལ་རྣམས་ཀྱི་ནང་ན་རང་གི་ལྷ་མོ་རྣམ་པ་དུ་མས་གང་བ་རྣམས་དང་ལྷན་ཅིག་གླུ་དབྱངས་
[276b]
[276b.1]ཤིན་ཏུ་སྙན་པ་གང་གི་ཚལ་དང་། ཉེ་བའི་ཚལ་ཐམས་ཅད་གླུ་ལེན་པ་ལྟ་བུའི་བྲག་ཅའི་སྒྲས་དགའ་བར་བྱེད། དགའ་དགུར་སྤྱོད་པར་བྱེད་དོ། །གླུ་དབྱངས་ལེན་པའི་སྒྲ་དང་། བུང་བ་སྒྲ་འབྱིན་པ་དང་། བྱ་རྣམས་ཀྱང་སྒྲ་འབྱིན་པ་རྣམ་པ་དེ་ལྟ་བུར་སྙན་ཅིང་འཐུན་པའི་སྒྲ་དེ་དག་ཉིད་
[276b.2]གཅིག་ཏུ་འདུས་ཏེ་འབྱུང་བ་དེས། རི་རབ་ཤིན་ཏུ་ཉམས་དགའ་བ་དེ་ཡང་རྣས་འཐད་པའི་གླུ་དབྱངས་དང་། མཐོང་ན་དགའ་བ་དེས་ཡང་ཉིས་འགྱུར་དུ་དགའ་བར་གྱུར་ལ། དེ་ལ་ལྷ་རྣམས་ལྷ་མོའི་ཚོགས་བྱད་གཟུགས་དང་། ཆ་བྱད་དང་འཛུམ་པ་དང་གཡེར་བག་ཅན་དང་། ལྷན་ཅིག་
[276b.3]འདོད་པའི་ཚོགས་ལ་ཉེ་བར་སྤྱོད། རྩེ་བར་བྱེད། དགའ་བར་བྱེད། དགའ་དགུར་སྤྱོད་པར་བྱེད་དོ། །དེ་རྣམས་གནས་དེ་དག་ན་ཇི་སྲིད་དུ་འདོད་པ། སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོ་ཡང་དག་པར་མྱོང་བར་འགྱུར་བའི་ལས་ཟད་པ་དང་། སྤངས་པ་དང་། གཏུགས་པར་
[276b.4]མ་གྱུར་པ་དེ་སྲིད་དུ་དགའ་བར་བྱེད། རྩེ་བར་བྱེད་དོ། །འདི་ལྟ་སྟེ། ཟད་པར་གྱུར་ན། དེ་ཕྱིས་ལྷའི་རིས་འདོད་པ་དང་། བདེ་བའི་ཚོགས་དུ་མ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་
[276b.5]དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཤིན་ཏུ་བདེ་བར་འགྱུར་ཏེ། ཡིད་རྩེ་བར་དགའ་བ་དག་ཐམས་ཅད་མགུ་ཞིང་རབ་ཏུ་དགའ་བ་དང་། བྱད་གཟུགས་སྡུག་པ་དང་། ཇི་ལྟར་འདུག་པ་མཐོང་ངོ་། །དེ་ནས་ཡང་
[276b.6]དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་གཟི་ཕྲེང་འབར་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་
[276b.7]བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། དགེ་ཞིང་ལེགས་པའི་སྐྱེས་བུ་གང་གིས་ལྷའི་ནང་དུ་ངེས་པར་སྐྱེ་བར་འགྱུར་བའི་བསོད་ནམས་དག་བྱས་པས་འགྱུར་ཏེ། འདི་ལྟ་སྟེ་སྐྱེས་བུ་དགེ་བ། གཡོ་སྒྱུ་མེད་པ། གཞན་ལ་གནོད་པ་མེད་པ། དམ་པའི་ཆོས་རྟོགས་པ། 
[277a]
[277a.1]སེམས་ཅན་ཐམས་ཅད་ལ་ཕན་པར་འདོད་པ་ཡང་དག་པའི་ལྟ་བས་སྔོན་དུ་འདྲེན་པ་སངས་རྒྱས་དང་ཆོས་དང་དགེ་འདུན་ལ་རྟག་ཏུ་སེམས་གུས་པར་གྱུར་པ། རྟག་ཏུ་ཡིད་བརླན་པ་གང་གིས་བསོད་ནམས་བྱས་པས་འགྱུར་རོ། །དེ་རྣམ་པ་དུ་ཞེ་ན། འདི་ནི་དགེ་འདུན་གྱི་གནས་ཁང་
[277a.2]ངམ་མཆོད་རྟེན་ཉམས་པ་བཅོས་ཏེ། གནས་ཁང་ངམ་མཆོད་རྟེན་གང་ཡིན་པ་དེ་དག་བརྟན་པར་བྱེད་པའམ་དེ་བཞིན་དུ་རྩིག་རྨང་འཆོས་སམ། དེ་བཞིན་དུ་སངས་རྒྱས་ཀྱིའམ་མཆོད་རྟེན་གྱིའམ་དགེ་འདུན་གྱི་ནོར་རྫས་ལ་མེ་ཤོར་ན་སྲོག་ལ་མི་ལྟ་བར་མེའི་ནང་དུ་ཞུགས་ཏེ་ཞི་བར་བྱས་ནས་མེ་དེ་ལས་
[277a.3]ཐར་བར་བྱེད་པའམ་དེ་བཞིན་དུ་མི་དག་ལ་མེས་སྲེག་པ་ན། སེམས་ཅན་ལ་བརྩེ་བའི་སྙིང་རྗེས་ཐར་བར་བྱེད་པ་རྣམ་པ་དེ་ལྟ་བུ་ནི་བསོད་ནམས་བྱེད་པ་ཡིན་ནོ། །སྲོག་གཅོད་པ་དང་མ་བྱིན་པར་ལེན་པ་དག་ལས་ལྡོག་པ་རྣམ་པ་དུ་ཞེ་ན། གང་ཞིག་ལམ་དུ་ཞུགས་པ་ན། གསེར་རམ་དངུལ་
[277a.4]ལམ། རིན་པོ་ཆེའམ་གཞན་དེ་དང་འཐུན་པ་ལྷུང་བ་གང་ཡིན་པ་དག་ལམ་དུ་རྙེད་པ་དང་། ཀྱེ་སུའི་ཡིན། ཀྱེ་འདི་སུའི་ཡིན་ཞེས་དེ་སྒྲོགས་པར་བྱེད་ལ། དེ་གལ་ཏེ་ལ་ལ་ཞིག་གིས་འདི་ནི་བདག་གི་ཡིན་ནོ་ཞེས་སྨྲས་ཏེ། དེ་ཡང་རང་གི་ཡིན་པར་གྱུར་ན། དེ་ལ་སྦྱིན་པར་བྱེད་དོ། །ཇི་སྟེ་
[277a.5]སུ་ཡང་འདོད་པ་མེད་ལ་སུ་ཡང་སྨྲ་བ་མེད་ན། འདི་ལྟར་འདི་ནི་བདག་གིས་ཞག་བདུན་གྱི་བར་དུ་བཅངས་ལ། དེ་ནས་ཡང་ཡུལ་ཕྱོགས་དེ་ན་འདུག་པ། རྒྱལ་པོའམ་བློན་པོ་ཆེན་པོ་དག་ལ་སྦྲན་ནས་འཕྲོག་པར་མི་བྱེད་ལ། སྒྲོགས་པར་བྱེད་དོ། །དེའི་ཚེ་ཆོས་དང་མི་ལྡན་པས་འཕྲོག་
[277a.6]པར་བྱེད་ན། དེ་དག་ལ་སྦྲན་པར་མི་བྱ་ཞིང་ཕྱིས་སངས་རྒྱས་དང་ཆོས་དང་དགེ་འདུན་དག་ལ་དབུལ་བར་བྱ། དེ་བཞིན་དུ་བསྟབས་པར་བྱ་སྟེ། དེ་ལྟ་བུ་ནི་མ་བྱིན་པར་ལེན་པ་མི་བྱེད་པ་ཡིན་ནོ། །སྲོག་གཅོད་པ་སྤངས་པ་ཇི་ལྟ་བུ་ཡིན་ཞེ་ན། འདི་ནི་ལམ་དུ་ཞུགས་ནས་འགྲོ་བའི་ལམ་དག་
[277a.7]ན། སྲིན་བུ་མར་ཀོ་ཏ་ཀ་དང་། སྦལ་པ་དང་སྡིག་སྦྲུལ་དག་གིས་ཁེབས་ན། སེམས་ཅན་ལ་སྙིང་བརྩེ་བས་དེ་དག་གི་སྟེང་དུ་འགྲོ་བར་མི་བྱེད་དེ། ལས་ཀྱི་འབྲས་བུའི་དེ་ཁོ་ན་ལ་ལྟ་བ། འཁོར་བའི་ཉེས་དམིགས་ཤེས་པ། སྐྱེ་བ་དང་འཆི་བ་ལ་སྤྱོད་པ་དེས། དོན་གྱི་འབྲས་བུ་མང་པོ་
[277b]
[277b.1]དག་ཀྱང་དང་དུ་བླངས་ནས། ལམ་གཞན་ནས་བསྐོར་ཏེ་འགྲོ་བ་ཡིན་ཏེ། དེ་ལྟ་བུ་ནི་སྲོག་གཅོད་པ་སྤངས་པ་ཡིན་ནོ། །སྡོམ་པ་བླངས་པའི་མི་དེ་ནི་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་གཟི་ཕྲེང་འབར་བ་ཞེས་བྱ་བའི་ནང་དུ་སྐྱེ་བར་འགྱུར་
[277b.2]རོ། །དེར་སྐྱེས་ནས་ཀྱང་ཤིན་ཏུ་བདེ་བ་ལ་རྟེན་ཅིང་བདེ་བ་དང་ལྡན་པ། རང་གིས་བྱས་པའི་ལས་ལ་སྤྱོད་པ་དེའི་བདེ་བ་གང་ཡིན་པ་དེ་དག་ནི་བརྗོད་པར་མི་ནུས་སོ། །ཕྱོགས་འགའ་ཞིག་བརྗོད་ན་འདི་ལྟར་གནས་དེ་ནི་ཀུན་ནས་འོད་འབར་བ་ཡིན་ཏེ། དེའི་ཁྱད་པར་ཉི་མའི་འོད་དང་
[277b.3]འཐུན་ལ་མཐོང་བ་འཐུན་ཡང་འོད་དེ་མི་བཟོད་པ་མ་ཡིན་པ་དེ་ལྟར་དེའི་ལས་བདེ་བའི་རྒྱུར་གྱུར་པའི་མཐུས་འབར་བ་ཡིན་ནོ། །དེ་ན་རང་གི་འོད་དང་ལྡན་པ་དེ་དགའ་བར་བྱེད་དེ། ལྷ་མོ་འབུམ་སྙེད་ཀྱིས་ཡོངས་སུ་བསྐོར་བ་དེ། གསེར་དང་། བཻ་ཌཱུརྱ་དང་། ཤེལ་དང་། ཨན་ད་
[277b.4]རྙིལ་གྱི་གཞལ་མེད་ཁང་བཟང་པོ་རྣམས་ཀྱི་ནང་ན། འདོད་པ་དུ་མ་ལ་སེམས་གཏད་པ་རྣམས་དགའ་བར་བྱེད་དེ། རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཤིང་ལྗོན་པ་རྟག་ཏུ་མེ་ཏོག་དང་། ལོ་མ་རྒྱས་པ་དང་། རྟག་ཏུ་བྱའི་ཚོགས་སྒྲ་སྙན་པ་འབྱིན་པས་མཛེས་པར་བྱས་
[277b.5]པའི་ཚལ་གྱི་ནང་དག་ན། རྣ་བ་དང་། མིག་གིས་བསྟེན་པའི་ཡུལ་ཉམས་དགའ་བ་དག་མཐོང་ཞིང་ཐོས་སོ། །དེ་ལྟར་དེ་ཚལ་གྱི་ནང་མིག་བཙུམས་པ་དང་ཕྱེ་བ་ལྟ་བུ་ཞེས་བྱ་བ་ཤིང་ལྗོན་པ་དེ་དག་མིག་བཙུམས་པ་དང་ཕྱེ་བ་ལྟ་བུ་མཐོང་སྟེ། མཐུ་དང་སྟོབས་ཤིན་ཏུ་ཆེ་བ་དེས་རྣམ་པ་དེ་ལྟ་
[277b.6]བུའི་ཚལ་གྱི་ནང་རྣམས་ན་དགའ་བར་བྱེད་དོ། །དེ་ནས་ཡང་ལྷ་དང་ལྷ་མོའི་ཚོགས་དུ་མས་ཡོངས་སུ་བསྐོར་ཅིང་། མིག་དང་སྙིང་ལྟད་མོས་གཡེངས་པ་དག་ཚལ་གླུ་དབྱངས་ལེན་པའི་ཀུན་དགའི་ར་བ་ཞེས་བྱ་བ་དེར་འགྲོ་བར་བྱེད་དོ། །དེའི་ཕྱི་བཞིན་དུ་ཡང་ལྷ་འབུམ་ཕྲག་དུ་མ་རི་རབ་ཀྱི་
[277b.7]གཤོང་དག་ན་སིལ་སྙན་དང་སྒྲ་དབྱངས་སྣ་ཚོགས་འབྱིན་ཅིང་འདོང་བར་བྱེད་དོ། །ཕན་ཚུན་བྲག་ཅ་འབྱུང་བའི་སྒྲ་འབྱིན་པ་དེ་དག་རི་རབ་ཀྱི་ནང་གི་ཁྲོད་ནས་ཀུན་ནས་གླུ་དབྱངས་འབྱུང་བ་ལྟ་བུར་བྱེད་ཅིང་འགྲོ་བར་བྱེད་དོ། །དེ་ལྟར་དེ་འགྲོ་བ་ན་ལྷ་གཞན་ཚལ་དང་ཉེ་བའི་ཚལ་རྣམས་ཀྱི་ནང་
[278a]
[278a.1]ན་རྩེ་ཞིང་དགའ་བར་བྱེད་པ་གང་ཡིན་པ་དེ་དག་སྒྲ་ཤིན་ཏུ་སྙན་ཞིང་ཡིད་འཕྲོག་པ་དེ་ཐོས་ནས། བརྒྱ་བྱིན་གཉིས་པ་ལྟ་བུ་གཞན་འདི་སུ་ཞིག་ཡིན་སྙམ་ནས་འགྲོ་བར་བྱེད་དོ། །ཤིན་ཏུ་མགུ་བ་དེས་དེ་མངོན་པར་མཐོང་ནས་ཡིད་ངོ་མཚར་ཆེར་སྐྱེས་པ་དེའི་དྲུང་དུ་རྒྱུག་པར་བྱེད་
[278a.2]དོ། །ལྷ་ཕན་ཚུན་དགའ་བ་སྐྱེས་པ་དེ་རྣམས་ཀྱིས་དེ་མངོན་པར་མཐོང་ནས་ཁྱེད་ཚུར་ཤེག་ཁྱེད་ཚུར་ཤེག་འདི་ནི་བདག་ཅག་ཐམས་ཅད་པས་ལུས་ཤིན་ཏུ་ཆེ་ལ། བརྒྱ་བྱིན་ལྟ་བུ་གཞན་ཞིག་བདག་ཅག་གི་གནས་འདིར་བྱུང་ངོ་ཞེས་བརྗོད་དོ། །དེ་ནས་ལྷ་གཞན་དག་ཀྱང་རིངས་པར་ལྷ་དེ་དག་
[278a.3]ག་ལ་བ་དེར་དོང་སྟེ། ལྷ་རྣམས་ཀྱིས་ཡོངས་སུ་བསྐོར་ནས་བཀུར་སྟི་བྱས། བྲོ་དང་གླུ་དང་། དགོད་པ་དང་སྒེག་པ་དང་རབ་ཏུ་དགའ་བའི་ཡིད་དང་། དེ་ལ་མཆོད་པ་བྱས་པའི་ཡིད་ཀྱིས་ཚལ་རབ་ཏུ་དགའ་བ་ཞེས་བྱ་བ་ག་ལ་བ་དེར་སྐྱེད་མོས་ཚལ་གྱི་དགའ་སྤྱོད་བྱེད་དུ་འདོང་བར་བྱེད་དོ། །
[278a.4]ལྷ་དང་ལྷ་མོའི་ཚོགས་རབ་ཏུ་དགའ་བ་རྣམས། དགོད་ཅིང་བྲོ་རྡུང་བཞིན་དུ། དེ་ནས་ཡང་སྙིང་བསྙེན་བཀུར་བྱ་བ་ལ་ཞུགས་པ་དེ་དག་སླར་ལོག་སྟེ་དེ་ཉིད་ལ་ལྟ་བར་བྱེད་དོ། །དེ་ནས་དེས་ཀྱང་དེ་རྣམས་མངོན་པར་མཐོང་ནས་ཡིད་རབ་ཏུ་དགའ་བས་སྨྲས་པ། སྙིང་གཅུགས་པར་སྡུག་པ་ཁྱེད་རྣམས་
[278a.5]ཀྱིས་བདག་དྲངས་ཏེ། ཁྱེད་ཀྱིས་བདག་གི་མདུན་དུ་དགའ་བ་འདི་ལྟ་བུ་སྦྱར་ན། ཀྱེ་བདག་ཅག་གང་དུ་འདོང་། དེ་ནས་ལྷ་དེ་རྣམས་ཀྱིས་གསར་དུ་སྐྱེས་པའི་ལྷ་དེ་ལ་འདི་ལྟར་བདག་ཅག་འདི་རྣམས་ནི་ཚལ་རབ་ཏུ་དགའ་བའི་ཀུན་དགའ་ར་བ་ཞེས་བྱ་བ་ལྷའི་མཆོག་ཏུ་ཉམས་དགའ་བའི་ཚལ་དེར་བདག་ཅག་
[278a.6]འདོང་བར་བྱ་སྟེ། དེར་འདོད་པའི་ཡོན་ཏན་ལྔ་ལྷག་པར་སྤྱད་པར་བྱའོ། །དེ་ནས་ལྷ་དེས་སྔོན་མ་མཐོང་བའི་ཚལ་དེར་ཡང་ཡིད་ལྟད་མོ་ལ་ཞུགས་པར་ཡང་དང་ཡང་རིངས་པར་གྱུར་པའི་ཡིད་ཉིད་ཀྱིས་ཚལ་རབ་ཏུ་དགའ་བའི་ཀུན་དགའ་ར་བ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་དེ་རྒྱང་
[278a.7]རིང་པོ་ཞིག་ན་ཉི་མའི་ཚལ་ལྟ་བུ་ཀུན་ནས་འོད་ཟེར་བཟང་པོས་རབ་ཏུ་འབར་བ་ལྟ་བུར་མཐོང་ངོ་། །དེ་ནས་ལྷ་གསར་དུ་སྐྱེས་པ་དེས་ཚལ་དེ་མངོན་པར་མཐོང་ནས་ཡང་དང་ཡང་མཆོག་ཏུ་དགའ་བ་སྐྱེས་པར་གྱུར་པའི་ཡིད་ཀྱིས་ཚལ་དེ་ག་ལ་བ་དེར་འདོང་བར་བྱེད་དོ། །དེ་ནས་དགའ་བ་རྣམ་པ་དུ་མ་ཡོད་པ་
[278b]
[278b.1]ཚལ་བཞི་དག་དང་འཐུན་པ། ལེགས་པར་འབྱུང་བའི་ཚལ་དེར་ཕྱིན་པ་དང་བྱ་འབུམ་སྙེད་རྣམ་པར་སྒྲ་སི་ལི་ལི་འབྱིན་ཏེ། ཁ་ཅིག་ནི་སྒྲ་འབྱིན་པར་བྱེད། ཁ་ཅིག་ནི་འབོད་པར་བྱེད། ཁ་ཅིག་གིས་ནི་རྣམ་པ་དུ་མར་ཡོངས་སུ་བསྐོར་ནས་ཡིད་རབ་ཏུ་དགའ་བས་སྒྲ་འབྱིན་པར་བྱེད་དེ། དེ་ལྟར་ཚལ་དེ་
[278b.2]རྣམས་ན་སྒྲ་འབྱིན་པར་བྱེད་དོ། །ཡང་ཕྱོགས་གཞན་ཞིག་ན་རི་སུལ་རྣམ་པ་སྣ་ཚོགས་ཡོད་པར་གསེར་གྱི་རྡོ་ལེབ་རྣམ་པ་དུ་མ་ལ་ཆུ་འབབ་པས་ཕོག་པའི་ཆུ་སྒྲ་དེ་དང་། བྱ་ངང་པ་དང་། ངུར་པ་དང་། ཀཱ་རཎྜ་བ་དག་ཆུ་འགྲམ་རྣམས་ན་སྒྲ་འབྱིན་ཏེ། ཆུ་བོ་དེ་རྣམས་ཀྱི་བྱ་དག་དེ་ལྟར་རྣམ་པ་དུ་མར་སྒྲ་
[278b.3]འབྱིན་པ་ཐོས་སོ། །དེ་ནས་དེ་དག་གིས་ཀྱང་ཆུ་འབབ་པའི་སྒྲ་མངོན་པར་བརྟགས་ནས་ཆུ་འགྲམ་དེ་དག་ན་ལྷ་དང་ལྷ་མོའི་ཚོགས་ཀྱིས་བསྐོར་བའི་ལྷ་དེ་དག་དགའ་བར་བྱེད། རྩེ་བར་བྱེད་དགའ་དགུར་སྤྱོད་པར་བྱེད་ལ། ཚལ་དང་ཉེ་བའི་ཚལ་དག་ན་ཡང་མཆོག་ཏུ་བདེ་བ་མྱོང་བར་བྱེད་དོ། །དེ་ནས་
[278b.4]ཡང་འདོད་པ་ལྔ་ལས་བྱུང་བའི་བདེ་བ་མྱོང་བར་བྱེད་ལ། ཡང་དཔག་བསམ་གྱི་ཤིང་གི་དྲུང་དུ་རྒྱུག་པར་བྱེད་དོ། །ཤིང་དེ་དག་ཀྱང་མངོན་པར་མཐོང་སྟེ། ཁ་ཅིག་ནི་ཟླ་བའི་འོད་ལྟར་ལྷན་པ་དང་ཁ་ཅིག་ནི་ཉི་མའི་འོད་ལྟར་གསལ་བ་ཡིན་ཏེ། ཤིང་དེ་རྣམས་ཀྱི་དྲུང་དག་ཏུ་ཡང་ལྷ་དེ་ལྷ་རྣམས་
[278b.5]ཀྱིས་བསྐོར་ནས་དགའ་བར་བྱེད། དགའ་དགུར་སྤྱོད་པར་བྱེད་ཡུལ་ལྔའི་བདེ་བ་རྣམ་པ་དུ་མ་མྱོང་བར་བྱེད་དེ། འདོད་པའི་བདེ་བ་གང་བརྗོད་པར་ཡང་མི་ནུས་སོ། །དེ་དཔག་བསམ་གྱི་ཤིང་གི་ཚལ་དེར་ཡང་བདེ་བ་རྣམ་པ་མང་པོ་དུ་མ་མྱོང་ནས་པད་མའི་ཚལ་བྱ་ངང་པ་དང་། ངུར་པ་དང་ཀཱ་རཎྜ་བས་བརྒྱན་པ་
[278b.6]ག་ལ་བ་དེར་བརྒྱ་བྱིན་བཞིན་དུ་མཆོག་ཏུ་དགའ་བའི་ལྷ་ཐམས་ཅད་ཀྱིས་ཡོངས་སུ་བསྐོར་བའི་ལྷ་དེ་ཡང་ཡིད་རབ་ཏུ་དགའ་བས་འདོང་བར་བྱེད་དོ། །དེ་ནས་དེར་ཡང་ལྷའི་འདོད་པའི་བདེ་བ་སྤྱད་ནས། རི་བོའི་རྩེ་མོ་མཐོ་བརྩེགས་ཞེས་བྱ་བའི་རི་བོའི་རྩེ་མོ་ག་ལ་བ་དེར་འདོང་བར་བྱེད་དོ། །གླུ་ལེན་བྲོ་རྡུང་
[278b.7]འཛུམ་ཞིང་སྒེག་པར་ལྷ་དང་ལྷ་མོ་གྲོགས་སུ་གྱུར་པ་ཕན་ཚུན་ཡིད་གཅུགས་པ། གཅིག་ལ་གཅིག་གནོད་པ་མི་བྱེད་ཅིང་སྙིང་དུ་སྡུག་པ་རྣམས་ཤིན་ཏུ་བདེ་བ་མྱོང་བར་བྱེད་དོ། །རི་བོའི་རྩེ་མོ་མཐོ་བརྩེགས་ཞེས་བྱ་བ་རྩེ་མོ་སྣ་ཚོགས་པ་དེ་ལ་འཛེགས་ནས། ཡོན་ཏན་ཐམས་ཅད་དང་ལྡན་པ། འབབ་
[279a]
[279a.1]ཆུ་དང་མཚེའུ་དང་ལྟེང་ཀ་སྣ་ཚོགས་ཀྱིས་བརྒྱན་པ་དང་ལྷའི་པད་མའི་ཚལ་དང་ལྡན་ཞིང་དེས་ཀྱང་བརྒྱན་པ། པད་མའི་ཚལ་དེ་ན་ཡང་པད་མ་མང་པོས་མཛེས་པར་བྱས་པ། བྱའི་ཚོགས་འབུམ་ཕྲག་དུ་མ་ལྡིང་བ། ཤིན་ཏུ་བདེ་བ་དང་ལྡན་ཞིང་ཡིད་ཤིན་ཏུ་བདེ་ལ་མཆོག་ཏུ་དགེ་སྟེ། 
[279a.2]ལེགས་པ་མཆོག་གིས་ཤིན་ཏུ་འབར་བ་རྣམས་མཐོང་ནས། ལྷ་དེ་རྣམས་དང་ལྷན་ཅིག་སྐྱེད་མོས་ཚལ་དང་། ཉེ་བའི་ཚལ་དང་། བུང་བ་སྦྲང་རྩི་འབྱུང་བའི་ཚལ་དང་དཔག་བསམ་གྱི་ཤིང་གི་ཚལ་དང་བྱ་སྣ་ཚོགས་སྒྲ་འབྱིན་པར་བྱེད་པ་རྣམས་ཀྱི་ནང་ན་དགའ་བར་བྱེད། རྩེ་བར་བྱེད་དགའ་དགུར་
[279a.3]སྤྱོད་པར་བྱེད་དོ། །རི་བོའི་རྩེ་མོ་མཐོ་བརྩེགས་རི་ཟོམ་སྣ་ཚོགས་ཡོད་པ་དེ་ན་ལས་ལེགས་པར་བྱས་པ་དེ་དེར་ཡང་ཡུན་རིང་དུ་རྩེས་ན། དེ་ནས་ཡང་ལྷ་དེ་རྣམས་དང་ལྷན་ཅིག་སྐྱེད་མོས་ཚལ་གྱི་དགའ་སྤྱོད་བྱེད་དུ་རང་གི་གནས་དེ་ཉིད་ལ་རྟོག་པར་བྱེད་དེ། གསར་དུ་སྐྱེས་པའི་ཡིད་ལྟད་མོ་ལ་ཞུགས་པ་
[279a.4]ལྷ་ཕྱི་བཞིན་འབྲང་བ་སྟོང་སྙེད་ཀྱིས་བསྐོར་ཅིང་། ཐམས་ཅད་དུ་ཡང་དེ་དག་ཉིད་ཀྱིས་ཡོངས་སུ་བསྐོར་བ་རྣམས་བརྒྱ་བྱིན་བལྟ་བའི་ཕྱིར་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །དེ་ནས་རིན་པོ་ཆེ་སྣ་ཚོགས་ཀྱིས་བརྒྱན་པ། རིན་པོ་ཆེའི་ཁང་བཟངས་ལན་ཀན་སྣ་ཚོགས་ཀྱིས་བསྐོར་བ་སྔར་བསྟན་
[279a.5]པ་དང་འཐུན་པ་ཆོས་བཟང་དུ་ཕྱིན་པ་དང་། དེ་ནས་ལྷའི་དབང་པོ་བརྒྱ་བྱིན་གྱིས། ལྷ་དེ་མངོན་པར་མཐོང་ནས་རིམ་གྲོ་བྱས་ཤིང་འདི་ལྟར་ཚིགས་སུ་བཅད་དེ་སྨྲས་པ། འདི་དག་ལེགས་བྱས་འབྲས་བུ་སྟེ། །ད་ལྟར་ལེགས་པར་གནས་པ་ཡིན། །དེ་ནི་ཟད་ནས་ལྷ་ཡུལ་ནས། །ཁྱོད་ནི་ལོག་པར་ལྟུང་བར་
[279a.6]བྱེད། །ལས་ཀྱིས་ཉམས་ཏེ་ལྟུང་བ་དག །གང་དང་གང་དུ་སྐྱེ་འགྱུར་གང་། །དེ་ནི་ཕྱིས་ནི་གདུང་མེད་པར། །ཁྱོད་ཀྱིས་དེ་ལྟར་བྱ་བ་ཡིན། །བདེ་ལ་སེམས་ནི་ཆགས་གྱུར་ཅིང་། །བག་མེད་པ་ཡིས་ཉམས་གྱུར་ནས། །མ་བྱས་བདུད་ཀྱི་དབང་གྱུར་པ། །ལྷ་རྣམས་སེམས་ཅན་དམྱལ་བར་འགྲོ། །གཅིག་
[279a.7]གིས་ལྟུང་བ་མཐོང་ནས་སུ། །སྐྱེ་བོ་ཇི་སྟེ་ཡིད་མི་འབྱུང་། །བདག་ཀྱང་ལྟུང་བ་འདི་དག་གིས། །རྣམ་པ་ཀུན་དུ་ལྟུང་དུ་དོགས། །གང་ཞིག་རིང་ནས་འཇིགས་མཐོང་སྟེ། །སྒྲུབ་པ་དག་ལ་འབད་བྱེད་པ། །དེ་ནི་འཆི་བའི་དུས་ཀྱི་ཚེ། །གནོད་དང་བྲལ་ཏེ་འཇིགས་པ་མེད། །གང་ཞིག་རིང་ནས་བག་མེད་པས། །
[279b]
[279b.1]བློ་ངན་འཇིགས་པར་མི་སེམས་པ། །ཕྱི་ནས་ཉོན་མོངས་བྱུང་ཚེ་དེ། །ཕྱི་ནས་གདུང་བས་སྲེག་པར་འགྱུར། །ལྷ་ཡུལ་ནས་ནི་ངེས་པར་གོ། །ཀུན་ནས་དངོས་པོ་ལྷུང་བར་འགྱུར། །འདོད་པའི་དབང་གྱུར་དེ་རིག་ན། །འདི་ལ་ནམས་ཀྱང་ལྟུང་བ་མེད། །སེམས་ཅན་འདོད་པས་བསླུས་པ་དང་། །འདོད་པས་
[279b.2]རྣམ་པར་རྨོངས་པ་དང་། །འདོད་པའི་ཞགས་པས་དྲངས་གྱུར་པ། །དེ་དག་རྟག་ཏུ་དམྱལ་བར་ལྟུང་། །རྟག་ཏུ་ཉོན་མོངས་འདི་རིག་ནས། །བདག་ལ་ཕན་པར་བྱེད་པའི་ཡིད། །ཤིན་ཏུ་དུལ་བའི་ཡིད་ཀྱིས་ནི། །ལྷ་རྣམས་གདུང་བར་མི་འགྱུར་རོ། །ཡིད་ཀྱི་དུག་དང་འདོད་ཤུགས་ཀྱིས། །རྣམ་པ་ཀུན་དུ་
[279b.3]ཟིན་པ་གང་། །འཆི་བདག་དབང་གྱུར་རྨོངས་པ་དེ། །སྐྱེ་བོ་འདོད་པའི་མེ་ཡིས་ཉམས། །འཆི་བའི་ཚེ་ན་གཉེན་འདབ་དང་། །མཛའ་བཤེས་རྩ་ལག་གཉེན་འདུན་དང་། །འབྲལ་བའི་སྡུག་བསྔལ་གང་བྱུང་བ། །དེ་ནི་བཤད་པར་མི་ནུས་སོ། །དེ་ནི་འཆི་བར་ཉེ་གྱུར་ཏེ། །རི་བོ་བཞིན་དུ་ལྟུང་བ་ན། །བཟློག་པར་
[279b.4]མི་ནུས་སྟོབས་ལྡན་པ། །མི་རྣམས་ཀྱིས་ནི་འདྲེན་པར་བྱེད། །སྡུག་པ་དང་ནི་འདུ་གྱུར་ལ། །རྣམ་པ་ཀུན་དུའང་འབྲལ་བར་གྱུར། །དེ་ནི་རིག་ནས་ལྷ་མཆོག་གིས། །བག་མེད་རྣམས་ལ་ཆགས་མ་བྱེད། །དབང་པོ་རྟག་ཏུ་འདོད་རྣམས་ཀྱིས། །འདིར་ནི་ནམས་ཀྱང་ངོམས་མི་མྱོང་། །ཇི་ལྟར་མེར་ནི་
[279b.5]མར་བླུགས་བཞིན། །སྲེད་པ་རྟག་ཏུ་འཕེལ་བར་གྱུར། །འདི་ལྟར་སྒོ་རྣམས་སྣ་ཚོགས་ཀྱིས། །སྲེད་པའི་འཇིག་རྟེན་འཇིག་བྱེད་པ། །མི་རྣམས་རྟག་ཏུ་སེམས་དམྱལ་དང་། །ཡི་དགས་དུད་འགྲོའི་ནང་དུ་འཁྱམ། །འཆི་དང་སྐྱེ་བོའི་འཕྱང་མོ་ལ། །མི་མཁས་སྐྱེ་བོ་ཉོན་མོངས་པ། །དེ་ནི་རིག་
[279b.6]ནས་སྲེད་བྲལ་ཏེ། །འགྲོ་བ་མཆོག་ཏུ་དེ་འགྲོའོ། །བརྟན་པོ་བཅིངས་ལས་ངེས་གྲོལ་བ། །མྱ་ངན་བྲལ་ཞིང་གནོད་དང་བྲལ། །གང་ཞིག་སྲེད་པའི་དབང་མི་འགྲོ། །དེ་ནི་རྟག་ཏུ་བདེ་བར་འདུག །གང་དག་གནས་སྐབས་ཐམས་ཅད་དུ། །ཡེ་ཤེས་ལ་ནི་ཡིད་ཉེ་བ། །མཁས་པ་དེ་ནི་སྐྱེ་བ་
[279b.7]ཡིན། །སྡུག་བསྔལ་ཞགས་པས་དེ་མི་འཆིང་། །གང་དག་ཡིད་ལ་མཚན་མ་མེད། །གང་དག་སྲེད་པས་ཡིད་བྱུང་བ། །དེ་ནི་དགོན་པའི་དྲི་མ་བྲལ། །བདེ་བ་འབྱུང་བའི་མཆོག་ཅིག་ཐོབ། །གང་དག་སྡུག་བསྔལ་མི་སྐྱོ་ཞིང་། །གང་དག་བདེ་ལ་ཆགས་མི་བྱེད། །བདེ་སྡུག་ལས་ནི་གྲོལ་བ་དེ། །མྱ་
[280a]
[280a.1]ངན་འདས་པའི་གྲོང་ཁྱེར་འགྲོ། །བྱམས་པ་དང་ནི་སྙིང་རྗེ་ཡིས། །མི་རྣམས་རྟག་ཏུ་སེམས་ལྡན་པ། །རྒྱུ་འབྲས་དེ་ཉིད་ཤེས་པ་དེ། །སྡུག་བསྔལ་ཞགས་ལས་ངེས་པར་འབྱུང་། །གང་དག་ཀུན་ཏུ་རྟོག་པ་ལ། །ཡིད་མི་དགའ་སྟེ་སྐྱོན་སྤངས་པ། །དེ་དག་སྐྱོན་གྱི་འཇིགས་ལས་གྲོལ། །
[280a.2]གནས་མཆོག་དམ་པར་འགྲོ་བར་འགྱུར། །འདུ་བ་དག་ལ་འབྲལ་བ་ཡོད། །ལང་ཚོ་ལ་ཡང་རྟག་ཏུ་རྒ། །འཚོ་བ་ལ་ཡང་རྟག་ཏུ་འཆི། །གཞི་འདི་དག་ནི་རྟག་ཏུ་གནས། །ལྷ་ཡུལ་ནས་ནི་ལྟུང་བ་དེ། །མི་བཟད་ཁད་ཀྱིས་མངོན་དུ་འོང་། །དེ་ནི་བསམས་ཏེ་བག་མེད་པ། །ཁྱོད་ཀྱིས་ནམས་ཀྱང་བསྟེན་མི་བྱ། །
[280a.3]རྨོངས་པ་གང་ཞིག་ཐབས་མེད་པས། །བདེ་བ་རྟག་ཏུ་ཚོལ་བྱེད་པ། །བྱེ་མ་རྣམས་ལས་འབྲུ་མར་ལྟར། །དེ་ནི་རྟག་ཏུ་རྙེད་མི་འགྱུར། །བག་མེད་རྟག་ཏུ་དགའ་བ་གང་། །དེ་ལ་བདེ་བའི་སྐལ་བ་མེད། །སྡུག་བསྔལ་ཤིང་གི་དྲུང་གཅིག་པོ། །ཤིན་ཏུ་མི་བཟད་བག་མེད་ཡིན། །ཆོས་དང་ཆོས་མིན་
[280a.4]ངེས་པ་ཉིད། །འདི་སྟེ་བདག་གིས་ཁྱོད་ལ་བསྟན། །ཁྱོད་ཀྱི་ཡིད་ཀྱིས་དེ་ཟུང་ཤིག །ཕྱིས་ནི་གདུང་བར་མ་བྱེད་ཅིག །རྨོངས་པ་གང་ཞིག་བླ་མའི་ཚིག །ཕན་པ་ཉིད་ནི་འཛིན་མི་བྱེད། །ཕྱིས་དེ་ཉོན་མོངས་བྱུང་བའི་ཚེ། །རང་གི་སེམས་ཀྱིས་གདུངས་པར་བྱེད། །བྱེ་བ་ཐེར་འབུམ་སྟོང་ཕྲག་དང་། །ས་
[280a.5]ཡ་དང་ནི་དུང་ཕྱུར་དག །གྲངས་མེད་པ་ཡི་ལྷ་རྣམས་ནི། །བག་མེད་པ་ཡིས་རྣམ་པར་བསླུས། །ངེས་པར་མི་རྟག་མེ་ཡིས་སུ། །བསྐལ་མཐར་རི་མཆོག་འདི་སྲེག་ན། །དབུ་བ་ཆུ་ཤིང་ལྟ་བུ་ཡི། །ལྷ་རྣམས་གང་ཞིག་སྨོས་ཅི་དགོས། །འདུ་བྱས་སྐྱེ་དང་གཡོ་བ་གང་། །དེ་ནི་སྲེད་
[280a.6]པར་ཅུང་ཟད་མེད། །གང་ཞིག་རྟག་པའམ་བདེ་འགྱུར་བ། །དེ་ཡི་གནས་ནི་ཡོད་མ་ཡིན། །ཇི་ལྟར་བག་མེད་པ་ཡིས་འཕྲོགས་པ་ཡི། །གསར་བྱུང་ལྷ་དེ་ལ་ནི་ཐབས་དུ་མས། །བརྒྱ་བྱིན་དེས་ནི་དེ་སྐད་ཕན་བཏགས་ཀྱང་། །དེ་ལྟར་ཚིག་གཅིག་ཙམ་ཡང་མ་ཟིན་ཏོ། །དེ་ནས་བརྒྱ་བྱིན་
[280a.7]གྱིས་དེ་རིག་ནས་མི་སྨྲ་བར་འདུག་གོ། །ལྷ་དེས་ཀྱང་བརྒྱ་བྱིན་དེ་ལ་སྤྱི་བོས་ཕྱག་འཚལ་ཏེ། སིལ་སྙན་དང་རོལ་མོའི་སྒྲ་དང་གླུ་དབྱངས་སྣ་ཚོགས་ལ་ཡིད་ཆགས་པའི་ལྷ་འབུམ་སྙེད་ཀྱིས་ཡོངས་སུ་བསྐོར་ཏེ། ལྷ་དེ་རྣམས་ཉིད་དང་ལྷན་ཅིག་རང་གི་གནས་ག་ལ་བ་དེར་འདོང་བར་བྱེད་དོ། །
[280b]
[280b.1]ནགས་ཚལ་དང་། པད་མ་དང་། ཆུའི་ལྟེང་ཀ་དང་། པད་མའི་ཚལ་རྣམས་ཀྱིས་བརྒྱན་པ་དང་། ལྷའི་རོལ་མོའི་སྒྲ་འབྱིན་པ་ཤིན་ཏུ་ཉམས་དགའ་བ་དང་། འབབ་ཆུ་འབུམ་སྙེད་ཀྱིས་བརྒྱན་པ་དང་། བྱ་སྒྲ་འབྱིན་པ་ཤིན་ཏུ་ཡིད་དུ་འོང་བ་དག་མཐོང་ངོ་། །དེ་ལྷ་རྣམས་ཀྱིས་མཆོད་ཅིང་
[280b.2]བདེ་བ་དུ་མ་དག་མྱོང་བ་ན། རིའི་གསབ་གསེབ་དེ་དག་ན་རིན་པོ་ཆེའི་འོད་ཀྱི་ཕྲེང་བ་ལང་ལོང་འབར་བ། ཤིན་ཏུ་བདེ་བ་རྣམ་པ་དུ་མ་དག་མཐོང་བ་དང་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་བར་བྱེད་དོ། །བག་མེད་པ་རྣམ་པ་དུ་མས་ཡིད་ཕྲོགས་པ། འདོད་པ་ལ་སེམས་ཆགས་པ་
[280b.3]རྣམས་འདོད་པའི་མེས་བསྲེགས་པ་ན། ཡིད་འབྱུང་བའི་རྟེན་དབང་པོ་ལྔ་ལས་བྱུང་བའི་མེ་ལྕེ་ལྔ་པོ་དེས་སྲེག་པར་བྱེད་ཀྱང་མི་རིག་སྟེ། དགྲ་ལྟར་མི་མངོན་ལ། བཤེས་གཉེན་གྱི་གཟུགས་ཅན་དགྲ་མ་རུངས་པ་དེ་དང་ཡང་ལྷན་ཅིག་དགའ་བར་བྱེད་དོ། །དེ་ལྟར་ལྷ་དེ་ཇི་སྲིད་དུ་
[280b.4]འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོ་ཡང་དག་པར་མྱོང་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ། ལྷ་དེ་རྣམས་དང་ལྷན་ཅིག་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དེ། དུག་གི་ཆུ་བོས་དེད་པར་བྱེད་དོ། །དེ་དག་ཟད་ནས་
[280b.5]ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་བརྒྱ་ལ་ལས་ལེགས་པར་བྱས་པ་གཞན་ཞིག་གིས་མི་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་པར་འགྱུར་
[280b.6]ཞིང་བྱད་གཟུགས་བཟང་པོ་དང་ལྡན་པ་དང་། ཡོན་ཏན་དུ་མ་དང་ལྡན་པའི་རིགས་སུ་སྐྱེ་བ་དང་། སྐྱེ་བོ་ཐམས་ཅད་ཀྱིས་བཀུར་བ་དང་ཚེ་གཅིག་གི་བར་དུ་རྒྱལ་པོའི་ཡང་གནང་ཆེན་བྱེད་པར་འགྱུར་བ་མཐོང་ངོ་། །དེ་ནས་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། 
[280b.7]ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མ་འདྲེས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་
[281a]
[281a.1]ཤེས་པས་བརྟགས་ན། དགེ་བ་སེམས་བཟང་པོ་དང་ལྡན་པ་རྒྱུ་དང་འབྲས་བུ་ལ་ཤིན་ཏུ་ཡིད་ཆེས་པ་གང་གིས་ཚུལ་ཁྲིམས་རྣམ་པ་བདུན་བསྲུངས་པ། སེམས་ལ་སྙིང་རྗེས་བརླན་པའི་ཡིད་དང་ལྡན་པ། སྡིག་པའི་གྲོགས་པོ་དང་མི་འདྲེ་བ། མི་དགེ་བ་སྤྱོད་
[281a.2]པ་དང་ལྷན་ཅིག་སྨྲ་བར་མི་བྱེད་པ། དཀོན་མཆོག་གསུམ་ལ་རྟག་ཏུ་དད་པ་དང་ལྡན་པ། ཡིད་ཞི་ཞིང་ཡིད་ཤིན་ཏུ་མཉམ་པར་བཞག་པ་བློ་མ་གཡེངས་ཤིང་མ་འདྲེས་པར་གནས་པ། ཡ་མཚན་ཅན་འདོད་ནས་རིགས་ནས་རིགས་སུ་མི་འགྲོ་བ། སེམས་ཅན་ཐམས་ཅད་ལ་སྙན་པར་སྨྲ་བ། 
[281a.3]དུས་སུ་སྨྲ་བ། བདེན་པར་སྨྲ་བ། བླ་མ་རྣམས་ལ་རིམ་གྲོར་བྱེད་པ་དང་། དམ་པའི་ཆོས་ཉན་ཅིང་ལྟ་བའི་ངང་ཚུལ་ཅན་དུ་གྱུར་པ། སྦྱིན་པ་དང་ཚུལ་ཁྲིམས་ཅི་ནུས་སུ་བསྲུང་བར་འགྱུར་ཏེ། དེ་ལམ་དུ་འགྲོ་བ་ན་གཞན་གྱི་རྩྭ་ཙམ་ཡང་རྐུ་སེམས་དག་གིས་ལེན་པར་མི་བྱེད་ལ་
[281a.4]སྦལ་པ་དང་། སྲོག་ཆགས་དུན་དྷུ་བྷ་རྣམས་ལ་ཡང་ལྟ་ཞིང་རྟོག་པར་བྱེད་དེ། འདི་ལྟར་བདག་གིས་དེ་དག་གསད་པར་མི་བྱའོ་སྙམ་ནས་གང་གི་ཕྱིར་སྲོག་ཆགས་ཐམས་ཅད་ཀྱི་གཅེས་ཆེན་དམ་པ་ནི་སྲོག་ཡིན་ཏེ། གཞི་དེ་ཡིད་ལ་རྩེ་གཅིག་ཏུ་བྱས་ནས་སྲོག་ཆགས་
[281a.5]རྣམས་ལ་རབ་ཏུ་འབད་དེ་སྲུང་བར་བྱེད་དོ། །ཇི་ལྟར་ན་སྲོག་གཅོད་པ་སྤངས་པ་ཡིན་ཞེ་ན། ཁ་ཟས་ཀྱི་བདེ་བར་བྱ་བའི་དོན་དུ་གལ་ཏེ་ཤའམ་ཁ་ཟས་གཞན་ཞིག་བླངས་པ་དང་གང་གིས་དེའི་སྲོག་ཆད་དེ་གཞན་དུ་འགྱུར་བ་དེ་ཡང་ཚ་བའི་རྐྱེན་ནམ། ཡུན་རིང་དུ་ལོན་པའི་རྐྱེན་
[281a.6]གྱིས་སྲིན་བུས་གང་ལ་སྲིན་བུ་དེ་དག་དེ་ནས་ཕྱུང་ན་ནི་གོར་མ་ཆག་པར་འཆི་བར་འགྱུར་བས་བདག་ནི་ཤི་ཡང་བླའི། སྲོག་ཆགས་འདི་དག་ནི་འཆི་བར་མི་འགྱུར་ཞིང་སྲོག་ཆགས་རྣམས་ཀྱི་སྲོག་ཆད་པར་མ་གྱུར་ཅིག་སྙམ་ནས། དེ་བདག་ཉིད་ཀྱི་སྲོག་ཡོངས་སུ་གཏོང་
[281a.7]བར་བྱེད་ཀྱི། ཁ་ཟས་དེ་དག་ལས་སྲིན་བུ་འབྱིན་པར་མི་བྱེད་དེ། དེ་ལྟར་སྐྱེས་བུ་དམ་པ་དེ་ཁ་ན་མ་ཐོ་བ་རྡུལ་ཙམ་ལ་ཡང་འཇིགས་པར་ལྟ་ཞིང་རྒྱུ་ཚོལ་བ་ལྷུར་བྱེད་པ་ཡིན་ནོ། །ཇི་ལྟར་ན་མ་བྱིན་པར་ལེན་པ་སྤངས་པ་ཡིན་ཞེ་ན། དེ་ལྟར་སྐྱེས་བུ་དགེ་བ་སེམས་ཅན་ཐམས་ཅད་
[281b]
[281b.1]ལ་ཕན་པ་ལྷུར་བྱེད་པ་དེ་གཞན་གྱི་བདག་ཉིད་ཀྱི་དོན་དུ་ཡོངས་སུ་བཟུང་བ་དེ་ལས་མ་བྱིན་པར་ལེན་པར་འགྱུར་རོ་སྙམ་ནས། ཞིང་ངམ་ཀུན་དགའ་ར་བའམ་གྲོང་རྡལ་དག་ལ་གདབ་པར་བསྡོགས་པའི་བ་ལང་གི་ལྕི་བའི་ཐལ་བ་ཙམ་ཡང་ལེན་པར་མི་བྱེད་པ་ཡིན་ཏེ། དེ་ལྟར་མ་བྱིན་
[281b.2]པར་ལེན་པ་ཤིན་ཏུ་ཕྲ་མོ་ཡང་སྤོང་བར་བྱེད་ལ་ཚུལ་ཁྲིམས་མ་འདྲེས་པ། མ་ནོགས་པ་སྡིག་པ་མེད་པ་སྐྱོན་མེད་པ་ལ་སྤྱོད་དོ། །དེ་དེ་ལྟར་སྤྱོད་སྤྱོད་པ་ལས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་མ་འདྲེས་པའི་གནས་
[281b.3]སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཤིན་ཏུ་བདེ་བ་དང་ལྡན་པ། ལུས་ཉི་མ་བས་ལྷག་ལ་རང་གི་འོད་དང་ལྡན་པའི་ལྷ་དེ་ལས་ལེགས་པར་བྱས་ཤིང་བྱས་པ་བསགས་པ་སོ་སོ་ཡང་དག་པར་མྱོང་བར་འགྱུར་བའི་འབྲས་བུས་ལྷའི་བདེ་བ་དུ་མ་དག་མྱོང་བར་བྱེད་དོ། །ལྷའི་
[281b.4]ཕྲེང་བ་དང་གོས་གྱོན་པ། ལྷ་འབུམ་སྙེད་ཀྱིས་ཡོངས་སུ་བསྐོར་བ་དེ་རིན་པོ་ཆེ་སྣ་བདུན་གྱི་ཚལ་དང་ནགས་ཚལ་བསྟེན་པར་བྱ་བ་རྣམས་ཀྱི་ནང་ན་ལྷའི་ཚོགས་དང་ལྷན་ཅིག་དགའ་བར་བྱེད་དོ། །དེ་ལྟར་ཤིན་ཏུ་བདེ་བ་དང་ལྡན་པ་ཡོངས་སུ་སྤྱོད་པ་དེ་རེས་འགའ་ཚལ་རོ་བརྒྱ་མཆོག་
[281b.5]གིས་བསྟེན་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེས་དེ་མངོན་པར་མཐོང་ནས་ལྷག་པར་དགའ་བ་སྐྱེས་ཏེ། ལྷ་དེ་རྣམས་ཀྱིས་མཐོང་བ་དང་ཀྱེ་གང་གི་ཚལ་འདི་ཚལ་གཞན་དག་པས་ལྷག་པར་མཛེས་ལ། མེ་ཏོག་དང་། འབྲས་བུ་དང་། རི་སུལ་དང་། སྨན་ལྗོངས་
[281b.6]དང་། ལྟེང་ཀ་དང་། འབབ་ཆུའི་དངོ་དང་། བྱ་སྒྲ་འབྱུང་བ་དང་། ས་རྣམ་པར་ཕྱེ་བ་དང་། རི་དགས་དང་། རི་དགས་ལས་ཁྱད་པར་འཕགས་པའི་རྒྱུ་གང་ཡིན་ཞེས་སྨྲས་སོ། །སྔོན་གྱི་ལྷ་གཞན་ཞིག་གིས་ཚིག་དེ་ཐོས་ནས་སྨྲས་པ། འདི་ལྟར་བདག་ཅག་གིས་གཞན་དང་གཞན་དག་
[281b.7]ལས་འདི་སྐད་ཅེས་ཐོས་ཏེ། འདི་ལྟར་འཁོར་ལོས་སྒྱུར་བའི་རྒྱལ་པོ་ང་ལས་ནུ་ཞེས་བྱ་བ་གླིང་བཞི་དང་། གླིང་བར་རྣམས་སུ་ལོ་འབུམ་ཕྲག་དུ་མར་སྤྱོད་ཀྱང་འདོད་པ་རྣམས་ཀྱིས་ངོམས་པ་མེད་དོ། །འདོད་པ་རྣམས་ཀྱིས་ངོམས་པ་མེད་པ་དེ་རྒྱལ་ཆེན་བཞིའི་རིས་ཀྱི་ལམ་ན་འཁོར་
[282a]
[282a.1]ལོས་དྲངས་ནས་ལྷའི་འཇིག་རྟེན་འདིར་འོངས་ཏེ། དེ་མིའི་བགྲང་བའི་ཚུལ་གྱིས་ལོ་འབུམ་ཕྲག་དུ་མར་ཉེ་བར་འཚོ་ཡང་འདོད་པ་རྣམས་ཀྱིས་ངོམས་པ་མེད་དོ། །དེ་གར་ཡང་འདོད་པས་ཆོག་མི་ཤེས་ནས་ལྷའི་འཇིག་རྟེན་འདིར་འོངས་ཏེ། བརྒྱ་བྱིན་གྱི་སྟན་གྱི་ཕྱེད་ལ་
[282a.2]འདུག་ཀྱང་འདོད་པ་རྣམས་ཀྱིས་ངོམས་པ་མེད་དོ། །དེ་གང་གི་ཚེ་སྐྱེད་མོས་ཚལ་དུ་དགའ་སྤྱོད་བྱེད་དུ་འགྲོ་ལ། དེ་འདུག་པའི་དགའ་སྤྱོད་བྱེད་དུ་ཚལ་འདིར་འགྲོ་སྟེ། ཚལ་འདི་ནི་ཡོན་ཏན་དུ་མ་དང་ལྡན་ཞིང་བསྟེན་པ་དུ་མ་དང་ལྡན་པ་ཡིན་ནོ། །རྒྱུ་དེས་ན་ཡོན་ཏན་དུ་མ་དང་ལྡན་པའི་ཚལ་
[282a.3]འདི་ནི་ད་དུང་དུ་ལྷག་པར་ཉམས་དགའ་བ་ཡིན་ནོ། །རྒྱལ་པོ་ང་ལས་ནུ་བརྒྱ་བྱིན་གྱི་སྟན་ལ་འདུག་པ་དེ་ཡང་རང་གིས་བྱས་པའི་ལས་ཟད་པ་དང་ལྷའི་གནས་དེ་ནས་ལྷུང་ངོ་ཞེས་བདག་ཅག་གིས་གཞན་དང་གཞན་དག་ལས་ཐོས་ཏེ། གཞན་དུ་ན་བདག་ཅག་གིས་ཚལ་འདི་
[282a.4]མངོན་སུམ་དུ་མཐོང་བ་ནི་མ་ཡིན་ནོ། །དེ་ལྟར་ཚལ་འདི་ནི་ད་དུང་དུ་འདི་ལྟར་ཤིན་ཏུ་འབྱོར་པ་ཡིན་ནོ། །དེ་ནས་ལྷ་དེ་རྣམས་ཀྱིས་ཚིག་དེ་ཐོས་པ་དང་། ངོ་མཚར་དང་བྲལ་བ་རབ་ཏུ་དགའ་བའི་ཡིད་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད། རྩེ་བར་བྱེད། དགའ་དགུར་
[282a.5]སྤྱོད་པར་བྱེད་ལ། འདོད་པའི་ཡོན་ཏན་རྣམ་པ་ལྔ་པོ་དུ་མ་དང་ལྡན་པའི་ཡིད་ཀྱི་ཚལ་དེར་འགྲོ་བར་བྱེད་དོ། །དེ་ལྟར་འགྲོ་བ་ན་དེའི་བྱ་ཤིན་ཏུ་རྩེ་བ་ཞེས་བྱ་བ་ལས་ལེགས་པར་བྱས་པས་བསྐུལ་བ་དེས་ལྷ་དེ་ལ་འདི་ལྟར་ཚིགས་སུ་བཅད་དེ་སྨྲས་པ། དེ་ཡི་རྒྱུ་སྟེ་སྲེད་པ་ཡིས། །འདོད་པ་
[282a.6]རྣམས་ལ་ངོམས་མི་མྱོང་། །སྲེད་པས་ངོམས་པ་སྐྱེད་བྱེད་པ། །ཡིད་ཉིད་ངོམས་པར་མི་བྱེད་དོ། །འཆི་བ་ཉེ་བར་གནས་པ་འདི། །སྐྱེ་བོ་ཀུན་གྱིས་ཤེས་པར་བྱ། །དེ་བས་དེ་ཡི་ལན་བྱ་བ། །ཐབས་རྣམས་ཀུན་གྱིས་མི་ནུས་སོ། །ཤིན་ཏུ་དུས་ནི་རིང་ནས་ཀྱང་། །བདེ་བ་དུ་མ་དག་
[282a.7]སྤྱད་ནས། །ངེས་པར་ལྷུང་བར་འགྱུར་བས་ན། །དེ་ལྟ་བས་ན་ཆོས་ལ་འབོད། །ཆོས་གཅིག་ཁོ་ན་སྐྱབས་ཀྱི་མཆོག །ཆོས་གཅིག་ཁོ་ན་རྟེན་གྱི་མཆོག །ཆོས་ཀྱིས་སྲོག་ནི་འཚོ་འགྱུར་ལ། །ཆོས་མ་ཡིན་པས་འཆི་བར་འགྱུར། །ཆོས་སྤྱོད་ཆོས་ལ་སྤྱོད་བྱེད་ཅིང་། །ཆོས་ཉིད་ལ་
[282b]
[282b.1]ནི་སྟེན་བྱེད་ན། །དེ་ནི་བདེ་ལས་བདེ་འགྱུར་ལ། །སྡུག་བསྔལ་རྗེས་སུ་མཐོང་མི་འགྱུར། །ཆོས་མ་ཡིན་པར་སྤྱོད་པའི་མི། །གང་ཚེ་ཆོས་མིན་སྟེན་བྱེད་ན། སེམས་ཅན་དམྱལ་བར་དེ་རྟག་ཏུ། །ཡང་དང་ཡང་དུ་སྡུག་བསྔལ་འགྱུར། །ཇི་ཙམ་གནས་རྣམས་བསྟན་པ་ནི། །དེ་ཙམ་བརྒྱ་བྱིན་ཡུལ་ཡིན་
[282b.2]ལ། །བརྒྱ་བྱིན་གནས་ནི་གཞན་མེད་དེ། །འདི་ལྟར་དེ་དག་ངེས་པ་ཡིན། །སུམ་ཅུ་རྩ་གསུམ་ཀུན་ནས་སུ། །གང་ན་ལྷ་རྣམས་འཆི་མེད་དང་། །ལོག་པར་ལྟུང་བའི་ལས་མེད་པ། །དེ་ནི་ཕྱོགས་འགའ་ཡོད་མ་ཡིན། །རྒྱུ་རྣམས་དུ་མར་འགྲོ་བ་དང་། །སྙིང་པོ་ངེས་པ་སྣ་ཚོགས་པ། །བརྒྱ་བྱིན་ཆོས་ནི་
[282b.3]སྟོན་བྱེད་ཀྱང་། །ལྷ་རྣམས་སྟེན་པར་མི་བྱེད་དོ། །མཁས་པ་ལས་ནི་ཀཽ་ཤི་ཀ། །མཛོད་ཡིན་ཕྱིར་ན་ལུས་ཡིན་ལ། །པད་མ་ལ་ནི་དགའ་བས་ན། །སྡིག་པའང་རྣམ་པར་སྤོང་བར་བྱེད། །དེ་ནི་དམ་ཆོས་རྟག་ཏུ་འཆད། །ལྷ་རྣམས་ཀྱི་ནི་ཕ་འདྲ་ཡང་། །བག་མེད་པ་ཡིས་སེམས་འཁྲུགས་ཤིང་། །རྨོངས་
[282b.4]པ་དེ་དག་འཛིན་མི་བྱེད། །དེ་ལྟར་ལྷ་དེ་དག་དང་བྱ་རྣམས་ཀྱིས་བརྗོད་པ་ཐོས་པར་གྱུར་དུ་ཟིན་ཀྱང་། །ངོ་བོ་ཉིད་ཀྱིས་བག་མེད་པས་ཀུན་ནས་ཕྲོགས་པའི་སེམས་ཡིན་པའི་ཕྱིར་སྐྱོ་བ་སྐྱེ་བར་ཡང་མི་འགྱུར་རོ། །དེས་དེ་དག་རྣམས་ལ་བརྩི་བགྲང་ཡང་མ་བྱས་པར་སླར་ཉིད་ཀྱང་ད་ལྟར་བའི་ཡུལ་གྱི་བདེ་
[282b.5]བ་རྣམས་ཀྱིས་དགའ་བར་བྱེད་ཀྱི། གཞན་མཐོང་བ་ནི་མ་ཡིན་ནོ། །ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོར་མྱོང་བར་འགྱུར་བའི་ལེགས་པར་བྱས་པའི་ལས་དེ་དག་རྣམས་ཟད་པར་མ་གྱུར་པའི་དུས་དེ་སྲིད་དུ། ལྷའི་རིགས་དེ་དག་རྣམས་སུ་འདོད་པའི་ཡུལ་ལྔ་ལ་
[282b.6]དགའ་བར་བྱེད་དོ། །ཕྱི་ནས་ནི་ལྷའི་འཇིག་རྟེན་དེ་དག་ལས་འཆི་འཕོ་བར་འགྱུར་རོ། །ཤི་འཕོས་ནས་ཀྱང་ཇི་ལྟར་ལས་ཀྱི་ཉེ་བར་འགྲོ་བར་འགྱུར་བའི་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་འཐུན་པར་གྱུར་པ་མི་རྣམས་ཀྱི་ནང་དུ་སྐྱེས་པར་
[282b.7]གྱུར་ན། དེ་རྟག་ཏུ་ཡང་མཆོག་ཏུ་སྐྱིད་པར་འགྱུར་བ་དང་མཆོག་ཏུ་དགེ་ལེགས་དང་ལྡན་པ་དང་ལོངས་སྤྱོད་མཆོག་དང་ལྡན་པ་དང་ཤིན་ཏུ་གཟུགས་བཟང་བ་དང་། སྐྱེ་བོ་རྣམས་ཐམས་ཅད་བྱམས་པར་ཡང་ལས་དེའི་རྒྱུ་འཐུན་པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་
[283a]
[283a.1]པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། ས་གཅིག་གི་ས་ཕྱོགས་ཀྱང་རུང་སྟེ། སུམ་ཅུ་རྩ་བཞི་པར་གྱུར་པ་ནི་དེས་མཐོང་བ་མེད་དོ། །ཇི་སྲིད་དུ་ལྷ་དང་བཅས་པའི་ས་རྣམས་ནི་སུམ་ཅུ་རྩ་གསུམ་པོ་དེ་དག་ཙམ་དང་ལྡན་པ་ཡིན་གྱི་འདི་
[283a.2]དག་རྣམས་ཀྱི་ས་གཞན་འགའ་ཞིག་ཀྱང་ཡོད་པ་ནི་མ་ཡིན་ནོ། །བརྒྱ་བྱིན་ཡང་དེ་སྙེད་ཅིག་ལ་ནུས་པ་དང་ལྡན་པ་ཡིན་ཞིང་དེ་ཙམ་ལ་སྟོབས་དང་ལྡན་པ་ཡིན་ནོ། །དེ་དག་ལས་དགའ་བར་འགྱུར་བ་གཞན་ནི་མེད་དོ། །འདིས་དང་པོར་ལྷའི་རིས་འདི་དག་རྣམས་ལ་ཀུན་དུ་ལྟ་བར་བྱེད་དེ། རྒྱུ་དང་འབྲས་
[283a.3]བུ་ཆ་འདྲ་བར་རྗེས་སུ་འབྲེལ་བར་ལས་ཀྱི་འབྲས་བུ་མཐོང་བ་དང་ཡང་དག་པར་ལྡན་པ་དེ་ས་རྣམས་ཐམས་ཅད་སོ་སོ་སོ་སོ་ལ་ཡང་ཀུན་དུ་བལྟས་ནས། འཁོར་བ་ལ་ཀུན་ནས་ཡིད་འབྱུང་བར་འགྱུར་ཏེ། འཆི་འཕོ་དང་སྐྱེ་བ་དང་སྡུག་པ་རྣམས་དང་རྣམ་པར་འབྲལ་བ་དང་མི་འཐུན་པ་རྣམས་དང་
[283a.4]ཀུན་དུ་ཕྲད་པ་དང་། རྒ་བ་དང་། ན་བ་དང་། འཆི་བ་རྣམས་ཀྱི་ངམ་གྲོག་ཏུ་གྱུར་པ། ཤིན་ཏུ་ཉམ་ང་བའི་འཇིགས་པ་དུ་མ་རྣམས་ལ་ངེས་པར་ཞུགས་པ་ཡིན་པར་མངོན་དུ་ལེགས་པར་མཐོང་བའི་ཕྱིར་རོ། །རྣམ་པ་གཅིག་ལ་ཡང་སྡུག་བསྔལ་གྱི་ཆུ་བོ་དུ་མ་རྣམས་ཡིན་ཞིང་སྲེག་བཞིན་
[283a.5]པ་རྣམས་ཀུན་ནས་མངོན་པར་མཐོང་བས་ངེས་པར་སྐྱོ་བ་སྐྱེ་བ་ཡིན་ཏེ། ཀྱེ་མ་བདག་ཅག་གི་འཇིག་རྟེན་ནི་ཤིན་ཏུ་ཉམ་ཐག་པ་ལ་ཞུགས་ནས་བགྲོད་པ་ཡིན་ནོ། །འདི་ལྟ་སྟེ་སྐྱེ་བ་དང་རྒ་བ་དང་ན་བ་དང་། འཆི་བའི་འཇིགས་པའི་ངམ་གྲོག་རྣམས་སུ་བྱིང་བར་གྱུར་ཏོ། །འོན་ཀྱང་ཀུན་དུ་རྟོགས་
[283a.6]པ་ཡང་མ་ཡིན་ནོ། །འཁོར་བ་ལས་ནི་ངེས་པར་འབྱུང་བར་བྱ་བའི་ཐབས་ཀྱང་ཡོད་པ་མ་ཡིན་ནོ། །གང་དག་བདེ་བ་དང་། རྟག་པ་དང་། བརྟན་པ་དང་། ཐེར་ཟུག་དང་། ཡོངས་སུ་མི་འགྱུར་བར་གྱུར་པ་ཡང་ཅུང་ཟད་ཀྱང་ཡོད་པ་མ་ཡིན་ལ། བྱིས་པ་རྣམས་ནི་ཕལ་ཆེར་རྨོངས་པའི་ཕྱིར་ན། ཀུན་དུ་
[283a.7]རིག་པ་ཡང་མ་ཡིན་པས་ལུས་ཀྱི་དོན་དུ་ཉེས་པར་སྤྱད་པ་མང་པོ་རྣམས་རབ་ཏུ་འབྱིན་པར་བྱེད་དོ། །འོན་ཀྱང་ལུས་ནི་རྣམ་པར་འཇིག་པར་འགྱུར་བ་ཡིན་ནོ། །ཉེས་པར་སྤྱོད་པའི་ལས་དེ་དག་རྣམས་ནི་ཕྱི་བཞིན་ཁོ་ནར་རྗེས་སུ་འབྲེལ་བར་འགྱུར་བ་ཡིན་ནོ། །དེ་ནས་དེའི་ཚེ་ན་དགེ་སློང་དེས་ཚིགས་
[283b]
[283b.1]སུ་བཅད་པ་བརྗོད་པ་ཇི་ལྟར། མལ་ཆ་སྟན་སོགས་བསྙེན་བཀུར་གྱིས། །མ་ལུས་བཅོམ་པར་གྱུར་པ་ཡང་། །བདག་གིར་བྱེད་མཁན་བདག་ལུས་ལས། །ནམ་ཡང་འགའ་ཞིག་གིས་བྱས་མིན། །བྱས་པ་ཆུད་གཟོན་མི་བཟད་པ། །རྟག་པར་གླགས་ནི་ཚོལ་བྱེད་པའི། །ལུས་པོ་དགྲ་བོའི་དོན་དུ་ནི། །མཁས་
[283b.2]རྣམས་སྡིག་པ་ག་ལ་བྱེད། །ནང་གི་ཚང་དང་དོན་མེད་པ། །མང་པོ་རྣམས་ནི་རྟག་འབྱེད་ཅིང་། །མི་གཙང་ཕུང་པོར་གྱུར་པ་ལ། །ལུས་ཞེས་མངོན་པར་བརྗོད་པ་ཡིན། །འཆི་བ་ཉེ་བར་གནས་པ་བཞིན། །དེ་ཉིད་སྤྱོད་པ་པོར་རིག་བྱ། །གསོན་པ་སྐད་ཅིག་ལས་གོང་དུ། །འགྲོ་བ་མེད་ཅིང་འགག་པ་དང་། །སྐད་
[283b.3]ཅིག་རེ་རེར་ལུས་འདི་ནི། །རྙིང་པར་འགྱུར་ཞིང་སླར་ལྡོག་མེད། །དེ་ལྟ་ན་ཡང་སེམས་མེད་པའི། །བྱིས་པ་ལང་ཚོའི་རྒྱགས་པས་བསླུས། །ནོར་སྟོང་རྒྱགས་པས་དྲེགས་པ་ཡིས། །བདག་ལ་ཕན་པ་མིན་རྣམས་བྱེད། །དེ་ནི་འཆི་བར་ཉེར་ཕྱོགས་ན། །དེ་བཞིན་དེ་ཡང་སྡིག་པས་ས་སྲེག །གང་ལ་
[283b.4]རྟག་པར་སྦྱིན་གཏོང་དང་། །ཉེར་ལོངས་སྤྱོད་པའི་སེམས་མེད་པའི། །ནོར་དེ་འཇུངས་པས་ཡོངས་བསྲུངས་ནས། །དེ་དག་ཆུད་ནི་འཛའ་བ་ཡིན། །གང་ཞིག་དམ་པའི་སེམས་ཀྱིས་ཟ། །བླ་མ་རྣམས་ལའང་སྦྱིན་བྱེད་པའི། །ནོར་དེ་རྣམས་ནི་མཛེས་པར་མཐོང་། །བཟློག་པ་རྣམས་ནི་རྩྭ་དང་མཚུངས། །སྦྱིན་པ་དྲི་མ་
[283b.5]མེད་སྦྱིན་ན། །འཇིག་རྟེན་འདི་དང་ཕ་རོལ་དུའང་། །ནོར་དེ་ཉམ་ཆུང་རྣམས་ཀྱི་སྟོབས། །དམུས་ལོང་རྣམས་ལ་མིག་བཞིན་ནོ། །ཚུལ་ཁྲིམས་རྣམ་བདུན་བཟང་པོ་སྟེ། །གོ་འཕང་སླུ་བ་མེད་པ་ཡིན། །ཚུལ་ཁྲིམས་ཀྱིས་ནི་བསྲུངས་གྱུར་པའི། །སྐྱེས་བུ་ལྷ་ཡི་ནང་དུ་འགྲོ། །མཆོག་ཏུ་རྒྱ་ཆེའི་ཤེས་ལྡན་པ། །
[283b.6]རྟག་ཏུ་ཉོན་མོངས་འཇོམས་ལ་དགའ། །དེས་ན་འཆི་བ་ཀུན་བཅད་ནས། །འཕོ་བ་མེད་པར་འགྲོ་བ་ཡིན། །སྲིད་མཚོ་ཤིན་ཏུ་འཇིགས་ཆེན་ལ། །དེ་ལྟར་ས་ཟམ་དེ་དག་མཐོང་། །བཞོན་པ་དེ་དག་ལ་ཞོན་པས། །སེམས་ལྡན་ཕ་རོལ་ཕ་རོལ་སྒྲོལ། །དེ་ལྟར་སྦྱིན་པ་དང་ཚུལ་ཁྲིམས་དང་ཤེས་རབ་རྣམས་ཀྱི་འབྲས་བུ་མངོན་པར་
[283b.7]ཤེས་པར་འགྱུར་བ་དེ་ཁོ་ན་ཉིད་མཐོང་བ་དང་ལྡན་པ་རབ་ཏུ་འགྲོ་བར་འདོད་པའི་དགེ་སློང་དེས། དེ་དག་རྣམས་ལེགས་པར་མངོན་པར་མཐོང་བ་ཡིན་ནོ། །ཇི་ལྟར་དགེ་སློང་དེས་གཞན་བཅྭ་བརྒྱད་པ་འདི་ལ་ཀུན་དུ་གནས་ནས་འཁོར་བ་རྣམས་ཐམས་ཅད་ངེས་པར་ཡིད་འབྱུང་ངོ་། །མྱ་ངན་ལས་འདས་པ་ལ་སྤྱོད་པར་
[284a]
[284a.1]འགྱུར་རོ། །བདུད་ཀྱི་ཡུལ་ལ་འདོད་པར་མི་འགྱུར་རོ། །གཞི་དེ་དག་རྣམས་རིག་པར་གྱུར་ནས་ཀྱང་ས་བླ་པའི་ལྷ་རྣམས་ཀྱིས་བར་སྣང་ལ་རྒྱུ་བའི་ལྷ་རྣམས་ལ་མངོན་དུ་ཤེས་པར་བྱེད་དོ། །དེ་དག་རྣམས་ཀྱིས་ཀྱང་འཇིག་རྟེན་སྐྱོང་བར་བྱེད་པ་བཞི་པོ་རྣམས་ལའོ། །དེ་དག་གིས་ཀྱང་རྒྱལ་ཆེན་
[284a.2]རིགས་བཞི་པ་རྣམས་ལའོ། །དེ་དག་གི་རྣམས་ཀྱིས་ཀྱང་སུམ་ཅུ་རྩ་གསུམ་པ་རྣམས་ལའོ། །དེ་དག་རྣམས་ཀྱིས་ཀྱང་འཐབ་བྲལ་བ་རྣམས་ལའོ། །དེ་ལྟར་ཇི་སྲིད་དུ་འོད་གསལ་བ་རྣམས་ཀྱི་བར་དུ་ཀུན་ཏུ་རིག་པར་བྱེད་དོ། །སུམ་ཅུ་རྩ་གསུམ་པ་རྣམས་ཀྱི་ས་རྣམས་རྫོགས་སོ།། །།སངས་རྒྱས་དང་
[284a.3]བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ལས་ཀྱི་འབྲས་བུ་དང་བཅས་པའི་འཐབ་བྲལ་བ་རྣམས་དང་། འཇིག་རྟེན་སྐྱོང་བ་རྣམས་གང་ཡིན་པ་དེ་ནི་རྟག་ཏུ་རྒྱུ་དང་འབྲས་བུ་ལས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སྤྲོ་བ་མི་ལྡོག་པའི་སུམ་ཅུ་རྩ་གསུམ་པ་རྣམས་
[284a.4]ལ་ཀུན་དུ་ལྟ་བ་ནི་སུམ་ཅུ་རྩ་གསུམ་གྱི་ལྷ་རྣམས་ཀྱི་སྟེང་གི་ལྷ་གཟི་བརྗིད་དང་བརྩོན་འགྲུས་དང་སྤྲོ་བ་དང་འོད་དང་ཚེ་ཚད་ཀྱིས་ལྷག་པར་གནས་པ་རྣམས་སུ་ཡིན་ན། ཇི་ལྟར་སུམ་ཅུ་རྩ་གསུམ་པའི་ལྷ་རྣམས་ལས་སྔོན་གྱི་ཐབས་ཀྱིས་ཆེས་ཁྱད་པར་དུ་འཕགས་པར་གྱུར་པ་ལས་ཀྱི་ཆོས་ཀྱི་རྣམ་པར་སྨིན་པ་ཆེས་
[284a.5]བླ་ལྷག་པ་ནི་འཐབ་བྲལ་བ་ཞེས་བྱ་བ་ཡིན་པར་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་ངོ་། །དེ་ལྟར་ཡང་ཚུལ་ཁྲིམས་རྣམ་པ་སྣ་ཚོགས་ཀྱིས་དེར་སྐྱེས་ཏེ། སྲོག་གཅོད་པ་མ་བྱིན་པར་ལེན་པ་འདོད་པ་ལོག་པར་གཡེམ་པ་རྣམ་པར་སྤངས་ཤིང་ལེགས་པར་བསྒོམས་ལ། མ་ཉམས་པ། མ་
[284a.6]རལ་བ། མ་ཟགས་པ། བརྟན་པ། འཕགས་པའི་སྐྱེ་བོ་ཐམས་ཅད་དགྱེས་པ་རྟག་ཏུ་ཚུལ་ཁྲིམས་ཀྱི་རྣམ་པར་སྨིན་པ་དང་ལྡན་པས་དེའི་རྗེས་ཐོགས་སུ་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་རྩ་ལག་ཏུ་གྱུར་པ་འཁོར་བའི་རྒྱ་མཚོའི་ཟམ་པར་གྱུར་པའི་ཚུལ་ཁྲིམས་ཀྱི་ཟམ་པ་དེ་ལ་ཞོན་པ་སྲིད་
[284a.7]པའི་རྒྱ་མཚོའི་ཕ་རོལ་དུ་སྒྲོལ་བའི་རྣལ་འབྱོར་པ་དེ་ཁོ་ན་ཉིད་སེམས་པ་པོ་རང་གི་ཚུལ་ཁྲིམས་རྣམ་པ་བདུན་དང་ལྡན་པའི་དམན་པ་དང་བར་མ་དང་ཁྱད་དུ་འཕགས་པ་ནི་སྔ་མ་བཞིན་ཏེ། ལས་དང་ཆོས་ཀྱི་རྣམ་པར་སྨིན་པའི་འཐབ་བྲལ་གྱི་ལྷ་རྣམས་ལ་འདི་ལྟ་སྟེ། རིའི་རྒྱལ་པོ་རི་རབ་ལྷུན་
[284b]
[284b.1]པོའི་དྲུང་ན་འཐབ་བྲལ་གྱི་ལྷ་རྣམས་ཇི་ཙམ་གྱིས་འཕང་དུ་མཐོ་བ་དང་། དབྱིབས་ཅི་ལྟ་བུ་དང་གཟི་བརྗིད་ཅི་ལྟ་བུ་དང་མཐོ་བའི་གནས་ཀྱིས་ཁྱད་པར་ཅི་ལྟ་བུས་རབ་ཏུ་གནས་པ་དང་། འཐབ་བྲལ་གྱི་ལྷ་རྣམས་ཀྱིས་རྣམས་ཀྱང་ཅི་ཙམ་ཅིག་ཡོད་པ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་སྟེ་ཅི་
[284b.2]ལྟར་སྲོག་གཅོད་པ་དང་། མ་བྱིན་པར་ལེན་པ་དང་འདོད་པས་ལོག་པར་གཡེམ་པ་རྣམ་པར་སྤོང་བ་བསྟེན་ཅིང་བསྒོམས་ལ་ལན་མང་དུ་བྱས་ཤིང་གཞན་རྣམས་ལ་ཡང་བསྟན་ཅིང་བཀོད་ལ། རང་དང་གཞན་ལ་ཕན་པ་ལ་རབ་ཏུ་ཞུགས་པའི་སེམས་ཅན་རྣམས་ཀྱིས་གནས་དེ་འཐོབ་བོ། །དེའི་འཕང་དུ་མཐོ་བ་
[284b.3]ལ་ཀུན་དུ་ལྟ་བར་བྱེད་པ་ན་ཇི་ལྟར་དྲུག་ཅུ་རྩ་བརྒྱད་ཀྱིས་ལྷག་པའི་དཔག་ཚད་སྟོང་ཕྲག་བརྒྱར་མཐོ་བར་འཇུག་པ་ཡིན་ཏེ། འཐབ་བྲལ་ནི་ལྷུན་པོ་ལས་ཉིས་འགྱུར་གྱི་ཚད་ཀྱིས་མཐོ་བ་དེ་དག་གིས་ཇི་སྙེད་ཅིག་ཡོད་པ་དེས་ཇི་ལྟ་བ་བཞིན་དུ་ས་རྣམས་མཐོང་བ་ནི་ས་རྣམས་ཀྱང་ཉི་ཤུ་རྩ་བདུན་ཏེ། དཔག་ཚད་
[284b.4]སྟོང་ཕྲག་ལྔར་འཐབ་བྲལ་དེ་ནམ་མཁའ་ལ་ཀུན་དུ་གནས་ཏེ་སྤྲིན་བཞིན་དུ་ཉེ་འཁོར་རླུང་གིས་འདེགས་སོ། །ཇི་ལྟར་ས་འདི་འདེགས་པ་རྩ་བ་ནས་རླུང་གིས་དང་ཆུས་ཀྱང་འཛིན་ནོ། །ཆུ་ཀླུང་གིས་འཛིན་ནོ། །དེ་ཁོ་ན་བཞིན་དུ་རླུང་འཁྲིགས་པ་ཞེས་བྱ་བས་ཕྱོགས་གཅིག་ནས་གང་གིས་འཐབ་བྲལ་གྱི་ལྷ་
[284b.5]རྣམས་ཀྱི་ཕུང་པོ་སྤྲིན་དང་འདྲ་བར་འདེགས་པའི་ས་ཉི་ཤུ་རྩ་བདུན་དུ་འགྱུར་བ་ནི་འདི་ལྟ་སྟེ། རབ་ཀྱི་ཤུགས་ཀྱི་བདག་དང་། རྒྱུན་གནས་ན་རྣམ་པར་རྒྱུ་བ་དང་། བརྩེགས་པ་རྒྱུ་བ་དང་། ཡིད་ཀྱི་རྒྱན་དང་། རབ་ཏུ་རྣམ་པར་འདྲེས་པའི་ཁོར་ཡུག་ན་རྒྱུ་བ་དང་། རླུང་རྒྱུ་བ་དང་། རབ་ཏུ་མཐོ་བ་དང་། འབྲས་བུ་དང་ལྡན་པ་དང་། 
[284b.6]གཅིག་ཏུ་དགའ་བ་དང་། འགྲོ་བ་དང་ཡང་དག་པར་ལྡན་པ་དང་། འོད་ཟེར་བརྒྱ་འཕྲོ་བ་དང་། བསྡམས་པར་རྒྱུ་བ་དང་། རྟག་ཏུ་བདེ་བ་དང་། བདེ་བ་རབ་ཏུ་འཕེལ་བ་དང་ལྡན་པ་དང་། རིའི་ཚོགས་ན་རྒྱུ་བ་དང་། རྣམ་པ་སྣ་ཚོགས་པར་རྣམ་པར་བཀྲ་བ་དང་། ཟླ་བ་མཐོང་བར་འདོད་པའི་ཚལ་དང་། ཁོར་ཡུག་ལ་གནས་པ་དང་། བསམ་
[284b.7]གཏན་སྒྲའི་བྱ་བས་དབེན་པ་དང་། ང་རྒྱལ་ལྡོག་པ་དང་། འཇུག་པའི་སྤྱོད་པ་དང་། ཚོགས་པ་རྒྱུ་བ་ན་རྣམ་པར་རྒྱུ་བ་དང་། རང་གི་ཡུལ་བར་རྒྱུ་བ་དང་། རང་ལུས་ཀྱི་རྒྱགས་པ་དང་། ང་རྒྱལ་རྟགས་ཀྱི་གཟི་བརྗིད་དང་། སྐྱེད་མོས་ཚལ་གྱི་མཆོག་དང་། ནགས་ཚལ་གྱི་འོད་ཟེར་ཞེས་བྱ་བ་སྟེ་ས་ཉི་ཤུ་རྩ་བདུན་པོ་དེ་དག་གོ།། །།
[285a]
[285a.1]འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་ལྔ་པ། དེ་རྣམས་སུ་འཐབ་བྲལ་གྱི་ལྷ་རྣམས་ཀྱི་མངའ་བདག་མུ་སུ་ལུན་དྷ་ཞེས་བྱ་བ་རྒྱལ་སྲིད་བྱེད་པ་ནི་ཇི་ལྟར་རྒྱལ་ཆེན་རིགས་བཞི་དང་སུམ་ཅུ་རྩ་གསུམ་པ་རྣམས་ཀྱི་བརྒྱ་བྱིན་ཡིན་པ་
[285a.2]དེ་ལྟར་མུ་སུ་ལུན་དྷ་འཐབ་བྲལ་བ་རྣམས་ཀྱི་མངའ་བདག་ཡིན་ཏེ་ཆོས་ལ་ཆོས་ཀྱི་རྗེས་སུ་འཇུག་པ་བརྒྱ་བྱིན་པས་སྟོང་འགྱུར་གྱིས་ཆོས་དང་ཆེ་བ་དང་བདེ་བས་མཐོ་བ་དེའི་ལུས་ཀྱི་ཚད་ནི་དཔག་ཚད་ལྔ་པ་འོད་ཀྱི་རང་བཞིན་ནོ། །བརྒྱ་བྱིན་ནི་རྒྱང་གྲགས་གཅིག་ཡིན་པར་འདོད་དོ། །འཐབ་
[285a.3]བྲལ་བ་རྣམས་ཀྱི་རྒྱལ་པོ་བྱེད་པ་རྒྱལ་པོ་མུ་སུ་ལུན་དྷ་ནི་ཀཽ་ཤི་ཀ་ལས་ཁྱད་པར་དུ་འཕགས་ཏེ་དེའི་ལུས་གཅིག་གི་ལུས་ཀྱི་ཡན་ལག་དེ་ཡང་བརྒྱ་བྱིན་སྟོང་གིས་ཀྱང་བསྒྲུན་དུ་མེད་དེ། རྒྱུའི་ཁྱད་པར་གྱིས་འབྲས་བུ་ཡང་ཁྱད་པར་དུ་བྱས་པའི་ཕྱིར་རོ། །དེ་ལྟར་གྱུར་པ་ཡང་འདིར་ཇི་
[285a.4]ལྟ་བར་དགེ་སློང་གིས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར་ཁུ་རུ་ཆུང་བའི་གྲུ། །འཕྱོ་ཞིང་གཏིང་དུ་མི་ནུབ་པ། །དེ་བཞིན་སྡིག་ཆུང་སྐྱེས་བུ་ནི། །སྟེང་ནས་གཏིང་དུ་འབྱིན་པ་མིན། །ཇི་ལྟར་ལྗོན་ཤིང་བརྟན་འགྱུར་ལྟར། །ལྷ་ཡི་འཇིག་རྟེན་འདི་ཡང་
[285a.5]ཡིན། །དེ་ལྟར་དགེ་སློང་དེ་འཐབ་བྲལ་གྱི་ལྷ་རྣམས་ཀྱི་ལས་དང་འབྲས་བུའི་རྒྱུ་རྐྱེན་གྱིས་བདེ་བ་ཐོབ་པའི་བྱ་བ་ལ་རྣམ་པར་ལྟ་བར་བྱེད་པ་ནི་འཐབ་བྲལ་གྱི་ལྷ་རྣམས་ན་རི་ཆེན་པོ་བཞིར་ཇི་ལྟ་བར་དེས་མཐོང་སྟེ། རི་ཐམས་ཅད་ཀྱང་དཔག་ཚད་སྟོང་ཕྲག་བཅུ་པའོ། །དེ་ལ་རི་རྣམས་ཀྱི་མིང་ནི་
[285a.6]འདི་ཡིན་ཏེ། འདི་ལྟ་སྟེ་རབ་ཏུ་གཙང་བ་དང་རབ་ཏུ་དང་བ་དང་རབ་ཏུ་དང་བ་ཆེན་པོ་དང་བར་ཡངས་པ་ཞེས་བྱ་བ་དང་སྟེ་རི་ཆེན་པོ་དེ་རྣམས་སོ། །ས་གཞན་གྱི་རི་ནི་མ་གཏོགས་པའོ། །རི་རྣམས་ཀྱང་རྣམ་པ་དུ་མར་ཁ་དོག་དང་དབྱིབས་དུ་མ་ལས་ཡོན་ཏན་དུ་མའི་བདག་ཉིད་ཆེན་པོ་འཛིན་
[285a.7]པའི་རི་སྟོང་ཕྲག་དུ་མ་ལྷའི་མེ་ཏོག་དང་ལྡན་པ་ཉེ་འཁོར་འཐབ་བྲལ་བའི་ལྷས་ཀུན་དུ་གང་བའོ། །དེ་ལས་ཉི་ཤུ་རྩ་བདུན་པོ་རྣམས་ལ་རྣམ་པ་སྣ་ཚོགས་པའི་རིས་གང་བ་སྣ་ཚོགས་པའི་འབབ་ཆུ་དང་། ཆུ་ཀླུང་དང་རྫིང་བུ་དང་ཉེ་བའི་ནགས་དང་ཤིང་བརྒྱ་སྟོང་ཕྲག་དུ་མས་ཁྱབ་པ་
[285b]
[285b.1]དབྱིབས་དང་དྲི་དང་ཁ་དོག་དང་རོ་དུ་མར་བྱ་བ་ཕུན་སུམ་ཚོགས་པ་ལྗོན་ཤིང་དང་པད་མའི་མཚེའུ་རྣམ་པ་དུ་མ་གང་གི་ཁྱད་པར་གྱི་སུམ་ཅུ་རྩ་གསུམ་པ་རྣམས་ཀྱི་རི་དང་ཆུ་ཀླུང་དང་། རྫིང་བུ་དང་ནགས་དང་ཉེ་བའི་ནགས་དེ་དག་དེ་བཞིན་དུ་ཆུང་ཟད་ཀྱང་ཁྱད་པར་མེད་པ་ནི་ཇི་ལྟར་མིའི་ཤིང་དང་
[285b.2]ཆུ་ཀླུང་དང་རྫིང་བུ་དང་། ནགས་དང་ཉེ་བའི་ནགས་ཀྱི་དགའ་བ་དེ་ལྟར་སུམ་ཅུ་རྩ་གསུམ་པ་རྣམས་ཀྱི་དགའ་བ་ཡང་ཁྱད་པར་མེད་དོ། །འཐབ་བྲལ་བ་རྣམས་དང་གང་ཅུང་ཟད་ཁྱད་པར་གྱི་རྒྱུ་ནི་རྒྱུ་འབྲས་མང་བ་ཉིད་དོ། །དེ་ནི་ལེགས་པར་བྱས་པའི་བསོད་ནམས་དུ་མའི་རྒྱུ་འཐུན་པའི་
[285b.3]ལས་དེའི་འབྲས་བུའོ། །གང་ཡང་དགེ་བའི་ལས་ཀྱི་སྤྲུལ་པ་དེ་ནི་བརྗོད་པར་ནུས་པ་མ་ཡིན་ནོ། །ལས་སྣ་ཚོགས་ཀྱི་རྒྱུ་འཐུན་པ་ལས་བྱུང་བ་རྒྱུ་གང་གིས་ངེས་པར་སྟོན་པ་ཡང་དེ་སེམས་ཅན་ཐམས་ཅད་ཀྱིས་བརྗོད་པར་ནུས་པ་ཡང་མ་ཡིན་ཏེ། །རྒྱུའི་མིང་ཡང་མེད་པའི་ལས་
[285b.4]རྣམས་ལས་བྱུང་བ་དེ་སེམས་ཅན་ཐམས་ཅད་ཀྱིས་བརྗོད་པར་མི་ནུས་པའི་ཕྱིར་རོ། །གང་གི་ཕྱིར་ལས་རྣམས་ཀྱི་རྒྱུའི་ཚད་ཀྱི་མིང་མེད་པའི་ཕྱིར་རོ། །གང་གིས་སྐལ་བ་མཚུངས་པར་གྱུར་པ་ལྷའི་རྫས་དང་ཡང་དག་པར་རབ་ཏུ་ལྡན་པར་གྱུར་པ་དེ་རྣམས་ཀྱི་བརྒྱ་སྟོང་གི་ཕྱོགས་
[285b.5]གཅིག་ཕལ་ཆེར་བདག་གིས་འདིར་བརྗོད་དེ། རྒྱུ་གང་གིས་ཚུལ་ཁྲིམས་མི་སླུ་བ་ཡིན་པའི་གོ་སྐབས་ཀྱི་འབྲས་བུ་དེ་ཅི་ནས་ཀྱང་བསྟན་པར་བྱ་བ་ཡིན་ཏེ། རྒྱུ་གང་གི་ཕྱིར་ན་ཚུལ་ཁྲིམས་སྤྱོད་པ་དེ་དག་རབ་ཏུ་སྤྲོ་བ་སྐྱེད་པ་ཡིན་ལ་གང་ཡང་ཡེ་ཤེས་དང་ལྡན་པ་དེ་དག་བཅུ་འགྱུར་གྱིས་རབ་
[285b.6]ཏུ་སྤྲོ་བར་བྱེད་དེ། རྒྱུ་གང་གིས་ཚུལ་ཁྲིམས་དང་ཤེས་རབ་དག་ཁྱད་པར་ཆེན་པོ་ཡོད་པའི་ཕྱིར་ཏེ། ཚུལ་ཁྲིམས་ཀྱིས་ནི་ལྷར་སྐྱེ་ལ་ཤེས་རབ་ཀྱིས་ནི་མྱ་ངན་ལས་འདས་པ་ཐོབ་པ་ཡིན་པས། དེ་ལྟར་ཚུལ་ཁྲིམས་ཀྱི་ཡོན་ཏན་བརྗོད་ན་ཤེས་རབ་ཅན་རྣམས་འདི་སྙམ་དུ་སེམས་ཏེ། 
[285b.7]ཚུལ་ཁྲིམས་གང་ལ་རྣམ་པ་འདི་ལྟ་བུའི་འབྲས་བུ་འབྱུང་ན་ཤེས་རབ་ཀྱིས་བདག་ཅག་ལ་ཅིར་ཡང་འགྱུར་རོ་ཞེས་སོ། །གཞན་ཡང་རབ་ཏུ་སྤྲོ་བ་བསྐྱེད་པས་ཤེས་རབ་རྩོམ་པའི་རྩོལ་བ་བྱེད་ལ་བྱས་པས་ཀྱང་སྲིད་པ་ལ་ཆགས་པའི་བསྔགས་པར་མི་འགྱུར་རོ། །གཞན་ཡང་རྒྱུ་མཚན་
[286a]
[286a.1]གཞན་གྱིས་ཀྱང་སྟེ་ཇི་ལྟར་གང་ལ་རྣམ་པ་འདི་ལྟ་བུར་ཡུན་རིང་དུ་གནས་པ་གནོད་པ་ཉུང་བ་རྣམས་ལ་ཡང་རྣམ་པར་འཇིག་པ་འབྱུང་ན། གང་ཡང་མི་རྣམས་བརྒྱལ་བའི་འདོད་པ་ནི་ཉེས་དམིགས་དང་ལྡན་པ་དང་མནོག་ཆུང་བ་གཡོ་བ་ཉེ་བར་འཚེ་བ་ཐུན་མོང་བ་རྒྱ་ཆེན་
[286a.2]པོ་དང་། ཆོམ་རྐུན་དང་ཆུ་དང་རྒྱལ་པོའི་ཆད་པ་ལ་སོགས་པའི་རྒུད་པ་དུ་མ་ཐབས་མ་ཡིན་པའི་གཞིར་གྱུར་པ་ལ་ལྟ་སྨོས་ཀྱང་ཅི་དགོས། དེས་ན་རྒྱུ་འདིས་ཀྱང་མཐོ་རིས་ཀྱི་གཏམ་མངོན་པར་བརྗོད་དོ། །གཞན་ཡང་རྒྱུ་མཚན་འདིས་ཡིན་ཏེ་གང་དག་རྫུ་འཕྲུལ་ཆེན་པོ་དང་ལྡན་པ་
[286a.3]རྣམས་འདི་ལྟར་རྒྱུ་གཞན་ནི་ཅི་ཡང་མེད་ཀྱིས་དབང་ཕྱུག་གིས་སྤྲུལ་པའོ་སྙམ་དུ་སེམས་པ་དེ་དག་གིས་སྤྲུལ་པ་འགག་པར་བྱ་བའི་དོན་དུ་འབྲས་བུ་བཤད་དེ། རྒྱུ་མེད་པར་སྐྱེ་བར་འགྱུར་བའི་ལས་རྣམས་ཀྱི་འབྲས་བུ་ནི་ཡོད་པ་མ་ཡིན་ནོ། །གཞན་གྱི་བཀའ་དྲིན་གྱིས་དང་རྒྱུ་
[286a.4]འབྲས་དག་འདོད་རྒྱལ་བ་མ་ཡིན་གྱིས་འདྲ་བ་ཡིན་ནོ། །གཞན་གྱི་རྒྱུ་གཞན་དུ་འགྱུར་བ་མ་ཡིན་ནོ། །ལེགས་པར་བྱས་པའི་ལས་རྒྱུར་གྱུར་པས་དམྱལ་བར་སྐྱེ་བར་འགྱུར་བ་ནི་མེད་དོ། །མཛེས་པ་མ་ཡིན་པའི་ལས་རྒྱུར་གྱུར་པས་མཐོ་རིས་སུ་སྐྱེ་བར་འགྱུར་བ་ནི་མེད་དོ། 
[286a.5]དེས་ན་དེ་ལྟར་རྒྱུ་འབྲས་ཀྱི་གཞིར་གྱུར་པས་ནི་སྦྱིན་པ་དང་ཚུལ་ཁྲིམས་དང་ཤེས་རབ་དང་བསྒོམ་པ་དང་ངེས་པ་ལ་གནས་པའི་ངོ་བོའི་ལས་རྣམས་ཀྱི་མཐོ་རིས་ཀྱི་གཏམ་འདི་ཡིན་ནོ། །གཉིས་དག་གི་གཏམ་བྱ་བར་མི་ནུས་ཏེ་བདེ་བ་དང་སྡུག་བསྔལ་གཉིས་ཀྱིའོ། །དམྱལ་བའི་སྡུག་
[286a.6]བསྔལ་དང་ལྷ་རྣམས་ཀྱི་བདེ་བའོ། །དེ་ལས་འདི་ནི་དེའི་ཕྱོགས་གཅིག་གི་ལས་རྣམས་ཀྱི་དཔེ་བརྗོད་པ་ཡིན་ནོ། །གཞན་ཡང་དགེ་སློང་ལས་དང་འབྲས་བུའི་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། །དེས་ཐོས་པ་ལས་བྱུང་
[286a.7]བའི་རང་བཞིན་གྱི་ཤེས་རབ་ཀྱིས་འཐབ་བྲལ་བ་རྣམས་ཀྱིས་རབ་ཀྱི་ཤུགས་ཞེས་བྱ་བ་ཇི་ལྟ་བ་བཞིན་དུ་ཡོད་པ་མཐོང་ངོ་། །དེར་ལས་གང་གིས་སེམས་ཅན་སྐྱེ་བ་ཡང་དེས་ཐོས་པ་ལས་བྱུང་བའི་རང་བཞིན་གྱི་ཤེས་རབ་ཀྱིས་མཐོང་བ་ནི་ཇི་ལྟར་སྐྱེས་བུ་དམ་པ་གང་གིས་ཚུལ་ཁྲིམས་
[286b]
[286b.1]ལ་སྤྱོད་པ་དང་། ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བ་དང་སེམས་དྲང་བ་དང་དྲང་པོའི་རང་བཞིན་ཅན་དང་གཡོ་མེད་པ་དང་གཞན་གདུང་བར་མི་བྱེད་པ་དང་། ཡང་དག་པའི་ལྟ་བ་ཅན་ཡང་དག་པའི་ལྟ་བ་སྔོན་དུ་བཏང་བས་རྟག་ཏུ་ཡང་རྨོངས་པ་མ་ཡིན་པའི་བློས་མི་རྟག་པ་དང་
[286b.2]སྡུག་བསྔལ་བ་དང་སྟོང་པ་དང་བདག་མེད་པར་འཇིག་རྟེན་འདི་ལ་ལྟ་བ་སངས་རྒྱས་དང་ཆོས་དང་དགེ་འདུན་རྣམས་རྗེས་སུ་དྲན་པ་ལ་ཞུགས་པ་སྲོག་གཅོད་པ་དང་མ་བྱིན་པར་ལེན་པ་སྲུང་བར་གྱུར་པ་ནི་སྔ་མ་བཞིན་ནོ། །འདོད་པ་ལོག་པར་གཡེམ་པ་ཡང་མི་སྟེན་ཏེ། ཡིད་ལས་བྱས་ནས་བྱུང་
[286b.3]བ་ནི་ཇི་ལྟར་གཞན་དང་ལྡན་པས་ཀུན་དུ་ལྡན་ནས་འཁྲིག་པས་རྟག་ཏུ་མངོན་པར་ཞེན་ཅིང་ཀུན་ནས་རབ་ཏུ་འཇུག་པ་འདི་ནི་འདོད་པ་ལ་ལོག་པར་གཡེམ་པར་བརྗོད་དོ། །སྐྱེས་བུ་དམ་པ་དེས་དེ་ལྟར་ཐོས་ནས་གལ་ཏེ་གཞན་དང་ལྡན་པས་ཀུན་ནས་ལྡན་པ་མཐོང་ན་དེ་ལ་མི་སེམས་ཀུན་དུ་མི་རྟོག་ཡིད་
[286b.4]ལ་མི་བྱེད་དོ། །ཡང་གང་དག་གིས་སེམས་ཤིང་ཀུན་དུ་རབ་ཏུ་རྟོག་པར་བྱེད་པ་དེ་དག་ཀྱང་རབ་ཏུ་འགོག་པར་བྱེད་ཅིང་དེ་དག་ལ་ཡང་ལས་ཀྱི་འབྲས་བུ་ཉེ་བར་སྟོན་པར་བྱེད་དེ། ཁྱོད་ཀྱང་མ་བྱེད་ཅིག་དེས་དམྱལ་བར་སྐྱེ་བར་འགྱུར་བས་མ་བྱེད་ཅིག་ཅེས། དེ་ལྟར་ལས་དང་འབྲས་བུའི་དེ་
[286b.5]ཁོ་ན་ཉིད་སྟོན་པ་པོ་གཞན་གྱིས་མི་འཕྲོགས་པ་གཞན་གྱིས་མི་བཀྲི་བ་དེ་ནི་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་གྱི་འཐབ་བྲལ་གྱི་ལྷ་ལས་འཐབ་བྲལ་གྱི་ས་རབ་ཀྱི་ཤུགས་ཀྱི་ལྷ་རྣམས་ཀྱི་ནང་དུ་སྐྱེ་བ་ཡིན་ནོ། །དེར་སྐྱེས་པ་ནི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་
[286b.6]འདོད་པ་ལ་ལོག་པར་གཡེམ་པའི་འཇིགས་པས་འཇིགས་པ་རྣམས་སོ། །དེ་དེར་སྐྱེས་པ་ན་ལྷ་དང་ལྷ་མོ་བརྒྱ་སྟོང་གིས་ཡོངས་སུ་བསྐོར་ནས་སྐྱེས་པ་ཙམ་ཉིད་ན་དེ་བཞིན་དུ་གླུ་ལེན་པར་བྱེད་དེ། ཇི་ལྟར་ལེགས་པར་གཉིད་ལོག་པར་རྔས་ལེགས་པར་སློང་བར་བྱེད་པ་དེ་བཞིན་དུ་དེ་སྐྱེས་པ་
[286b.7]ཙམ་ཉིད་ན་རྫུས་ཏེ་སྐྱེས་པ་དེ་ལྟར་གླུ་དང་རྔ་སྒྲ་ཡན་ལག་བརྒྱད་དང་ལྡན་པ་ཀུན་ནས་བསྒྲགས་པས་དྲན་པ་རྙེད་པར་འགྱུར་བ་ལ་འདི་ལྟ་སྟེ། བརྗོད་པའི་ཚད་དང་ལྡན་པ་དང་སྙན་པར་གྱུར་པ་དང་ལྡན་པ་དང་དགེ་ལེགས་དང་ལྡན་པ་དང་ཟབ་པ་དང་ལྡན་པ་དང་སྐྱེ་དགུ་ཐམས་ཅད་དགའ་བར་བྱེད་
[287a]
[287a.1]པ་དང་། དཔག་ཚད་སྟོང་ཕྲག་བརྒྱད་ཅུར་རྣམ་པར་ཉམས་པ་མེད་པར་ཀུན་དུ་སྒྲོགས་པའི་སྒྲ་དང་ཆོས་ཀྱི་ཚིག་དང་ལྡན་པ་དང་ཀུན་ནས་མ་འདྲེས་པ་དང་སྟེ། ཤིན་ཏུ་བར་ཡང་ལེགས་པར་བྱས་པའི་ལས་སྤྱད་པ་པོ་རྣམ་པ་དེ་ལྟ་བུ་ཡན་ལག་བརྒྱད་དང་ལྡན་པའི་གླུས་སད་
[287a.2]པར་བྱེད་དོ། །དེའི་རང་གི་ལུས་ལས་བྱུང་བའི་འོད་དཔག་ཚད་ལྔར་ཁྱབ་པའོ། །སྔོན་པོ་སེར་པོ་དམར་པོ་དཀར་པོ་འཇའ་ཚོན་གྱི་ཁ་དོག་ལྟ་བུའོ། །དེ་ལངས་པ་ཙམ་ཉིད་ན་འོད་དེ་འབྱུང་ངོ་། །དེ་ཡང་ཇི་ལྟར་རང་གི་ཆ་བྱད་ཀྱིས་ཉི་མ་དང་ཟླ་བ་ལྟར་མཛེས་ལ། དེ་ལངས་
[287a.3]པ་ན་ལྷ་བརྒྱ་སྟོང་གིས་ཡོངས་སུ་བསྐོར་ཏེ་རབ་ཏུ་དགའ་བས་གཟི་བརྗིད་ཀྱི་ནགས་ཞེས་བྱ་བ་དེར་འགྲོའོ། །ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་འཐབ་བྲལ་བ་དེ་ལ་ཡང་མེ་ཏོག་གི་རིགས་མི་རྙིངས་པ་འདི་དག་ཡོད་དེ། འདི་ལྟ་སྟེ་མིག་གི་བདུད་རྩིའི་མེ་ཏོག་དང་དྲིའི་བདུད་
[287a.4]རྩི་དང་ཁ་དོག་དང་དྲིར་བཅས་པ་ཐོས་ན་དགའ་བ་འདི་དག་གང་གི་ནུས་པར་འགྱུར་བ་འདི་ནི་ཡུལ་ཕྱོགས་གང་དང་གང་དུ་དེའི་མིང་གཟུང་བར་བྱས་པའི་ཡུལ་དེ་དང་དེར་མེ་ཏོག་གིས་ནམ་མཁའ་ལས་དྲི་འབྱིན་ནོ། །ཟླ་བ་ལས་ལྷག་པའི་ཁ་དོག་ཞེས་བྱ་བའི་མེ་ཏོག་དང་ཐམས་ཅད་དུ་རྒྱུ་བ་ཞེས་
[287a.5]བྱ་བའི་མེ་ཏོག་སྟེ་དེ་དག་རྣམས་ནི་ཤིང་གི་འདབ་མ་ལ་མེ་ཏོག་དེ་རྣམས་སྐྱེའོ། །དེ་བོས་པ་ན་མེ་ཏོག་དེ་རྣམས་ཕྱི་བཞིན་ཁོ་ནར་འོང་སྟེ། གང་ལ་ལྷ་དེ་རྣམས་ཀྱི་འདོད་པས་འགྱུར་བ་ཡིན་ནོ། །ཞོན་པའི་བཞོན་པ་རྣམས་ནི་ལྗོན་ཤིང་གི་བཞོན་པ་ལ་ཞོན་ཏེ་མེ་ཏོག་གི་ཁྱིམ་ནང་ན་
[287a.6]གནས་ནས་གང་དུ་འདོད་པ་དེར་ལྷ་རྣམས་ནམ་མཁའ་ལ་འགྲོ་བར་བྱེད་དོ། །ཇི་ལྟར་གཞལ་ཡས་ཁང་ནས་ཀུན་དུ་རྒྱུ་བའི་ལྷ་དེ་ལྟར་འཐབ་བྲལ་བའི་ལྷ་རྣམས་མེ་ཏོག་གི་ཁྱིམ་ལ་གནས་ནས་འགྲོ་སྟེ་འཇིག་རྟེན་མ་ལུས་པ་མིག་བཙུམ་ཙམ་ལ་འོད་འབར་བ་དང་བཅས་པར་གྱུར་པར་མཐོང་ངོ་། །
[287a.7]འོན་ཀྱང་ངལ་བར་མི་འགྱུར་རོ། །བར་མེད་པར་འབྲེལ་བའི་ཁྱིམ་དགའ་བ་ཞེས་བྱ་བའི་ཤིང་གང་དག་གི་ནང་ཡང་དེ་བཞིན་དུ་དགའ་བ་ཡིན་ཏེ། གང་ལ་ནང་དུ་ལྷ་རྣམས་རྗེས་སུ་ཞུགས་ནས་དགའ་བར་བྱེད་པའི་ནགས་དང་། རྫིང་བུ་དང་ཉེ་བའི་ནགས་དེ་དག་ཐམས་ཅད་ལས་ཆེས་ཁྱད་
[287b]
[287b.1]པར་དུ་དགའ་བར་གྱུར་པའི་ལྗོན་ཤིང་གང་དང་གང་དག་ལ་གཟི་བརྗིད་འདི་དག་ཡོད་དེ། གལ་ཏེ་ལྷ་རྣམས་འདོད་པར་གྱུར་ན་འཐབ་བྲལ་གྱི་ས་དེ་ཐམས་ཅད་ཀྱི་དཔལ་རྣམས་ཐམས་ཅད་གནས་དེར་འོང་བར་འགྱུར་རོ། །ཤིང་དེ་དག་གི་གཟི་བརྗིད་ཀྱིས་དེ་ཡང་ལྗོན་ཤིང་ལ་དགའ་སྟེ་ལྷ་དེ་
[287b.2]རྣམས་ཡན་ལག་བརྒྱད་པའི་རྔ་སྐད་མཚུངས་པ་མེད་པས་ལྗོན་ཤིང་དེ་དག་རྣམས་ལ་དགའ་བར་བྱེད་པ་ན་ཡང་དྲི་འབྱུང་ཞེས་བྱ་བའི་ཤིང་གང་དག་ལ་མཐུ་འདི་དག་ཡོད་པ་ཡིན་ཏེ། ལྷ་རྣམས་ཀྱིས་མངོན་པར་འདོད་པར་གྱུར་པའི་དྲིའི་རྣམ་པ་དེ་སྲིད་ཁོ་ནའི་དྲི་ཅན་དུ་ཤིང་དེ་འགྱུར་རོ། །
[287b.3]མེ་ཏོག་གི་ཁྱིམ་དགའ་བ་ཞེས་བྱ་བའི་ཤིང་གང་ལ་ནང་གི་ཁྱིམ་དང་ལྡན་པར་ལྷ་རྣམས་དང་ནགས་དང་ཉེ་བའི་ནགས་དང་རྫིང་བུར་དགའ་བར་བྱེད་ལ། དེ་ནི་སྔོན་པོ་སེར་པོ་དམར་པོའི་མདོག་དང་། རྣམ་པ་སྣ་ཚོགས་པའི་དྲི་དང་ཁ་དོག་ཕུན་སུམ་ཚོགས་པ་དེ་ལ་གང་གི་ཚེ་ལྷ་དེ་
[287b.4]འཇུག་པར་བྱེད་པ་དེའི་ཚེ་ཤིང་དང་མེ་ཏོག་གང་དག་རྣམས་ཁ་དོག་ཐམས་ཅད་པར་འགྱུར་རོ། །ཁ་དོག་དེར་ལྷ་འགྱུར་རོ། །དེའི་ཁ་དོག་ཏུ་ལྷ་འགྱུར་རོ། །དེ་ཐམས་ཅད་མི་འགྱུར་བའི་གོས་ཅན་དུ་མི་འགྱུར་ཏེ། ཤིང་དང་མེ་ཏོག་རྣམས་ཀྱི་མཐུས་སོ། །ནམ་མཁའ་
[287b.5]ལ་རྒྱུ་བ་ཞེས་བྱ་བའི་ཤིང་གང་གིས་མིག་བཙུམ་ཙམ་ལ་ནམ་མཁའ་ལ་དཔག་ཚད་བརྒྱ་སྟོང་དུ་འགྲོའོ། །འདོད་པས་འགྲོ་བ་ཉི་མ་དང་མཚུངས་པའི་གཟི་བརྗིད་ཅན་རྣམས་སོ། །དེ་ལྟར་གསར་དུ་སྐྱེས་པའི་ལྷ་དེ་ལྷ་དང་ལྷ་མོ་བརྒྱ་སྟོང་གིས་ཡོངས་སུ་བསྐོར་ནས་རྣམ་པ་དུ་
[287b.6]མའི་ཕྲེང་བ་དང་། ཕྱེ་མ་དང་བྱུག་པའི་དཔལ་གྱིས་ཤིན་ཏུ་བརྒྱན་པས་ཤིང་ལ་ཀུན་དུ་འགྲོ་བར་བྱེད་དོ། །དེའི་མདུན་ན་དེའི་ཚེ་ན་ལྷ་མོ་རྣམ་པ་སྣ་ཚོགས་ཀྱི་གོས་རིན་པོ་ཆེ་རྣམ་པ་དུ་མ་འབར་བ་རབ་ཏུ་དགའ་བ་ཆེས་ལྷག་པའི་ལུས་ཅན་རྣམས་མདུན་ན་གར་དང་གཡོ་བ་དང་
[287b.7]འགྱིང་བ་དང་གླུའི་སྒྲ་སྣ་ཚོགས་པས་དཔག་ཚད་སྟོང་ཕྲག་དུ་མ་གང་བར་བྱེད་དོ། །དེ་ཡང་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་དང་ལྡན་པས་དེ་དག་རྣམས་ཀྱི་བློ་ན་དེ་ལྟར་རྣམ་པར་སྣང་སྟེ། གང་ཡང་ཅུང་ཟད་ཙམ་གྱིས་འདྲ་བ་དང་སྔར་མཐོང་བ་རྣམས་དཔེར་བྱས་པར་
[288a]
[288a.1]ཟད་དོ། །ཇི་ལྟར་ཟླ་བའི་ཕྱི་ན་སྐར་མ་རྣམས་འགྲོ་བ་དེ་ལྟ་བུ་ལས་བརྒྱ་སྟོང་གིས་ལྷ་འདི་མཛེས་ཏེ་རྣམ་པ་སྣ་ཚོགས་པའི་སྒྲ་འབྱིན་པ་དང་། གླུ་དང་། དགོད་པ་དང་། འགྱིང་བ་དང་། གླུ་མཁན་དང་བཅས་པས་གང་ན་ནགས་དེ་ཡོད་པ་དེར་འགྲོའོ། །ནགས་
[288a.2]དེའི་ཉེ་འཁོར་ན་བྱ་བརྒྱ་སྟོང་གིས་ཀུན་དུ་གང་བ་འབབ་ཆུ་དང་། རྫིང་བུ་དུ་མས་ཉེ་བར་མཛེས་པར་གྱུར་པ་ཉེ་འཁོར་མཆོག་ཏུ་དགའ་བ། ཉི་མ་བརྒྱ་སྟོང་བས་ལྷག་པར་གསལ་བར་བྱེད་དོ། །གང་ལ་དེ་ལྟར་ཅུང་ཟད་ཙམ་འདྲ་བའི་སྒོ་ནས་དཔེར་བརྗོད་བྱས་ཏེ། ཇི་ལྟར་མི་རྣམས་ན་ནགས་
[288a.3]མཆོག་ཏུ་དགའ་བར་གྱུར་པ་དང་། འབབ་ཆུ་དང་། འཇུག་ངོགས་དང་། རྫིང་བུ་འཇུག་ངོགས་མཛེས་པ་གང་ཡིན་པ་དེ་ནི་རྒྱལ་ཆེན་བཞིའི་ནགས་དང་། ཉེ་བའི་ནགས་རྣམས་ཀྱི་ཁྱད་པར་གྱི་བཅུ་དྲུག་གི་ཆར་ཡང་མི་ཕོད་དོ། །ཡང་དེ་བཞིན་དུ་གང་རྒྱལ་ཆེན་རིས་བཞིའི་ནགས་
[288a.4]ཀྱིས་ཀྱང་གང་ཡང་སུམ་ཅུ་རྩ་གསུམ་པ་རྣམས་ཀྱི་ནགས་དང་། ཉེ་བའི་ནགས་ཀྱི་དགའ་བར་གྱུར་པ་གང་ཡིན་པ་དེའི་ཁྱད་པར་གྱི་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་གོང་ནས་གོང་གི་ཁྱད་པར་གྱི་རིམ་པས་དགེ་བའི་ལས་དང་མི་དགེ་བའི་ལས་རྣམས་ལས་གོང་ནས་གོང་
[288a.5]གི་དགའ་བ་ནི། དགེ་བ་དང་ཡང་དག་པར་རབ་ཏུ་ལྡན་པའི་སེམས་རྩེ་གཅིག་པས་ལས་གཞན་མི་བྱེད་པར་མཐོང་ཞིང་དགེ་ལ་ལེགས་པས་རིགས་པ་གྲོལ་བའི་སྤོབས་པ་དང་ལྡན་པའི་སེམས་ཅན་ཐམས་ཅད་ཀྱི་ཤེས་རབ་ཀྱིས་ཀྱང་ཕྱོགས་གཅིག་ཀྱང་བརྗོད་པར་བྱ་མི་ནུས་
[288a.6]སོ། །དེ་ཅིའི་ཕྱིར་ཞེ་ན། མི་རྟོག་པའི་ཡུལ་གྱི་ཡུལ་རྟོགས་པ་མ་ཡིན་པ་འདི་མི་རྣམས་ཐམས་ཅད་དང་། དེ་བཞིན་དུ་དབང་པོ་དང་བཅས་པའི་སུམ་ཅུ་རྩ་གསུམ་པ་རྣམས་ཐམས་ཅད་ཀྱིས་ལོ་སྟོང་ཕྲག་བརྒྱར་ཡང་མཚེ་མའི་ལྷ་རྣམས་ཀྱི་བདེ་བའི་ཕྱོགས་གཅིག་ཙམ་
[288a.7]ཡང་བརྗོད་པར་མི་ནུས་སོ། །དེ་ཅིའི་ཕྱིར་ཞེ་ན། འདི་དག་རྣམས་ཐམས་ཅད་ནི་སུམ་ཅུ་རྩ་གསུམ་པ་རྣམས་ཀྱི་ཡུལ་མ་ཡིན་པ་དང་མཐོང་བའི་ཡང་མ་ཡིན་པའི་ཕྱིར་ཏེ། གང་ལ་དཔེར་བརྗོད་དུ་བྱས་པ་ནི་ནམ་ཡང་མཐོང་བ་ཡང་མ་ཡིན་ལ་ཆུང་ཟད་ཀྱང་ཐོས་པ་ཡང་
[288b]
[288b.1]མ་ཡིན་གྱི་ཕྱོགས་གཅིག་ཙམ་འདིར་བསྔགས་པ་བརྗོད་པ་ཡིན་ནོ། །དགེ་བའི་ཆོས་ལ་བརྩོན་པའི་དོན་དུ་བསྔགས་པ་བརྗོད་དེ། དགེ་བའི་ཆོས་བྱས་ཤིང་བསགས་པ་མྱོང་བར་འགྱུར་བར་ངེས་པ་བསམ་གྱིས་མི་ཁྱབ་པ་དགའ་བ་དང་བདེ་བ་ཐམས་ཅད་ཀྱི་ཡང་ཕྱོགས་གཅིག་ཙམ་མཐོང་
[288b.2]ལ་ཕྱོགས་གཅིག་པུ་ཞིག་བསྔགས་པར་ཟད་དོ། །ཇི་ལྟར་མཁས་ཤིང་ཐམས་ཅད་ལ་བྱང་བའི་རི་མོ་མཁན་ནམ་རི་མོ་མཁན་གྱི་སློབ་མས་ཀྱང་རུང་སྟེ་ཟླ་བ་དང་མཚུངས་པའམ་ཡང་ན་ཉི་མ་བྲིས་ལ། དེས་དེའི་འོད་བྲི་བར་བྱ་མི་ནུས་ལ་ཟེར་མ་མ་ཡིན། ནམ་མཁའ་ལ་འགྲོ་བ་དང་འོང་བའི་
[288b.3]སྤྱོད་པ་ཡང་མ་ཡིན། གཟི་བརྗིད་མ་ཡིན་ལ་འཇམ་པ་དང་གདུག་པ་ཡང་མ་ཡིན་གྱི། ཟླ་བའི་རྣམ་པ་ཙམ་འབའ་ཞིག་མངོན་པར་བྲིས་པར་ཟད་དོ། །དེ་བཞིན་དུ་འདིར་ཡང་འཐབ་བྲལ་གྱི་ལྷ་རྣམས་ཀྱི་བསྔགས་པ་ཡང་བརྗོད་པར་མི་ནུས་སོ། །དགའ་བ་ཡང་བརྗོད་པར་མི་ནུས་སོ། །
[288b.4]མཐུ་སྟོབས་དང་ནགས་དང་ཉེ་བའི་ནགས་དང་དཔལ་མ་ཡིན་ནོ། །རི་མ་ཡིན་རང་བཞིན་མ་ཡིན་ནོ། །ཡུལ་གྱི་བདེ་བ་རྣམས་ཀྱང་མ་ཡིན། འོད་དང་ཕྲེང་བ་དང་ལྷ་མོ་དང་མཉམ་པར་བགྲོད་པའི་བདེ་བ་ཡང་མ་ཡིན་གྱི་ཅུང་ཟད་མངོན་པར་བརྗོད་པ་ཙམ་ཅིག་འདིར་བྱས་སོ། །འདྲ་བ་ནི་ཅུང་
[288b.5]ཟད་ཙམ་ཅིག་ཀྱང་མ་བྱས་སོ། །སླར་ཡང་ལྷ་དེ་སྐྱེད་མོས་ཚལ་དེ་དག་ཉིད་ཀྱི་ལྟད་མོ་རྣམ་པ་དུ་མར་དགའ་བ་འདོད་པ་དུ་མ་དང་ལྡན་པའི་ཕུན་སུམ་ཚོགས་པ་འཇུག་ངོགས་དང་། སྐྱེད་མོས་ཚལ་དུ་མ་དང་ལྡན་པའི་སའི་ཆ་རྣམས་ལ་རྗེས་སུ་ལྟར་འགྲོ་བར་བྱེད་དོ། །འདོད་པའི་ཡོན་ཏན་ལྔ་ལ་རྣམ་
[288b.6]པར་ཆགས་པའི་ཡིད་ཅན་གནས་པ་མེད་པའི་ཤུགས་ཀྱིས་གཡོ་བའི་ཀུན་དུ་རྟོག་པའི་ཆུ་རླབས་ཀྱིས་བསྐྱོད་པའི་སྲིད་པའི་ཆུ་བོས་ཁྱེར་བར་གྱུར་པས་ཐམས་ཅད་ལས་མཐོང་ན་དགའ་བར་གྱུར་པ་ནི་ལྷའི་རིས་དེར་རྗེས་སུ་མཐོང་བ་ལ་ནགས་དེ་ནི་འདོད་པའི་ཡོན་ཏན་དུ་མ་ཕུན་སུམ་ཚོགས་པ་སྟེ་ཆུ་ཀླུང་དང་། 
[288b.7]འབབ་ཆུ་དང་ཤིང་དང་ཤིང་གེལ་བ་དང་འཁྲི་ཤིང་གི་ཁང་བུས་གང་བ་སྒྲ་དུ་མ་འབྱིན་པའི་བྱ་བརྒྱ་སྟོང་གིས་ཀུན་དུ་གང་བ་དེར་ཉེ་བར་འགྲོའོ། །ཉེ་བར་སོང་ནས་ཀྱང་ཉེ་འཁོར་དེ་ན་སྔར་མ་མཐོང་བའི་མཆོག་ཏུ་ཕུན་སུམ་ཚོགས་པ་དེ་དང་ཕྲད་ནས་ཀྱང་དེ་ལྷ་མོའི་ཚོགས་དང་བཅས་པས་ཡོངས་སུ་
[289a]
[289a.1]བསྐོར་ནས་ཆུ་ཀླུང་གི་གླེའི་མུ་ཏིག་གི་ཕྱེ་མའི་བྱེ་མ་ལ་གསེར་དང་དངུལ་དང་ཨིན་དྲ་ནཱི་ལའི་མདོག་དང་མཚུངས་པའི་སྒྲོ་ཅན་གྱི་བྱས་གང་བ་ཆུ་ཀླུང་ཆེན་པོའི་ངོས་ན་རྣམ་པ་སྣ་ཚོགས་པའི་སྒྲ་འབྱིན་པའི་ལྗོན་ཤིང་གིས་གང་བ་ཆུ་ཀླུང་གི་འགྲམ་གྱི་གད་པ་དགའ་བ་རབ་ཀྱི་མཆོག་ཏུ་སྐྱིད་པའི་
[289a.2]ལྷ་མོའི་ཚོགས་ཀྱིས་ཡོངས་སུ་བསྐོར་ནས་དགའ་ཞིང་རྩེ་བར་བྱེད་ལ། ཞབས་འབྲིང་དུ་མ་ཡང་བྱེད་པས་དུས་ཤིན་ཏུ་རིང་བར་དེ་དེ་ན་དགའ་བར་བྱས་ནས་གང་ན་རིན་པོ་ཆེའི་འགྲམ་ཞེས་བྱ་བའི་ནགས་ཡོད་པ་དེར་སྐྱེ་བོ་ཐམས་ཅད་ཀྱིས་ཡོངས་སུ་བསྐོར་ནས་འགྲོའོ། །དེས་ནགས་དེ་མཐོང་བ་
[289a.3]ལས་གཞིའི་ཆ་ནི་རིན་པོ་ཆེ་བདུན་གྱི་རང་བཞིན་འོད་གསལ་བ་གང་ལ་རིན་པོ་ཆེའི་རང་བཞིན་དུ་གྱུར་པ་ཐམས་ཅད་དགའ་བའི་རིའི་རྩེ་མོ་དང་། ཆུ་ཀླུང་གི་འགྲམ་དང་འབབ་ཆུ་དང་རྫིང་བུ་དང་པད་མའི་རྫིང་བུ་དུ་མ་དགའ་བར་གྱུར་པ་ལ་བུང་བ་བརྒྱ་སྟོང་གིས་ཉེ་བར་མཛེས་པར་བྱས་པས་གཞི་
[289a.4]ཀུན་གྱི་ཆ་ཤས་ནི་མཆོག་ཏུ་དགའ་བར་གྱུར་པ་དང་རིའི་གསེབ་དག་མཐོང་ངོ་། །དེས་ལེགས་པར་བྱས་པའི་ལས་ཀྱི་འབྲས་བུའི་དབང་པོ་དང་ལྡན་པ་དེ་རིན་པོ་ཆེའི་ཉེ་བའི་གནས་ལ་ལྷ་མོའི་ཚོགས་ཀྱིས་ཡོངས་སུ་བསྐོར་བའི་དབུས་ན་རྩེ་ཞིང་དགའ་ལ་ཀུན་དུ་སྤྱོད་དེ། འཐབ་བྲལ་བ་རྣམས་དང་
[289a.5]རྗེས་སུ་འཐུན་པའི་བདེ་བ་དགེ་བའི་རྩ་བས་བསྐྲུན་པ་ལ་ཉེ་བར་ལོངས་སྤྱོད་པར་རྒྱུ། དགེ་བའི་རྩ་བ་དེ་དང་འཐུན་པར་དེའི་འབྲས་བུ་རྣམས་ཀྱང་རྣམ་པ་དུ་མར་དེ་བཞིན་དུ་འགྱུར་རོ། །དེ་ན་ཡང་རྣམ་པ་བརྒྱ་སྟོང་དུ་མའི་རྣམ་པར་རྟོག་པའི་བདེ་བ་ཐམས་ཅད་ལས་འཕགས་པ་ཉམས་སུ་མྱོང་ངོ་། །
[289a.6]དེ་ལ་ཡང་འདོད་པའི་ཡོན་ཏན་ལྔ་སྤྱད་ནས་གང་ན་འཇུག་ངོགས་མེད་པ་མ་ཡིན་པ་ཞེས་བྱ་བ་འཐབ་བྲལ་བ་རྣམས་ཀྱི་སའི་ཆ་དེར་འགྲོའོ། །དེ་ན་ཡང་དགའ་བའི་ཡོན་ཏན་དུ་མ་ཕུན་སུམ་ཚོགས་པ་ཉེ་བར་བགྲོད་དོ། །དེ་ལ་ཡང་རྒྱུ་རྣམ་པ་སྣ་ཚོགས་པའི་ལྷའི་གླུ་མཁན་གྱི་གླུ་དང་ཡང་དག་པར་
[289a.7]ལྡན་པའི་བདེ་བ་ཉམས་སུ་མྱོང་ངོ་། །གང་ཡང་བརྗོད་པར་མི་ནུས་པ་ནི་སྲེད་པ་དང་ལྡན་པའི་མེས་སྙིང་ཚིག་པ་རྣམས་ཀུན་དུ་རྟོག་པའི་ཤུགས་ཀྱིས་ཀུན་དུ་འཁྲུལ་པའི་བློ་གར་ཡང་གནས་པ་མེད་པས་ཡུལ་ལ་གདུང་བར་སྨིག་རྒྱུ་བའི་སེམས་སྤྲེའུ་ཡིས་ལྷའི་བདེ་བའི་འབྲས་བུ་
[289b]
[289b.1]ལ་སྤྱོད་པ་བག་མེད་པས་བུད་མེད་ལྟ་བ་ལ་ཆེད་ཆེར་བྱེད་པ་དང་། རྟག་ཏུ་དགའ་བ་དུ་མའི་ཆུ་གང་དག་གིས་ཀྱང་རྟག་ཏུ་འཁོར་བར་བྱེད་པ་ཡིན་ནོ། །འཐབ་བྲལ་གྱི་ལྷའི་རིས་རྣམས་ཀྱི་ཉེ་འཁོར་དུ་རིན་པོ་ཆེའི་པད་མ་ཕུན་སུམ་ཚོགས་པ་འབྱུང་བ་ནི་ཐུན་མོང་པ་མ་ཡིན་པ་མཆོག་
[289b.2]ཏུ་དགའ་བའི་ཡུལ་གྱི་བདེ་བ་རྣམ་པ་དུ་མ་གཞན་གྱི་མཐུ་སྟོབས་ཀྱིས་དབྲོག་ཏུ་མེད་པས་ཀྱང་དབང་པོ་རྣམས་མི་ཚིམ་མོ། །ཅི་ལྟ་ཅི་ལྟར་དགའ་བ་དེ་ལྟ་དེ་ལྟར་ཡོངས་སུ་སྨིན་ལ་དགའ་བར་གྱུར་པའི་པད་མ་གང་དག་ཁོ་ན་བསམས་པ་དེ་ལྟ་དེ་ལྟར་ཉིད་དུ་འབྱུང་སྟེ་ལེགས་པར་བྱས་པ་
[289b.3]ལས་བྱས་པའི་ཕྱིར་རོ། །དེ་ནས་མུ་སུ་ལུན་དྷ་འདི་སྙམ་དུ་སེམས་ཏེ་མ་ལ་བདག་ལྷ་འདི་དག་རྣམས་དང་ལྷན་ཅིག་ཏུ་ནམ་མཁའ་ལ་གནས་པར་བྱའོ་སྙམ་མོ། །དེ་ནས་སེམས་བསྐྱེད་པ་ཙམ་ཉིད་ཀྱིས་འཐབ་བྲལ་བའི་ལྷའི་མངའ་བདག་མུ་སུ་ལུན་དྷ་ལྷའི་ཚོགས་ཀྱིས་ཡོངས་སུ་བསྐོར་
[289b.4]ནས་ལྷའི་ཚོགས་ཐམས་ཅད་དང་བཅས་པ་ནམ་མཁའི་དཀྱིལ་དུ་འཕགས་སོ། །དེ་ནམ་མཁའ་ལ་དེ་ལྟར་འགྲོ་སྟེ་དེ་དང་ལྷ་དེ་རྣམས་དེ་ལྟར་ཅུང་ཟད་ཀྱང་མི་གཡོ་ཞིང་མི་བརྗོད་ལ་ལུས་ཀྱི་ཆ་འགའ་ཞིག་ཆུང་ཟད་ཀྱང་གཞན་དུ་འགྱུར་བ་ཡང་མེད་པར་རོ། །དེ་ནས་ལྷ་ཐམས་ཅད་ཀྱང་པད་
[289b.5]མ་ལ་ཞོན་ནས་ནམ་མཁའ་ལ་འགྲོའོ། །རྔ་སྐད་ཡན་ལག་ལྔ་དང་ལྡན་པས་ཡོངས་སུ་བསྐོར་ནས་གར་དང་ལྡན་པ་དགོད་པ་དང་ལྡན་པ་ཀུན་ཏུ་སྤྱོད་པ་དང་ལྡན་པ་ལྷའི་བདེ་བས་ཡོངས་སུ་རྒྱས་པར་འདོད་པའི་ཡོན་ཏན་ལྔས་ལེགས་པར་གཏད་ཅིང་ཡང་དག་པར་ལྡན་པར་གྱུར་པ་དེ་ལྟར་སྐྱིད་
[289b.6]པར་གྱུར་པའི་ལྷ་པད་མའི་འདབ་མ་དག་ལ་ཞོན་ནས་འགྲོ་སྟེ། ཇི་ལྟར་ཡང་དག་པའི་གནས་དེ་ལྟར་མནན་ན་ནེམ་ལ་བཏེག་ན་འཕར་བར་གྱུར་པའི་རིན་པོ་ཆེ་བདུན་གྱི་རང་བཞིན་དུ་གྱུར་པའི་པད་མའི་འདབ་མ་རྣམས་ལ་ཞོན་ནས་གོང་མ་གོང་མའི་འདབ་མ་རྣམས་ལྷུང་བ་དེ་མཛེས་པ་ནི་ཇི་ལྟར་མི་
[289b.7]རྣམས་ཀྱི་ཡུལ་ན་ནང་ནུབ་ཀྱི་ཐུན་མཚམས་ཀྱི་དུས་ན་ཐམས་ཅད་ཟངས་བཞིན་དུ་ནམ་མཁའ་ཤིན་ཏུ་རྣམ་པར་སྣང་བ་ལ་པད་མ་དེ་ཡང་དེ་ལྟར་ཤིན་ཏུ་འབར་རོ། །ལྷ་དེ་ཐམས་ཅད་ཕན་ཚུན་དུ་བདེ་བ་དང་ལྡན་པས་གང་ན་ཀུ་བེ་རའི་ཚོགས་ཀྱི་ནགས་ཞེས་བྱ་བའི་ནགས་ན་ཤིན་ཏུ་འཇམ་ཞིང་
[290a]
[290a.1]མཐོ་བའི་རིའི་རྩེ་མོ་དེར་དགའ་བར་རྒྱུར་འགྲོ་བར་བྱེད་དོ། །དེ་ནས་རི་དེའི་རྩེ་མོ་ལ་ལྷ་དེ་དག་གིས་སླེབས་ནས་རིན་པོ་ཆེ་བདུན་གྱི་འབབ་ཆུ་དང་ཆུ་ཀླུང་དང་རྫིང་བུ་དུ་མས་ཉེ་བར་མཛེས་པར་གྱུར་པ་པད་མའི་ནགས་ཡོངས་སུ་རྒྱས་པར་མཛེས་པར་གྱུར་པ་ནི་ཉི་མ་
[290a.2]བརྒྱའི་འོད་ཟེར་བས་ཆེས་ལྷག་པར་གྱུར་པའི་འོད་ཀྱི་གཟི་བརྗིད་ཅན་དེ་ན། ལྷ་དང་ལྷ་མོའི་ཚོགས་ཀྱིས་གང་བ་རིན་པོ་ཆེའི་རང་བཞིན་དུ་མ་ཉི་མ་དང་མདོག་མཚུངས་པའི་ཤིང་གིས་ཉེ་བར་མཛེས་པར་འཇམ་ཞིང་མཐོ་བའི་རི་དེ་དང་པད་མ་དེར་ལྷ་དེ་དག་རྣམས་ཀྱིས་ཕྱིན་ནས་རི་དེའི་ནགས་
[290a.3]ན་གར་བྱེད་ཅིང་ཕན་ཚུན་དུ་ཀུན་དུ་སྤྱོད་དོ། །དེ་ནས་ཡང་འདབ་མ་སྟོང་ཕྲག་བརྒྱ་པའི་པད་མ་ལའོ། །དེ་རྣམས་པད་མ་དེ་དག་རྣམས་ལ་ཀུན་དུ་ཞུགས་ནས་ཕྱིར་ཡང་འཇམ་ཞིང་མཐོ་བའི་རི་དེ་ལ་འཛེག་གོ། །བདེ་བ་ལ་སྤྱད་པའི་དོན་དུ་འཐབ་བྲལ་གྱི་མངའ་བདག་མུ་སུ་ལུན་དྷ་
[290a.4]ཡང་ལྷའི་ཚོགས་ཀྱིས་ཡོངས་སུ་བསྐོར་བ་དང་བཅས་ནས་གང་ན་ལྷ་དེ་དག་རྣམས་དགའ་དགུར་ཀུན་ཏུ་སྤྱོད་པ་དེར་འགྲོའོ། །ལྷ་དེ་དག་རྣམས་ཀྱིས་ཀྱང་དེ་མངོན་དུ་ལེགས་པར་མཐོང་ནས་ཡིད་རབ་ཏུ་དགའ་བར་གྱུར་པའི་ཡིད་དང་ལྡན་པས་གར་བྱེད་པར་གྱུར་དགོད་པར་ཡང་བྱེད་ཅིང་ཀུན་
[290a.5]དུ་སྤྱོད་པར་ཡང་བྱེད་དོ། །འཐབ་བྲལ་གྱི་བདག་པོ་མུ་སུ་ལུན་དྷ་དེ་ཡང་དེ་ལྟར་རབ་ཀྱི་མཆོག་ཏུ་ཡིད་དགའ་སྟེ། ལྷ་རྣམས་རང་གི་ལས་དབང་པོར་གྱུར་པ་རང་གི་ལས་ཀྱི་འབྲས་བུའི་སྐྱེ་གནས་པ་དེ་ལས་དེ་དག་རྣམས་ཀྱིས་ལྷ་དམན་པ་དང་བར་མ་དང་ཁྱད་དུ་འཕགས་པ་
[290a.6]དམན་པ་དང་བར་མར་སྐྱེད་པ་དང་། དམན་པ་དང་བར་མའི་གཟུགས་དམན་པ་དང་བར་མ་དང་ཁྱད་པར་དུ་འཕགས་པའི་བདེ་བའོ། །འཐབ་བྲལ་གྱི་ལྷ་ཐམས་ཅད་པས་དམན་པའི་བདེ་བ་གང་ཡིན་པ་དེ་ཡང་བཅུ་དྲུག་ཆར་བགྲང་བའི་རིམ་པས་ཀྱང་བརྒྱ་བྱིན་ལ་ནམ་ཡང་མི་འགྱུར་
[290a.7]ལ། རེ་ཞིག་བརྒྱ་བྱིན་དེ་ཉིད་ཀྱི་བདེ་བ་ཡང་བརྗོད་པར་མི་ནུས་ན། ཅི་ཡང་བརྒྱ་ཕྲག་སུམ་འགྱུར་དུ་ལས་ཀྱི་མཐའ་ལ་སྤྱད་པའི་འཐབ་བྲལ་བ་རྣམས་ཀྱི་རྫོགས་པར་བརྗོད་པར་ནུས་སམ། དེ་ཉིད་ནི་དགེ་བ་ཀུན་དུ་རྒྱས་པའི་ལེགས་པར་བྱས་པའི་ལས་རྣམས་ཀྱི་ཡང་འབྲས་བུ་
[290b]
[290b.1]དེ་འབའ་ཞིག་དེ་ལྟར་ཚུལ་ཁྲིམས་དང་ལྡན་པ་རྣམས་རབ་ཏུ་དགའ་བ་བསྐྱེད་པར་བྱ་བའི་དོན་དུ་འཐབ་བྲལ་གྱི་ལྷ་འདི་རྣམས་ཀྱི་ཕུན་སུམ་ཚོགས་པའི་དགའ་བ་རྣམ་པ་དུ་མའི་སྒོ་ནས་བསྔགས་པ་ཡིན་གྱི། སྲིད་པ་འབའ་ཞིག་མངོན་པར་ཞེན་པས་ནི་མ་ཡིན་ནོ། །གཞན་ཡང་
[290b.2]འཐབ་བྲལ་གྱི་མངའ་བདག་མུ་སུ་ལུན་དྷ་རྣམ་པ་སྣ་ཚོགས་པ་བརྒྱ་སྟོང་དུ་མའི་རྣམ་པར་རྟོག་པ་ཡོན་ཏན་དུ་མ་དང་ལྡན་པའི་དཔེ་མེད་པའི་བདེ་བ་པད་མ་འདི་རྣམས་དང་འཇམ་ཞིང་མཐོ་བ་རིན་པོ་ཆེ་བདུན་གྱི་རང་བཞིན་གྱི་རི་དེ་ལ་རྙེད་ནས། གཞན་ཡང་འཐབ་བྲལ་གྱི་མངའ་བདག་འདི་
[290b.3]ལྟར་རྗེས་སུ་རྣམ་པར་སེམས་པར་བྱེད་དེ། མ་ལ་བདག་གང་ཡང་པད་མ་ཆེན་པོ་འདིའི་ནང་དུ་འཇུག་པར་བྱ་བ་ཡིན་ཏེ་བདེ་བའི་མཆོག་གིས་གནས་པར་བྱ་བའི་དོན་དུ་ལྷའི་ཚོགས་ཐམས་ཅད་ཀྱི་ས་དང་བཙུན་མོའི་འཁོར་རྣམས་དང་བཅས་པ་རྣམས་ཀྱིས་སོ། །དེ་ནས་འཐབ་བྲལ་
[290b.4]གྱི་མངའ་བདག་མུ་སུ་ལུན་དྷ་ལྟེ་བ་ལ་གནས་པ་ཙམ་ཁོ་ནས་དེའི་ལེགས་པར་བྱས་པའི་ལས་ཀྱིས་སྙིང་པོ་དེ་ཕྱིར་ཞིང་ཉིད་དུ་ཁ་བྱེའོ། །ལྟེ་བ་དེ་ཡང་གང་དེའི་ལྟེ་བ་དེ་ཐམས་ཅད་ཀྱི་ནང་དུ་འགྱུར་རོ། །དེ་ནས་ལྟེ་བ་དེའི་ཉེ་འཁོར་ཀུན་ལས་གཞན་དུ་གྱུར་པའི་བུག་པ་བྱུང་ལ་རྣམ་པ་དེ་
[290b.5]ལྟ་བུའི་འོད་རྣམས་ཀྱང་པད་མ་ཆེན་པོ་དེའི་ལྟེ་བ་ལས་ཀུན་ནས་བྱུང་བའི་ལྷ་དེ་དག་རྣམས་ཀྱིས་རྣམ་པ་ཇི་ལྟ་བུའི་གཞན་དུ་སྔར་མ་མཐོང་བ་དང་མ་ཐོས་པ་དག་སྟེ། ཉེ་འཁོར་དུ་ཡང་དེ་དཔག་ཚད་བརྒྱ་བས་ཆེར་ལྷག་པའི་འོད་ཟེར་འབྱུང་བ་ལ་འོད་ཁ་དོག་དུ་མ་འབར་བ་ལྟ་བུར་སྣང་བའོ། །
[290b.6]དེ་ནས་ལྷ་དེ་རྣམས་དང་འཐབ་བྲལ་གྱི་མངའ་བདག་མུ་སུ་ལུན་དྷ་ཡང་གཅིག་ཏུ་ངོ་མཚར་བའི་ཅ་ཅོའི་སྒྲ་ཀུན་ཏུ་འབྱིན་པ་ནི་འོད་འདི་དག་རྣམས་པད་མ་གང་གི་ལྟེ་བ་ལས་བྱུང་བར་གྱུར། དེ་ནས་འཐབ་བྲལ་བ་རྣམས་ཀྱི་མངའ་བདག་གིས་ལྷ་དེ་དག་རྣམས་ལ་འདི་སྐད་དུ་བགྲོས་པར་
[290b.7]གྱུར་ཏེ། ལྷ་དག་པད་མ་ཆེན་པོ་འདིའི་འོད་ཟེར་རྣམ་པ་འདི་ལྟ་བུ་ཀུན་ནས་བྱུང་ཞིང་འཕྲོ་བ་ལ་ཇི་ལྟ་བ་བཞིན་དུ་ལྟོས་དང་། དེས་སླར་སྨྲས་པ་ཇི་ལྟ་བ་བཞིན་དུ་བདག་ཅག་གིས་མཐོང་སྟེ། འདི་དག་མཆོག་ཏུ་ངོ་མཚར་ཆེ་བའི་འོད་བྱེད་པའོ། །དེ་ནས་ཡང་འཐབ་བྲལ་
[291a]
[291a.1]བ་རྣམས་ཀྱི་མངའ་བདག་གིས་ཡང་འགྲོ་བར་བྱེད་དེ། ཇི་ལྟར་གང་ཡང་ཉུང་ངུ་ན་བདག་ཅག་ཡུལ་ལྗོངས་དང་བཅས་པའི་སྐྱེ་བོའི་ཚོགས་ཐམས་ཅད་ཀྱིས་པད་མ་ཆེན་པོ་འདིའི་ནང་གི་ལྟེ་བ་དུས་རིང་དུ་བལྟ་བར་བྱའོ། །དེ་ནས་ལྷ་དེ་དག་རྣམས་ཐམས་ཅད་ཡིད་འཐུན་པར་གྱུར་
[291a.2]པས་དེ་ལ་གསོལ་པ། ཇི་ལྟར་འཐབ་བྲལ་བའི་མངའ་བདག་གིས་གསུངས་པ་དེ་ལྟར་བདག་ཅག་རྣམས་ཀྱིས་བྱ་བ་ཡིན་པས་ན་དེ་ལྟར་བདག་ཅག་རྣམས་ཀྱི་འཁོར་དང་བཅས་པ་པད་མ་ཆེན་པོ་འདིའི་ནང་དུ་ལྷ་དང་ལྷ་མོའི་ཚོགས་ཀྱིས་བསྐོར་བ་འཐུན་པར་བདག་ཅག་འཐབ་བྲལ་གྱི་མངའ་བདག་དང་
[291a.3]བཅས་པ་པད་མ་ཆེན་པོ་འདིའི་ནང་གང་ཡིན་པ་དེར་འཇུག་པར་བྱའོ། །དེ་ནས་ལྷ་དེ་དག་རྣམས་དང་མུ་སུ་ལུན་དྷ་དེ་ཡང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས་གང་ན་ལྟེ་བ་ཡོད་པ་དེར་ལེགས་པར་སོང་སྟེ། པད་མའི་ནང་ལྟ་བར་བྱེད་པ་ནི་ངོ་མཚར་བའི་དོན་དུའོ། །དེ་
[291a.4]ནས་སྙིང་པོ་དེའི་བུག་པ་དེར་ཕྱིན་ནས་བུག་པ་དེ་ཉིད་དུ་ཞུགས་ཏེ། ཇི་ལྟར་བཙོ་མའི་གསེར་མཆོག་གི་མདོག་ཉི་མའི་འོད་དང་ལྷན་ཅིག་ཏུ་ཕན་ཚུན་སྤྲོས་པར་གྱུར་པ་ན་ནམ་མཁའ་ལ་ཉི་མའི་ཟླ་དང་ལྡན་པར་གྱུར་པ་དེ་བཞིན་དུ་པད་མ་ཆེན་པོ་དེའི་གཟི་བརྗིད་ཀྱི་ཁྱད་པར་མཐོང་བས་ལྷ་དེ་དག་རྣམས་ཀྱིས་
[291a.5]འོད་ཟེར་དེ་དག་རྣམས་མ་བཟོད་ནས་མིག་ཀུན་ནས་བཙུམས་པར་གྱུར་པ་དང་། མཆོག་ཏུ་དགའ་བའི་ཡིད་ཀྱིས་ནང་དུ་ཞུགས་པར་ཡང་གྱུར་ལ། རྣམ་པ་འདི་ལྟ་བུའི་འོད་མཚུངས་པ་མེད་པ་འདི་ནི་གང་ཡང་བདག་ཅག་རྣམས་ཀྱིས་སྔར་ནམ་ཡང་མཐོང་མ་མྱོང་ངོ་ཞེས་ཅ་ཅོའི་སྒྲ་ཡང་སྒྲོགས་སོ། །
[291a.6]དེ་ནས་ཡང་ལྷ་དེ་དག་རྣམས་ཆེས་རིངས་པར་མུ་སུ་ལུན་དྷ་དང་པོར་བྱས་ནས་རྗེས་སུ་འཇུག་པར་བྱེད་ལ། མུ་སུ་ལུན་དྷ་ཡང་མཆོག་ཏུ་རངས་པའི་ཡིད་ཀྱིས་ཡིད་ཚིམ་པ་མེད་པས་ལྷ་དེ་དག་རྣམས་དང་པད་མའི་ནང་དུ་འཇུག་གོ། །དེ་ཞུགས་པ་ན་མཐོང་བ་དེའི་ནང་ན་རིན་པོ་ཆེ་བརྒྱ་སྟོང་དུ་མ་འོད་རྣམ་པ་གསལ་
[291a.7]བར་བྱེད་པའི་སྐྱེད་མོས་ཚལ་བརྒྱ་ཕྲག་དུ་མ་དང་ལྡན་པ། འོད་དང་ལྡན་པའི་ཁང་བཟངས་བརྒྱ་སྟོང་དུ་མ་དང་འོད་འབར་བའི་ལྗོན་ཤིང་བརྒྱ་སྟོང་དུ་མ་དང་ལྡན་པ། རིན་པོ་ཆེ་བདུན་གྱི་རང་བཞིན་གྱི་སྐྱེད་ཤིང་གི་ནགས་དང་ཉེ་བའི་ནགས་བརྒྱ་སྟོང་དུ་མས་ཉེ་བར་མཛེས་པར་གྱུར་པ་མདོག་དང་དབྱིབས་དུ་
[291b]
[291b.1]མ་དང་ལྡན་པའི་རྣམ་པར་རྟོག་པ་རྒྱ་ཆེ་བ་བརྒྱ་སྟོང་གི་བྱའི་ཚོགས་ཀྱིས་ཀྱང་གང་བ་རྩེད་མོའི་རི་བརྒྱ་ཕྲག་དུ་མ་དང་ལྡན་པ། རྫིང་བུ་བརྒྱ་ཕྲག་དུ་མ་དང་ལྡན་པ། གཞལ་མེད་ཁང་བརྒྱ་ཕྲག་དུ་མ་དང་ལྡན་པ། འབབ་ཆུ་བརྒྱ་ཕྲག་དུ་མ་དང་ལྡན་པ། ཆུ་མིག་དང་རྫིང་བུ་དང་ཆུ་ཀླུང་དང་ཚང་ཚིང་དང་
[291b.2]ཁྲད་ཁྲོད་བརྒྱ་ཕྲག་དུ་མ་དང་ལྡན་པ། ཇི་སྐད་དུ་བརྗོད་པའི་དངོས་པོ་ཐམས་ཅད་ཀྱང་རིན་པོ་ཆེ་བདུན་གྱི་རང་བཞིན་ལས་བྱས་པའི་མདོག་དང་དབྱིབས་དང་ཚད་ཀྱི་རྣམ་པ་མངོན་པར་དགའ་བ། ཇི་ལྟར་དེ་ཡང་འཐབ་བྲལ་གྱི་བདག་པོ་མུ་སུ་ལུན་དྷས་ཀྱང་སྔར་མ་མཐོང་ན། འཐབ་བྲལ་གྱི་ལྷ་གཞན་
[291b.3]གྱིས་ལྟ་སྨོས་ཀྱང་ཅི་དགོས། དེ་ལས་པད་མ་གང་གི་ནང་གི་མཚེའུ་རྣམས་ནི་རབ་ཏུ་དང་བའི་ལྷ་རྫས་ཀྱི་ཆུ་ཡིན་ལ་དེ་དག་གི་འགྲམ་རྣམས་ལ་ལ་ནི་ཤེལ་གྱི་རང་བཞིན་ནོ། །ལ་ལ་ནི་དངུལ་གྱི་རྡོ་དང་བྱེ་མའོ། །འགའ་ཞིག་ནི་གསེར་བཙོ་མའི་རང་བཞིན་ནོ། །ཡང་ལ་ལ་ནི་ཨིན་དྲ་ནཱི་ལའི་རང་བཞིན་
[291b.4]ནོ། །ལ་ལ་ནི་པད་མ་རཱ་གའི་རང་བཞིན་ནོ། །འགའ་ཞིག་ནི་ཆ་རྣམ་པ་སྣ་ཚོགས་ཀྱིས་རྣམ་པར་བཀྲ་བར་བྱས་པ་རྣམས་ཏེ། དེ་བཞིན་དུ་གང་ཡང་པད་མའི་རྫིང་བུ་དེ་རྣམས་རྣམ་པ་སྣ་ཚོགས་པའི་རིན་པོ་ཆེ་སྣ་ཚོགས་པའི་རང་བཞིན་གྱི་པད་མ་རྣམས་ཀྱིས་ཉེ་བར་མཛེས་པར་གྱུར་པ་རྣམས་སོ། །
[291b.5]འགའ་ཞིག་ནི་ཁ་དོག་གཅིག་པའི་པད་མས་ཉེ་བར་མཛེས་པར་གྱུར་པའོ། །འགའ་ཞིག་ནི་རྣམ་པ་དུ་མའི་མདོག་གི་འདབ་མའི་པད་མས་ཉེ་བར་མཛེས་པ་ལ་འདི་ལྟ་སྟེ། སྔོན་པོ་དང་སེར་པོ་དང་དམར་པོ་དང་དཀར་པོའི་མདོག་གི་མཚོ་ལས་སྐྱེས་པའི་པད་མས་ཉེ་བར་མཛེས་པར་བྱས་པའོ། །དེ་ལ་
[291b.6]གང་འདབ་མ་སྔོན་པོ་དེ་ནི་དྲི་མ་མེད་པའི་ཨིན་དྲ་ནཱི་ལའི་རང་བཞིན་ནོ། །གང་སེར་པོ་དེ་ནི་གསེར་གྱི་རང་བཞིན་ནོ། །གང་དཀར་པོ་དེ་ནི་དངུལ་གྱི་རང་བཞིན་ནོ། །གང་དམར་པོ་དེ་ནི་པད་མ་རཱ་གའི་རང་བཞིན་རྣམས་ཏེ། དེ་ལྟར་པད་མ་ཆེན་པོ་དེའི་ནང་ན་རྣམ་པ་དུ་མའི་པད་མ་ཡོད་དོ། །དེ་ནས་
[291b.7]ལྷ་དེ་རྣམས་རབ་ཏུ་དགའ་བའི་ཡིད་ཀྱིས་བུང་བ་བརྒྱ་སྟོང་གིས་ཡོངས་སུ་གང་བའི་པད་མ་དེར་ཉེ་བར་བཟུང་ནས་གཞན་ཡང་གང་ན་དེ་དག་དགའ་བ་ཆེན་པོར་གྱུར་པའི་ནགས་དང་ཉེ་བའི་ནགས་དེ་དང་ལེགས་པར་ལྡན་པ་གང་ཡིན་པའི་དགའ་བ་ཆེན་པོ་དེར་འགྲོའོ། །རྣམ་པ་སྣ་ཚོགས་པའི་རྔ་སྒྲ་
[292a]
[292a.1]སྒྲོགས་པའི་གླུ་སྒྲས་རྣར་སྙན་པས་ཡིད་ཚིམ་པ་མེད་པར་རབ་ཏུ་དགའ་བའི་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་ཀུ་ཅོའི་སྒྲས་ཡིད་ཚིམ་པ་མེད་པ་དེ་རྣམས་ཀྱིས་བགྲོད་པའི་ནགས་དེ་ནི་རྣམ་པ་སྣ་ཚོགས་པའི་བྱ་བརྒྱ་སྟོང་གིས་དགའ་བར་གྱུར་པའི་སྒྲ་སྣ་ཚོགས་འབྱིན་པ་རིན་པོ་ཆེ་
[292a.2]སྣ་བདུན་གྱིས་ཉེ་བར་མཛེས་པའི་ས་གཞིའི་ཆ་ཀུན་ཀྱང་མནན་ན་ནེམ་ཞིང་བཏེག་ན་འཕར་བ་མཆོག་ཏུ་འཇམ་པ་དེ་དག་རྣམས་ལ་ཡང་རྣམ་པར་རྒྱུ་བར་བྱེད་པ་ན། ཐམས་ཅད་ནས་ཀྱང་ཡིད་ཀུན་དུ་རངས་ཤིང་དགའ་བ་ནི་གོང་མ་གོང་མ་དེ་དག་རྣམས་མཐོང་བ་ན་དགའ་བར་འགྱུར་ཞིང་། ཕན་ཚུན་དུ་གྲོགས་
[292a.3]ཀྱི་བྱ་བ་དང་ལྡན་པ་དང་ཕན་ཚུན་དུ་ཀུན་ནས་ཆགས་པའི་ཡིད་དང་ལྡན་པ་དག་གིས་ཀྱང་དགའ་བར་ཡང་འགྱུར་རོ། །ཉེ་བའི་ནགས་དེ་ལ་ཡང་དུས་ཤིན་ཏུ་ཡུན་རིང་དུ་བག་མེད་པར་གནས་པའི་ཕན་ཚུན་མཆོག་ཏུ་ཀུན་དགའ་བའི་བག་མེད་པར་གནས་ནས། གཞན་ཡང་གང་ན་སྐྱེད་མོས་ཚལ་
[292a.4]གྱི་ཕྲེང་བ་ཞེས་བྱ་བའི་རིན་པོ་ཆེ་སྣ་ཚོགས་ཀྱི་རང་བཞིན་ཡོད་པ་དེར་འགྲོ་བར་བྱེད་དོ། །རྔ་སྐད་ཡན་ལག་ལྔ་དང་ལྡན་པས་སྣ་ཚོགས་པའི་རོལ་མོ་དང་གླུས་རབ་ཏུ་དགའ་བ་དང་ལྡན་པའི་ཡིད་ཅན་རྣམས་འདོད་པ་དྲུག་ལ་རྣམ་པར་ཆགས་པས་ལྟ་བ་ལ་བརྐམ་པར་གྱུར་པ་རྒྱགས་པ་ལ་དོན་གཅིག་པས་
[292a.5]བག་མེད་པར་རྣམ་པར་སྤྱོད་པར་ཡང་བྱེད་པ་དང་རྩེ་བར་གྱུར་ཅིང་། ཀུན་དུ་སྤྱོད་པར་ཡང་གྱུར་པ་རྣམས་ཀྱིས་དེར་ཉེ་བར་ཕྱིན་ནས་ཀྱང་འོད་ཟེར་རྣམས་མཐོང་བར་གྱུར་པ་ནི་ཇི་ལྟར་ཉི་མའི་ཕྲེང་བ་རྣམས་གང་ཡིན་པ་དེ་ལྟར་འོད་རྣམས་ཡིན་པར་རྟོགས་སོ། །དེ་སྲིད་ཀྱི་འོད་ཟེར་འབར་བ་ཉིད་ཡིན་
[292a.6]པའི་ཡུལ་ཕྱོགས་ཀྱི་ཉེ་འཁོར་ན་ཡོན་ཏན་གཞན་ཡང་ལྷ་དེ་དག་གིས་མཐོང་བ་རྣམས་ལ་འདི་ལྟ་སྟེ། སེར་པོ་དང་དམར་པོ་དང་དཀར་པོ་རྣམས་དུ་མ་ཉིད་མཐོང་བའི་ཡུལ་ཕྱོགས་དེ་དག་གི་ས་གཞིའི་ཆ་དེ་དག་རྣམས་ཀུན་ནས་དགའ་བ་དེ་རྣམས་ལ་ཡང་དེ་རྣམ་པ་དུ་མར་མངོན་པར་དགའ་བར་བྱས་
[292a.7]ནས་གང་ན་རྩེད་མོའི་རི་ཡོད་པ་དེར་ཉེ་བར་འགྲོ་བར་བྱེད་དོ། །སླར་ཡང་ཡུལ་གྱི་བདེ་བ་ངོམས་མི་ཤེས་པས་དེ་དག་རྣམས་ཀྱང་རྩེད་མོའི་རི་རྣམས་རིན་པོ་ཆེ་བདུན་གྱི་ཁམས་ཀྱིས་རྣམ་པར་བརྒྱན་པ་ལ་གནས་དུ་མ་ཡོད་པ་རྣམས་སོ། །དེ་ན་ཡང་ལྗོན་ཤིང་བརྒྱ་ཕྲག་དུ་མ་རྣམ་པར་འགྱུར་བ་དང་ལྡན་
[292b]
[292b.1]པ་ལ་བྱའི་ཚང་དགའ་བར་གྱུར་པ་དང་ལྡན་པ་འབབ་ཆུ་དང་ཆུ་ཀླུང་དང་རྫིང་བུ་དང་ནགས་དང་ཉེ་བའི་ནགས་དང་རི་དང་སྨན་ལྗོངས་དང་རི་ལོགས་དང་རི་རྩྭ་དང་ཀླུང་ན་རི་དགས་ཀྱི་ཚོགས་དང་། པད་མའི་མཚེའུས་རྣམ་པར་བརྒྱན་པའི་རྩེད་མོའི་རི་སླེབས་ནས་འཕྱོས་ཏེ་ལྷ་རྫས་ཀྱི་འདོད་པའི་
[292b.2]ཡོན་ཏན་ལྔ་དང་བཅས་ཤིང་ལྡན་པར་གྱུར་པ་ཕན་ཚུན་ལྷན་ཅིག་ཏུ་ལྷ་རྫས་ཀྱི་ཆ་བྱད་དུ་མས་རྣམ་པར་གསལ་བ་དང་བཅས་པ། རྒྱན་དང་ཆ་བྱད་ཀྱིས་མཛེས་པའི་ལྷའི་བུ་མོས་ཡོངས་སུ་བསྐོར་བ་དེ་ལ་ཡང་དུས་ཤིན་ཏུ་ཡུན་རིང་པོར་ཡུལ་གྱི་བདེ་བ་ངོམས་མི་ཤེས་པ་རྣམས་ཀྱིས་དགའ་བར་བྱེད་
[292b.3]དོ། །གཞན་ཡང་གང་ན་གཞལ་ཡས་ཁང་གི་ཁང་བུའི་ཕྲེང་བ་ཡོད་པ་དེར་ཉེ་བར་འགྲོའོ། །ཁྱད་པར་དུ་ངོམས་མི་ཤེས་པའི་ཡུལ་གྱི་བདེ་བ་ལ་དགའ་བར་གནས་པར་བྱ་བའི་ཕྱིར་ཏེ། ངོམས་མི་ཤེས་པའི་ལྷ་རྫས་ཀྱི་འདོད་པའི་ཡོན་ཏན་ལྔ་ལ་རྣམ་པ་དུ་མ་དང་རྣམ་པར་རྟོག་པ་དུ་
[292b.4]མས་ལྷའི་འདོད་པ་ཀུན་དུ་གསལ་བར་བྱེད་པ་སྲེད་པའི་མེས་ལེགས་པར་གསལ་བར་བྱས་པས་རྣམ་པ་དུ་མར་དགའ་བར་བྱེད་ཅིང་། ལྷ་དང་ལྷ་མོ་རྣམས་ཀྱི་ཚོགས་ཀྱིས་རྣམ་པ་དུ་མར་རབ་ཏུ་དགའ་བར་བྱེད་པ་ནི་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དང་བཅས་པ་དེ་དག་རྣམས་པད་མའི་
[292b.5]ནང་ཉི་མ་བརྒྱ་སྟོང་བས་ཆེས་ལྷག་པའི་གཟི་བརྗིད་དང་ལྡན་པ་མཆོག་ཏུ་ཞི་ཞིང་གདུག་པ་དང་བྲལ་བ་དེ་ལ་ཕན་ཚུན་དུ་དགའ་བར་གྱུར་པ། མཆོག་ཏུ་བལྟ་བར་དགའ་བ་མཆོག་ཏུ་དབང་པོ་ལྔ་བདེ་བར་གནས་པར་གྱུར་པ་རྣམས་ནི་མཆོག་ཏུ་དགེ་བ། མཆོག་ཏུ་མཛེས་པ། འཕགས་
[292b.6]པའི་སྐྱེ་བོ་རྣམས་ཤིན་ཏུ་དགྱེས་པའི་དགེ་བའི་རྩ་བ་ལེགས་པར་རྣམ་པར་དག་པའི་འབྲས་བུར་གྱུར་པ་རྣམ་པར་རྟོག་པ་དུ་མས་ཡུལ་དུ་མའི་བདེ་བ་རྣམས་ལ་ཉེ་བར་ལོངས་སྤྱོད་དོ། །ཕན་ཚུན་དུ་འདྲུལ་བར་བྱེད་པ་དང་ཕན་ཚུན་དུ་སྨྲ་བར་བྱེད་པ་ལ་ཞུགས་པའི་ཡིད་ཅན་རྣམས་ཕན་ཚུན་
[292b.7]དུ་གུས་པར་བྱེད་པ་ལེགས་པར་སྐྱེས་པས་ངོམས་པ་མེད་པའི་སེམས་ཀྱིས་དེ་རྣམས་དེ་ལྟར་པད་མ་འདིའི་ནང་ན་དུས་ཡུན་རིང་པོར་དགའ་བར་བྱེད་དོ། །དེ་ནས་དུས་ནམ་ཞིག་ན་ཡུལ་གྱི་བདེ་བས་མ་ངོམས་པར་ཡང་ཅི་དགའ་བར་གྱུར་ནས་ཕྱིར་བྱུང་ནས། སྙིང་པོའི་སྒོ་དེ་ཉིད་ནས་ཇི་ལྟ་
[293a]
[293a.1]བའི་ནང་དུ་རྗེས་སུ་ཞུགས་ཏེ། དེ་བཞིན་དུ་ཕྱིར་བྱུང་ནས་དེ་མངོན་པར་མཐོང་ནས་དུས་ཡུན་རིང་པོར་ཕྱིར་མི་འབྱུང་ངོ་། །ཡང་དེ་ཁོ་ན་ཉིད་མཐོང་བ་ཞེས་བྱ་བའི་བྱ་འཇམ་ཞིང་མཐོ་བའི་རི་དེའི་སྟེང་ན་གནས་པ་དེས་དེ་མཐོང་ནས་ཚིགས་སུ་བཅད་པ་སྨྲས་པ་ནི་ཇི་ལྟར། 
[293a.2]གཟུགས་རྣམས་སྐད་ཅིག་འདི་དག་གི། ན་ཚོད་དེ་བཞིན་སྐད་ཅིག་ཡིན། །དེ་བཞིན་བདེ་བ་ཟད་ཀྱང་ནི། །བློ་གྲོས་མེད་པས་གོ་བ་མིན། །དགེ་བའི་མཚན་ཉིད་དུ་མ་དེའི། །སྐྱེ་བ་འདི་དག་ཐམས་ཅད་དེ། །གང་ཚེ་དུས་ཀྱི་འཁོར་ལོ་ཡིས། །རིམ་པར་གཤགས་ནས་
[293a.3]རྣམ་པར་འཇིག །བརྒྱ་ཕྲག་དུ་མའི་མཚན་ཉིད་ཀྱི། །ཇི་ལྟར་སྔོན་གྱི་དེ་ཉིད་དང་། །དེ་ལྟར་སྐྱེ་བ་འདི་དག་ཀྱང་། །འཆི་བདག་རྒྱལ་པོས་ཕམ་པར་བྱེད། །རྟག་ཏུ་བདེ་བས་གནས་པ་ཡི། །བག་མེད་ཡིད་ཅན་དེ་དག་རྣམས། །འཆི་བདག་བདུད་ཀྱི་ཞགས་པ་
[293a.4]འདིས། །རྩོམ་པས་བདེ་བ་འཇོམས་བྱེད་ཡིན། །བདེ་བ་སྣང་བ་སྟོབས་དང་ཤུགས། །འཐུན་པ་རྣམ་པར་འབྲལ་བྱེད་པོ། །འཆི་བདག་རྒྱལ་པོ་སྟོབས་ལྡན་པ། །འདི་ནི་ཉེ་བར་འདྲེན་པ་ཡིན། །གང་ཞིག་ཉེ་བར་འོང་བ་པོ། །དེ་དག་བག་མེད་ཅེས་བྱ་རྣམས། །གསོན་
[293a.5]པ་བདེ་བ་དང་བཅས་པ། །རིངས་པར་འཇོམས་པར་བྱེད་པ་ཡིན། །བག་མེད་པས་ནི་ཕྲོགས་པའི་ལྷ། །དུས་རིང་དུ་ནི་འདི་ཉམས་པ། །བདེ་བ་དུ་མས་བསླུས་པ་ཡི། །ཡོངས་སུ་རྟོགས་པ་མ་ཡིན་ནོ། །གལ་ཏེ་ཉི་མའི་འོད་ཟེར་ལས། །དབང་པོ་བརྐམ་པར་འགྱུར་
[293a.6]བའི་སེམས། །གཤིན་རྗེའི་འཇིག་རྟེན་འོངས་གྱུར་པ། །དེ་ཚེ་དེ་འབྲས་ཤེས་པར་འགྱུར། །ལུས་དང་སྟོབས་དག་རྙིང་བ་དང་། །དེ་བཞིན་བདེ་བའང་སྐད་ཅིག་པ། །དེ་ལྟ་ན་ཡང་ཆགས་ཡིད་ཅན། །ལེགས་པར་རྟོགས་མིན་མིག་མེད་པས། །རྟག་ཏུ་བདེ་བས་གནས་
[293a.7]པ་ཡི། །དགའ་བ་ལས་ཀྱང་དགའ་བར་འགྲོ། །གང་ཚེ་འདི་དག་གར་འགྲོ་ཡང་། །འཆི་བདག་རྒྱལ་པོས་འཇོམས་པར་བྱེད། །རྒས་པས་འཐུང་བའི་རྒྱལ་པོ་ཡིས། །རྨོངས་པ་གང་ཡང་ལུས་པ་མེད། །ཕྱིས་དེ་འཆི་བའི་དུས་ན་ནི། །རང་སེམས་མེ་ཡིས་གདུང་བར་
[293b]
[293b.1]བྱེད། །ཡུལ་རྣམས་ཀྱིས་ནི་དབང་པོ་རྣམས། །ཚིམ་པ་སྐྱེ་བར་འགྱུར་མ་ཡིན། །གལ་ཏེ་ཡེ་ཤེས་གསལ་བྱེད་ཀྱིས། །གང་ཕན་པ་ནི་མི་འཕེན་ན། །རྣམ་རྟོག་བརྒྱ་ཡི་དྲི་མ་ཡིས། །ཡུལ་རྣམས་ཀྱང་ནི་བསྟེན་པ་ན། །རླུང་གིས་བསྐྱོད་པའི་མེ་བཞིན་དུ། །ཀུན་དུ་
[293b.2]གཡོ་བས་རབ་ཏུ་འཇུག །བརྩོན་པའི་ཤུགས་ཀྱིས་དེ་རྟོགས་ནས། །རྟག་ཏུ་མེ་འབར་འདོད་པ་ཡི། །ཡུལ་སྡོམ་ཤེས་རབ་ལྡན་པ་ཡི། །དེ་ཉིད་དཔྱོད་པ་པོ་ཡིས་རྟོགས། །གང་དག་རྟག་ཏུ་འཁྲུལ་པའི་ཡིད། །རྟག་ཏུ་ཡུལ་ལ་མཆོག་འཛིན་ཏེ། །བློ་བྲལ་དགའ་བ་དེ་
[293b.3]ཐམས་ཅད། །ཐམས་ཅད་གཏི་མུག་བྱེད་པ་ཡིན། །ལོག་པའི་བློ་ཡིས་བསྟེན་འགྱུར་བས། །ཡུལ་གྱི་མེ་ནི་འཕེལ་འགྱུར་ཏེ། །ཇི་ལྟར་བུད་ཤིང་དང་ལྡན་པའི། །མེ་ནི་རླུང་གིས་བུས་པ་ལྟར། །མི་གཡོ་འདོད་ཆགས་དབང་འགྲོ་བ། །རྟག་ཏུ་འདོད་དབང་རྗེས་འགྲོ་བའི། །
[293b.4]ལྷ་དེ་འདོད་ཆགས་ཀྱིས་བསླུས་ནས། །ལྷ་ཡི་འཇིག་རྟེན་དག་ནས་ལྷུང་། །དམ་པའི་ཡིད་ལ་ལེགས་ཡོན་ལྡན། །བདེ་གང་དང་པོར་བྱུང་བ་འདི། །རྣམ་པར་ཞིག་ནས་དེ་གར་སོང་། །གསོན་པ་སྐད་ཅིག་གཡོ་བ་སྟེ། །ཇི་ལྟར་དེ་ནི་རྣམ་འཇིག་པ། །སྲོག་ནི་གཡོ་བ་སྐད་
[293b.5]ཅིག་པ། །གལ་ཏེ་དེ་འཇིག་གང་གི་ཕྱིར། །དེ་བཞིན་དུ་ནི་སྲོག་འདི་ལ། །དུས་ནི་རིང་པོ་མིན་པར་ཡང་། །འབྱུང་བར་འགྱུར་ཏེ་ཐེ་ཙོམ་མེད། །ཡུལ་འདི་དག་གིས་མང་དུ་དགའ། །ཡིད་ནི་དེ་ལ་རྟག་ཏུ་སོང་། །དེ་དང་བྲལ་བར་གྱུར་པ་ཡིས། །སྡུག་བསྔལ་ཡང་ནི་རིག་
[293b.6]པ་མིན། །ལྷ་ཡི་འདོད་ཡོན་ལྡན་པ་ཡི། །གང་དེ་བདེ་བ་འདི་དག་རྣམས། །བྲལ་བར་འགྱུར་བའི་སྡུག་བསྔལ་གྱི། །བཅུ་དྲུག་ཆར་ཡང་མི་ཕོད་དོ། །དྲི་མ་གཉིས་གསུམ་བཅོམ་པའི་ཕྱིར། །ཇི་ལྟ་ཉིད་དུ་སྐྱེ་བ་མིན། །སྲིད་ལྡན་དེ་ལྟར་ཚིམ་པ་མེད། །འདོད་པ་
[293b.7]དག་ལས་རྒྱལ་བ་མིན། །མ་དཔྱད་པ་ཡི་སེམས་ཀྱིས་ནི། །རྟག་ཏུ་འདོད་པ་རྗེས་སྟེན་པ། །དུས་རིང་རྗེས་སུ་འབྲེལ་པ་ཡི། །སྡུག་བསྔལ་ཉིད་ནི་ཞི་བ་མིན། །རྨོངས་པ་མྱུར་དུ་ཆགས་པར་བྱེད། །སྡུག་བསྔལ་ཉིད་ནི་ཤེས་པ་མིན། །ཕྱི་ནས་སྡུག་ཕོངས་གྱུར་པ་
[294a]
[294a.1]ན། །གང་འབྲས་བུ་ཡིན་ཤེས་པར་འགྱུར། །འདོད་པ་ཡུད་ཙམ་བཟང་བ་སྟེ། །འདི་ནི་མཆོག་ཏུ་མི་བཟད་པའོ། །འདི་དག་ཕོ་ཉ་འོང་བ་སྟེ། །འོང་བས་ཕན་པ་མིན་པ་བྱེད། །གང་དེ་ལོང་བ་ཡིད་ཆེས་པ། །ཤེས་པའི་མིག་མེད་པས་བྱས་སོ། །
[294a.2]འོབས་དང་གཡང་དང་འདྲ་བ་ཡི། །མི་དེ་དམྱལ་བར་འགྲོ་བ་ཡིན། །རྟག་ཏུ་མི་ལ་ཕན་བྱེད་པའི། །བག་ཡོད་པ་ནི་གྲོགས་ཀྱི་མཆོག །བག་མེད་པ་ནི་དགྲ་ཡི་མཆོག །དེ་ཕྱིར་གྲོགས་ཉིད་མཆོག་ཡིན་ནོ། །ཐམས་ཅད་དུ་ནི་རྗེས་འགྲོ་འདི། །དེ་ནི་མི་བཟད་དག་གི་
[294a.3]མཆོག །ངན་འགྲོ་རྣམས་ཀྱི་ལམ་གྱི་མཆོག །འདི་ནི་བག་མེད་ཅེས་བྱར་བརྗོད། །བག་མེད་པས་ནི་བག་མེད་པའི། །ཡུལ་གང་ལ་ནི་ཆགས་བྱེད་པ། །རྨོངས་པའི་ཡིད་ཅན་མི་དེ་ནི། །རྟག་ཏུ་སྡུག་བསྔལ་སྐལ་ལྡན་ཡིན། །གང་དག་འཇིགས་སྡུག་ཡོད་མིན་ཞིང་། །
[294a.4]ཤེས་པས་ཀུན་ལྟའང་མེད་པར་ནི། །བདེ་བ་དོན་དུ་གཉེར་བའི་ལྷ། །དེ་ནི་ཕྱུགས་དང་མཚུངས་པར་མཐོང་། །ཟས་དང་འཁྲིག་པ་ལ་དགའ་བ། །ཕྱུགས་རྣམས་ཀྱི་ནི་སྙིང་དུ་འོང་། །དགའ་བ་དེ་ཡིས་ལྷ་རྣམས་གང་། །འགྲོ་བ་དེ་ནི་ཕྱུགས་དང་མཚུངས། །སེམས་ཀྱི་
[294a.5]ཁྱད་པར་གྱུར་པ་ཡིས། །ལས་ཀྱི་ཁྱད་པར་དེ་བཞིན་ནོ། །ལས་ཡོན་ཉམས་པ་དག་གིས་ནི། །ཁྱད་པར་དམིགས་པ་མ་ཡིན་ནོ། །རོལ་པས་རྣམ་པར་རྩེ་བ་ཡིས། །འཆི་བདག་ཁ་ན་གནས་པ་ཡིན། །འཆི་བདག་དུས་སུ་ལེགས་ཕྱིན་པས། །གདུལ་དཀས་འབྲས་བུ་ཤེས་
[294a.6]པར་འགྱུར། །ཇི་སྲིད་འཆི་བ་མ་བྱུང་ཞིང་། །ཇི་སྲིད་བློ་ནི་མ་འཁྲུགས་པ། །བློ་ལྡན་ཡིད་རབ་བརྩོན་པས་ནི། །དེ་སྲིད་ཆོས་ལ་དགའ་བར་གྱིས། །གསོན་པ་ཐམས་ཅད་འཇིག་བྱེད་དང་། །བདེ་བ་ཐམས་ཅད་ཟད་བྱེད་ཅིང་། །སྡུག་པ་ཀུན་དང་འབྲལ་བྱེད་པའི། །འཆི་བདག་
[294a.7]འདི་ནི་འོང་བ་ཡང་། །དེ་ཚེ་སྒྲ་ཆེན་པོས་ནས་ནི། །འཆི་བདག་མཆོག་ཏུ་མི་བཟད་ལ། །ཆོས་སྤངས་པ་ཡི་སྐྱབས་གཞན་མེད། །དེ་ཕྱིར་ཆོས་ལ་དགའ་བར་གྱིས། །བག་མེད་སྙིང་གི་ལུས་ཅན་རྣམས། །དེ་དག་འཆི་བདག་རྣམས་ཀྱིས་ཁྱེར། །བག་མེད་པས་ནི་བཅོམ་གྱུར་
[294b]
[294b.1]པ། །སྔ་ཕྱིར་འཆི་བདག་གིས་རབ་འཇོམས། །ཆོས་ཀྱིས་འཚོ་དང་བདེ་བ་རྣམས། །དེ་ཉིད་ཡང་དག་རབ་བརྗོད་པ། །མཐོ་རིས་ལམ་ནི་རབ་སྟོན་པའི། །བག་ཡོད་པ་ཞེས་བརྗོད་པ་ཡིན། །དེ་དག་དོན་དང་དོན་མིན་དང་། །བཅིངས་དང་ཐར་པའང་དེ་བཞིན་དུ། །
[294b.2]བག་ཡོད་བག་མེད་ཅེས་བྱ་དང་། །ཡོན་ཏན་སྐྱོན་ཞེས་ཀྱང་མཚུངས་སོ། །རྣམ་པར་རྨོངས་པའི་ཡིད་ཀྱི་ལྷས། །དེ་ལྟར་རྣམ་པར་མི་ཤེས་སོ། །དགྲ་དང་ལྷན་ཅིག་དགའ་བ་དང་། །ཤེས་རབ་ཉམས་པར་བྱེད་པ་ཡང་། །དེ་ཁོ་ན་ཉིད་མཐོང་བ་ཞེས་བྱ་བའི་བྱས་ལྷ་
[294b.3]དེ་རྣམས་མངོན་པར་ཀུན་དུ་མཐོང་ནས། དེ་ལྟར་ཡང་དག་པ་རྣམ་པ་དུ་མའི་སྒོ་ནས་རྗེས་སུ་སྟོན་ཡང་ལེགས་པར་རྟོགས་པ་ཡང་མ་ཡིན་ཏེ། བག་མེད་པས་ཀུན་ནས་ཕྲོགས་པའི་སེམས་ཡུལ་ལ་ཆེད་ཆེར་བྱེད་པས་འདོད་པའི་ཡོན་ཏན་ལྔས་ཉེ་བར་ཕྲོགས་པའི་ཡིད་ཅན་རྣམས་
[294b.4]ཀྱིས་ནི་དེ་ཁོ་ན་ཡང་དག་པར་མི་ཤེས་ལ། གང་དག་ཅི་ནས་ཀྱང་སྐྱེ་བོ་ཐམས་ཅད་ཀྱིས་མྱོང་བར་འགྱུར་བའི་འཆི་འཕོ་དང་སྐྱེ་བའི་འཇིགས་པ་དེ་ནི་ངེས་པ་ཁོ་ནར་རབ་ཏུ་འཇོམས་པ་ཅན་གྱི་འདུས་བྱས་ཐམས་ཅད་ལ་འབྱུང་བར་འགྱུར་རོ། །གཞན་ཡང་ལྷ་དེ་དག་རྣམས་ཉིད་དེའི་ཚེ་དེ་
[294b.5]ཁོ་ན་ལྟར་པད་མ་དེ་ལ་གནས་ནས་འཇམ་ཞིང་མཐོ་བའི་རིའི་མཆོག་དེ་ཉིད་དང་། དེ་བཞིན་དུ་སྙིང་པོའི་འདབ་མ་དེ་ལ་མི་གཡོ་བར་ལེགས་པར་གནས་ཏེ་གང་ན་ནང་ཡངས་པ་ཞེས་བྱ་བའི་མཚོ་ཡོད་པ་དེར་ཉེ་བར་འགྲོ་སྟེ། རྣམ་པ་སྣ་ཚོགས་པའི་གླུ་དང་རྔ་སྒྲ་དང་ལྡན་པ་དང་རོལ་ཆ་
[294b.6]འཛིན་པའི་མཁན་པོ་དང་གར་དང་དགོད་པ་དང་འགྱིང་བ་དང་གླུ་ཉེ་བར་ལེན་པ་དང་བཅས་པས་དེ་རྣམས་ནང་ཡངས་པ་ཞེས་བྱ་བའི་མཚོ་དེར་ཉེ་བར་འགྲོའོ། །མཚོ་དེའི་ཉེ་འཁོར་ན་ཡང་ཁང་བཟངས་ལྔ་བརྒྱས་ཉེ་བར་བསྐོར་བ་རིན་པོ་ཆེ་སྣ་བདུན་གྱི་ལན་ཀན་མང་པོ་ཆེས་རྣམ་པར་བཀྲ་
[294b.7]བའི་ཡོན་ཏན་གྱིས་ཆེས་གསལ་བར་བྱེད་པ་ཉེ་འཁོར་ཡང་ཤིན་ཏུ་དགའ་བས་ལྷ་རྣམས་རྩེ་བའི་ས་དང་མངོན་པར་ལྡན་པར་གྱུར་པ། ཁང་བཟངས་རྣམ་པ་དུ་མ་ལ་ཁ་ཅིག་ནི་སྐར་ཁུང་དང་བཅས་པ་སྟེགས་བུ་དང་བཅས་པ་སྟེང་ཡོངས་སུ་རྒྱས་པ། མཆོག་ཏུ་རབ་ཏུ་དགའ་བའི་
[295a]
[295a.1]ཟས་དང་སྐོམ་དང་སྟན་རྣམ་པ་དུ་མ་དང་བཅས་པ་རྣམས་ཕན་ཚུན་དུ་ཀུན་ནས་ཆགས་པའི་ཡིད་ཀྱིས་རྟག་པར་ཡང་ཟས་ལ་ཆེད་ཆེར་བྱེད་པའི་དགའ་བས་གནས་པ་དང་། ལྷ་དང་ལྷ་མོའི་ཚོགས་རྣམས་རྟག་ཏུ་རྔ་སྐད་ཡན་ལག་ལྔ་དང་ལྡན་པས་མང་དུ་དགའ་བ་དེ་དག་
[295a.2]རྣམས་དེ་ལྟར་དགའ་ཞིང་བདེ་བས་གནས་པ་རྣམས་ཆགས་པའི་ཡིད་དང་ལྡན་པས་ལྷན་ཅིག་ཁོ་ནར་པད་མའི་སྙིང་པོའི་ནང་དུ་ལེགས་པར་རབ་ཏུ་གནས་ཤིང་ནམ་མཁའ་ལ་ཀུན་དུ་གནས་ཏེ། འཐབ་བྲལ་གྱི་མངའ་བདག་མུ་སུ་ལུན་དྷ་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་ཏེ། 
[295a.3]གང་ན་ནང་ཡངས་པ་ཞེས་བྱ་བའི་མཚོ་ཡོད་པ་དེར་ཉེ་བར་འགྲོའོ། །དེར་ཉེ་བར་ཕྱིན་པ་དང་དེ་ལ་མང་དུ་དགའ་བར་བྱེད་པ་དང་། ཀུན་དུ་སྤྱོད་པར་བྱེད་པའི་ལྷ་གང་ཡིན་པ་དེ་དག་རྣམས་མངོན་པར་མཐོང་ཞིང་རྣམ་པ་སྣ་ཚོགས་པའི་རྔ་དང་རོལ་མོའི་སྒྲ་དང་ལྡན་པ་དེ་རྣམས་ཀྱིས་ཀྱང་
[295a.4]མུ་སུ་ལུན་དྷ་དེ་མཐོང་ནས་ཤིན་ཏུ་ཡང་བཅུ་འགྱུར་གྱིས་རབ་ཏུ་དགའ་བར་གྱུར་པའི་ཡིད་ཅན་དེ་དག་རྣམས་ཁང་བཟངས་ཐམས་ཅད་ནས་དང་། ཁང་བུའི་ཕྲེང་བ་ཐམས་ཅད་ནས་དང་པད་མའི་རྫིང་བུ་ཐམས་ཅད་ནས་དང་། གནས་གཞན་ཐམས་ཅད་ནས་ཀྱང་ལྷ་དེ་དག་རྣམས་ལྷན་
[295a.5]ཅིག་ཁོ་ནར་ལངས་ནས་སྙན་ཞིང་སྒྲ་དང་རྣམ་པར་འགྱུར་བ་དང་ལྡན་པའི་ཡིད་ཆེས་རབ་ཏུ་དགའ་བས། གང་ན་འཐབ་བྲལ་གྱི་མངའ་བདག་མུ་སུ་ལུན་དྷ་ནམ་མཁའ་ལ་རྒྱུ་བས་གནས་པ་དེར་ཐམས་ཅད་འཁོད་པར་གྱུར་ལ། ཐབས་ཅིག་ཏུ་ལེགས་པར་སྐྱེས་པའི་གུས་པ་དང་དགའ་
[295a.6]བ་དང་ལྡན་པས་དེ་དེ་ན་དེ་ལྟར་ནམ་མཁའ་ལ་ལེགས་པར་གནས་པ་མངོན་པར་མཐོང་ནས་ཐལ་མོ་སྤྱི་བོར་སྦྱར་ནས་ལུས་ཀུན་གྱིས་ཕྱག་འཚལ་ཏེ། ལྷ་དེ་དག་རྣམས་ཐམས་ཅད་ཀྱིས་ཀྱང་མུ་སུ་ལུན་དྷ་དེ་མདུན་དུ་བྱས་ནས་གར་དང་ལྡན་པས་གང་ན་མཚོ་ནང་ཡངས་པ་ཞེས་བྱ་བ་ཡོན་
[295a.7]ཏན་ཐམས་ཅད་ཕུན་སུམ་ཚོགས་པ་གཞལ་ཡས་ཁང་གི་ཕྲེང་བ་དུ་མ་རྣམ་པ་སྣ་ཚོགས་པས་རྣམ་པར་བརྒྱན་པ། ཆགས་པར་གྱུར་པའི་སྒྲའི་ཁྱད་པར་སྣ་ཚོགས་སྒྲོགས་པ། ལྗོན་ཤིང་བརྒྱ་སྟོང་དུ་མ་དང་ལྡན་པ་ཉི་མ་བརྒྱ་སྟོང་བས་ཆེས་ལྷག་པའི་འོད་འབར་བའི་ལྷའི་ཚོགས་ཀྱིས་
[295b]
[295b.1]ཡོངས་སུ་བསྐོར་ཞིང་རྟག་ཏུ་སྤྲོ་བའི་འཐབ་བྲལ་བའི་ལྷ་རྣམས་ཀྱིས་ས་དེ་དག་ཏུ་སླེབ་ནས། འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དེ་ས་གཞི་ལ་ལེགས་པར་བཞུགས་པ་ལ་རབ་ཏུ་དགའ་བ་མཆོག་དང་ལྡན་པའི་ལྷ་རྣམས་ཀྱིས་བསྟོད་པར་འགྱུར་ཞིང་། དེས་ལྷ་
[295b.2]དེ་རྣམས་ཀྱང་ཚིག་རྣམ་པ་དུ་མས་མགུ་བར་བྱས་ནས་གང་ན་མཚོའི་འཇུག་ངོགས་ཡོད་པ་དེར་དེ་དག་རྣམས་ལེགས་པར་འགྲོའོ། །དེ་དག་རྣམས་དེར་ཉེ་བར་སོང་ནས་དེ་དག་ཀྱང་མཐོང་ན་ཡིད་འཕྲོག་པ་ཞེས་བྱ་བའི་ཁང་བཟངས་ཡོད་པ་དེར་འཇུག་གོ། །དེར་ཞུགས་པ་ན་ཡང་རིན་
[295b.3]པོ་ཆེ་སྣ་བདུན་གྱི་འོད་ཀྱི་ཕྲེང་བ་དང་ལྡན་པའི་ཆ་ཤས་རྣམ་པ་སྣ་ཚོགས་པར་རྣམ་པར་བཀྲ་བས་ཡོན་ཏན་དུ་མའི་དཔལ་སྟོང་ཕྲག་དང་ལྡན་ཞིང་ལྷ་དང་ལྷ་མོའི་ཚོགས་ཐམས་ཅད་ཀྱིས་མཚུངས་པར་མཆོད་པར་བྱེད་དེ། འཐབ་བྲལ་བ་རྣམས་ཀྱི་མངའ་བདག་དེ་དེར་ལེགས་པར་ཞུགས་
[295b.4]པའི་ཚེ་ནི་ལྷ་རྫས་མཆོག་གི་དཔལ་མཆོག་དང་ལྡན་པའི་རིན་པོ་ཆེ་སྣ་བདུན་གྱིས་རྣམ་པར་བཀྲ་བར་བྱས་པའི་སེང་གེའི་ཁྲི་ལ་ཐམས་ཅད་ཀྱི་བདེ་བ་སྟོན་པའི་ལྷའི་རྒྱལ་པོ་དེ་ལེགས་པར་བཞུགས་ཏེ། མཆོག་ཏུ་དགའ་བས་ལྷག་པར་དགའ་བ་ཆེས་རྒན་པའི་ལྷའི་ཚོགས་ཀྱིས་ཡོངས་སུ་བསྐོར་
[295b.5]ཞིང་མདུན་དུ་བདར་ནས་ལྷ་བརྒྱ་སྟོང་དུ་མས་ཉེ་བར་མཛེས་པར་གྱུར་པ་ན། དེ་ནས་ལྷའི་རྒྱལ་པོ་དེ་ཉིད་ཀྱིས་དེ་དག་རྣམས་ན་སོ་ཆེས་ལྷག་པས་རྒན་པའི་ལྷ་དེ་རྣམས་ལ་དྲིས་པ། བདག་ཅག་གི་བླ་མའི་མཆོག་དུས་རིང་པོ་ནས་མཇལ་བའི་འཐབ་བྲལ་གྱི་མངའ་བདག་ཅིའི་ཕྱིར་པད་
[295b.6]མ་ལ་ལེགས་པར་ཞོན་ནས་འདིར་བྱོན། དེ་ནས་མུ་སུ་ལུན་དྷ་དེས་ལྷ་དེ་དག་ལ་འདི་སྐད་ཅེས་སྨྲས་ཏེ། ལྷ་ཁྱེད་རྣམས་ངས་ངོ་མཚར་ཆེ་བ་པད་མའི་ནང་དུ་མཐོང་ནས་ངེད་ལྷ་དང་ལྷ་མོའི་ཚོགས་ཐམས་ཅད་ཀྱིས་ཀུན་ཏུ་གང་བ་པད་མ་གང་ལ་ཞོན་ནས་འདིར་འོངས་ལ། དེར་
[295b.7]ཡང་རྒྱ་ཆེར་འཐབ་བྲལ་གྱི་བདག་པོ་དེ་ལ་ཤིན་ཏུ་ཡོན་ཏན་ཕུན་སུམ་ཚོགས་པ་ཐམས་ཅད་རྣམ་པ་དུ་མའི་སྒོ་ནས་མཁྱེན་པར་བྱེད་དེ། རྒན་པའི་མཆོག་དེ་དག་ཐམས་ཅད་ཀྱིས་སྔར་བཞིན་ནོ། །དེ་ནས་དེ་ཐོས་པ་དང་ལྷ་གང་དག་ཆེས་ལྷག་པར་བལྟ་ན་སྡུག་ཅིང་མཐོང་བ་ནི་ཆེས་
[296a]
[296a.1]དགེ་ལེགས་སུ་འགྱུར་བ་དེ་དག་གིས་འཐབ་བྲལ་གྱི་མངའ་བདག་མུ་སུ་ལུན་དྷ་དེ་ལ་སྐྱེས་པའི་རབས་དེ་དག་ངེས་པར་མཁྱེན་པར་བྱེད་དེ། ལྷ་ཉིད་ཀྱི་ཞལ་སྔ་ནས་ཇི་ལྟ་བ་བཞིན་དུ་གསན་ལགས་དང་། གང་གི་བདག་ཉིད་ཆེན་པོ་དེ་དང་གང་དག་གི་ཡང་གཟི་བརྗིད་
[296a.2]ཆེན་པོ་དང་ལྡན་པ་དེའི་ནང་ཡིན་ལ། པད་མ་ཆེན་པོ་དེའི་ནང་ནི་དེ་སྲིད་ཅིག་གི་འདོད་པར་བྱ་བ་མཆོག་དང་ལྡན་པ་དང་། ཡོན་ཏན་དུ་མ་དེ་སྲིད་དང་ལྡན་པའི་རྣམ་པ་དེ་ལྟ་བུ་འཐབ་བྲལ་བ་རྣམས་ཀྱི་ལྷའི་རིས་འདི་རྣམས་ན་རྣམ་པ་དེ་ལྟ་བུ་ལས་རྫས་གཞན་ཡོད་པ་ནི་མ་ཡིན་ཏེ། ཅི་
[296a.3]ལྟར་དེའི་ནང་དུ་འདི་ལྟར་ཐོས་ཏེ། ཇི་ལྟར་གྲགས་པ་གསེར་ཐུབ་ཞེས་བྱ་བའི་བཅོམ་ལྡན་འདས་བླ་ན་མེད་པ་སྐྱེས་བུ་འདུལ་བ། ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་འཇིག་རྟེན་དུ་བྱུང་བར་གྱུར་ལ། དེས་བསྟན་པར་གྱུར་པའི་ཆོས་ནི་དང་པོར་དགེ་བ། བར་དུ་དགེ་
[296a.4]བ། ཐ་མར་དགེ་བ། དོན་བཟང་པོ། །ཚིག་འབྲུ་བཟང་པོ་འབའ་ཞིག་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བའི་ཆོས་སྟོན་པར་མཛད་དེ། ཇི་ལྟར་འདི་ནི་གཟུགས་སོ། །འདི་ནི་གཟུགས་ཀུན་དུ་འབྱུང་བའོ། །འདི་ནི་གཟུགས་འགོག་པའོ། །
[296a.5]འདི་ནི་གཟུགས་འགོག་པར་འགྲོ་བའི་ལམ་མོ་ཞེས་དེ་ལྟར་རྟོགས་པར་བྱེད་པའི་ཆོས་དང་པོ་དང་ཐ་མ་དང་བར་དུ་དགེ་བ་བསྟན་པར་གྱུར་ཏོ། །དེའི་གསུང་རབ་ཀྱིས་འཛམ་བུའི་གླིང་གི་ཡུལ་ལྗོངས་སྟོང་ཕྲག་བརྒྱའི་སྐྱེ་བོ་རབ་ཏུ་མང་པོ་རྣམས་ཀྱིས་བདེན་པ་མཐོང་བར་འགྱུར་ཞིང་
[296a.6]ཁྱད་པར་དུ་འཕགས་པའི་འབྲས་བུ་རྣམས་ལ་ཉེ་བར་ལོངས་སྤྱོད་པ་དང་རིམ་གྱིས་ཇི་ལྟ་བ་བཞིན་དུ་ཕྱིར་མི་ལྡོག་པ་དང་། རྒྱུན་དུ་ཞུགས་པ་དང་དེ་བཞིན་དུ་བསམ་གཏན་བཞི་པ་ཐོབ་པ་དང་བསམ་གཏན་གསུམ་པ་ཐོབ་པ་དང་ཇི་སྲིད་དུ་བསམ་གཏན་དང་པོ་ཐོབ་པའི་བར་དུ་སྐྱེས་བུའི་
[296a.7]མཛད་པ་དག་མཛད་ནས། སྐྱེ་བོ་ལྷག་མ་རྣམས་ཀྱང་དགེ་བའི་རྩ་བ་བཅུ་ལ་སྤྱོད་པས་ཆོས་པར་གྱུར་པའི་ཡུལ་ལྗོངས་པ་བྱེ་བ་ཕྲག་སྟོང་ནི་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་ལ་བཀོད་ནས་གཟིགས་པ་གཞན་གང་ཞིག་ནི་ངའི་གདུལ་བྱར་གྱུར་པ་ཡིན་ན། དེས་མི་ལས་ཤིན་
[296b]
[296b.1]ཏུ་འདས་པའི་ལྷའི་མིག་གིས་གཟིགས་པ་ནི། ཇི་ལྟར་འཐབ་བྲལ་གྱི་ལྷ་རྣམས་ཀྱི་ནང་ན་ངའི་གདུལ་བྱའི་ལྷ་ཡོད་པ་ནི་དེ་དག་གི་མངའ་བདག་ཏུ་གྱུར་པ་སོའུ་མྱོའི་མིང་ཅན་དེའི་ཡང་དགེ་བ་རྣམས་ནི་ནང་དུ་ནུབ་པར་གྱུར་ཅིང་བག་མེད་པས་ཀྱང་བག་མེད་པར་གནས་པ་དེ་དང་ཉེ་བར་
[296b.2]གནས་པའི་ལྷ་གཞན་རྣམས་ལས་ཀྱང་གང་དག་དབང་པོ་ཡོངས་སུ་སྨིན་པ་རྣམས་ཀྱང་བག་མེད་པས་བག་མེད་པར་གནས་པར་གྱུར་ལ། དེ་དག་ལ་ཐུགས་བརྩེ་བའི་ཕྱིར་བཅོམ་ལྡན་འདས་གསེར་ཐུབ་དེ་འཇིག་རྟེན་འདིར་བཞུགས་པར་གྱུར་ཏེ། ལྷ་རྣམས་ལ་ཕན་པར་བཞེད་
[296b.3]པས་དང་འཐུན་པར་མཛད་པའི་དོན་གྱི་ཕྱིར་དང་། སྡུག་བསྔལ་ཟད་པའི་དོན་དུ་དང་། བག་མེད་པས་འདྲེ་བ་དང་བྲལ་བར་བྱ་བའི་ཕྱིར་ཏེ། ཟག་པ་ཟད་པ་སྟོང་ཕྲག་ལྔས་ཡོངས་སུ་བསྐོར་ནས་དེ་འཐབ་བྲལ་ན་གནས་པ་རྣམས་ཐམས་ཅད་བས་ཀྱང་མང་བས་ཆེས་ལྷག་པ་ཉིད་ཀྱི་
[296b.4]འོད་ཕལ་པོ་ཆེ་ཆེས་ལྷག་པར་འཕྲོ་བར་མཛད་པར་གྱུར་ཏོ། །དེ་མངོན་པར་མཐོང་ནས་ཀྱང་ལྷ་རྣམས་གང་དག་གིས་ནམ་ཡང་ཐམས་ཅད་མཁྱེན་པ་སྔར་མ་མཐོང་བ་དེ་དག་རྣམས་ཆེས་ལྷག་པར་ཡང་ངོ་མཚར་སྐྱེས་ཏེ། སྔར་མེད་པའི་ལྷ་ཉིད་ཀྱི་གཟུགས་འདི་ནི་ཡོན་ཏན་དུ་
[296b.5]མས་ལྷག་པའི་གཞན་རྣམས་དང་འདྲ་བ་མ་ཡིན་པའི་གཟུགས་འདིས་ནི་ལྷའི་འཇིག་རྟེན་འདི་མ་ལུས་པ་འོད་འདིས་ཀུན་དུ་བཀང་ངོ་། །དེ་དང་ཐག་ཉེ་བར་སོང་ནས་དེ་ཐོས་པས་ཀྱང་མངོན་པར་མཐོང་ནས། ལྷ་དེ་དག་རྣམས་མཆོག་ཏུ་ངོ་མཚར་བ་སྐྱེས་པར་གྱུར་ཏོ། །གང་ཡང་
[296b.6]དེའི་ཆ་བྱད་ནི་ཇི་ལྟ་བུ་ཞིག་འཛིན་པ་ཡིན་ཞེས་ཏེ། གང་དག་རྣམས་ལྷ་འདི་དང་བསྙེན་ནས་གནས་པར་གྱུར་ཏོ། །དེ་ནས་ལྷ་དེ་དག་རྣམས་ཀྱང་རྣམ་པ་སྣ་ཚོགས་པའི་པད་མའི་རྫིང་བུ་སྤངས་ནས་གང་ན་བཅོམ་ལྡན་འདས་གསེར་ཐུབ་ཡོད་པ་དེར་བལྟ་བར་བྱ་བའི་དོན་དུ་ཉེ་བར་
[296b.7]འགྲོའོ། །དེ་ནས་བཅོམ་ལྡན་འདས་ཀྱིས་ཀྱང་དེ་དག་མངོན་པར་གཟིགས་པ་དང་ནམ་མཁའ་ལ་འཕགས་ནས་བཞུགས་པར་གྱུར་ཏོ། །བཞུགས་ནས་ཀྱང་རྣམ་པ་སྣ་ཚོགས་པའི་རྫུ་འཕྲུལ་མངོན་པར་འདུ་མཛད་པར་གྱུར་ཏེ། ཡོན་ཏན་དུ་མའི་རྣམ་པར་རྟོག་པ་འབྱུང་བ་
[297a]
[297a.1]རྣམས་སོ། །དེ་ཡང་ལུས་ཀྱི་སྟོད་ནས་ཆུ་འབབ་པ་རྣམས་ནི་མདོག་དང་རོ་དང་དྲི་ཕུན་སུམ་ཚོགས་པ་རྣམ་པ་དེ་སྲིད་དང་ལྡན་པའི་ཁྱད་པར་གང་དག་གིས་ལྷའི་ཆུ་གང་ཡིན་པ་རྣམས་རྣམ་པ་ཐམས་ཅད་ཀྱི་སྒོ་ནས་བཅུ་དྲུག་གི་ཆར་ཡང་མི་ཕོད་དོ། །ལུས་ཀྱི་
[297a.2]སྟོད་ཀྱི་ཉེ་འཁོར་དག་ནས་རྣམ་པ་དུ་མར་རབ་ཏུ་འབར་བར་བྱེད་པའི་ཁ་དོག་དུ་མ་དང་ལྡན་པའི་མེས་ཁྱབ་པར་གྱུར་པ་ལ་འདི་ལྟ་སྟེ། སྔོན་པོ་དང་སེར་པོ་དང་དམར་པོ་དང་ལེ་བརྒན་གྱི་མདོག་དང་ལྡན་པ་རྣམས་སོ། །ཡང་རྫུ་འཕྲུལ་གཞན་ཡང་བཅོམ་ལྡན་འདས་དེས་མཛད་པར་
[297a.3]གྱུར་པ་རྣམས་ལ་འདི་ལྟ་སྟེ། གཅིག་ཏུ་གྱུར་ནས་བརྒྱ་ཕྲག་རྣམས་སུ་འགྱུར་བ་དང་། བརྒྱ་སྟོང་དུ་འགྱུར་ཞིང་ལྷའི་འཇིག་རྟེན་འདི་མ་ལུས་པར་གང་བར་བྱེད་དོ། །འོད་ཟེར་རྣམས་དང་བདག་གི་དངོས་པོ་ཡང་སླར་ཡང་གཅིག་ཏུ་འགྱུར་རོ། །གཞན་ཡང་བཅོམ་ལྡན་འདས་
[297a.4]ཀྱིས་མཆོག་ཏུ་གྱུར་པའི་རྫུ་འཕྲུལ་འདིར་མཛད་པར་གྱུར་པ་ལ་ཇི་ལྟར་ལྷའི་ས་དེ་དག་རྣམས་གང་ཡིན་པ་དེའི་ཕྱག་གཅིག་གིས་བཏེག་ནས་ལག་པའི་མཐིལ་དུ་འཇོག་གོ། །ནགས་དང་ཉེ་བའི་ནགས་དང་རྫིང་བུ་དང་འབབ་ཆུ་དང་ལྡན་པའི་ལྷའི་ཚོགས་དང་བཅས་པ་ནམ་མཁའ་ལ་
[297a.5]འཕེན་པར་བྱེད་ཅིང་། ཇི་ལྟ་ཇི་ལྟར་མིག་གི་ཡུལ་ལས་ཤིན་ཏུ་འདའ་བར་བྱེད་དེ། ཕྱིར་ཡང་དེ་ཁོ་ན་བཞིན་དུ་བཤིག་ནས་སླར་ལེགས་པར་འཇོག་གོ། །གཞན་ཡང་བཅོམ་ལྡན་འདས་དེས་རྫུ་འཕྲུལ་ཆེན་པོ་དག་མཛད་པར་གྱུར་ཏེ། དེ་ཡང་རི་རྣམས་གང་དག་ལས་ཆེས་
[297a.6]ཆེ་བའི་ཚད་དང་ལྡན་པ་དེ་རྣམས་བཅོམ་ལྡན་འདས་ཀྱིས་རྩ་བ་ནས་བཏེག་ནས་ནམ་མཁའ་ལ་རྣམ་པར་འཕེན་པར་བྱེད་དེ། ནགས་དང་ཉེ་བའི་ནགས་དང་བཅས་པ་དང་རྫིང་བུ་དང་འབབ་ཆུ་དང་སྨན་ལྗོངས་དང་ལྡན་པ་དང་ལྷའི་ཚོགས་རྣམས་ཀྱིས་ཡོངས་སུ་བསྐོར་བ་དང་བཅས་པ་རྣམས་
[297a.7]ཀྱིས་ཇི་ལྟར་གང་དུ་ཕྱིན་པ་ཡང་མི་ཤེས་པར་བྱེད་དོ། །ཕྱིར་ཡང་དེ་ཁོ་ན་བཞིན་དུ་འབེབས་པར་བྱེད་ན་ཡང་ཅི་འདིར་རྐང་པ་ཡང་ཀུན་དུ་བསྐྱོད་པར་གྱུར་ཏམ་ཞེས་དེ་ལྟར་ཚོགས་པ་རྣམས་ཇི་ལྟ་བ་བཞིན་དུ་མི་ཤེས་པར་བྱེད་དོ། །གཞན་ཡང་བཅོམ་ལྡན་འདས་འདིས་རྫུ་འཕྲུལ་
[297b]
[297b.1]མཛད་པར་གྱུར་ཏེ། རྣམ་པ་དུ་མ་དང་ཁ་དོག་དུ་མ་དང་རྣམ་པར་རྟོག་པ་དུ་མ་དང་ཆ་བྱད་དུ་མ་དང་ཡོན་ཏན་སྣ་ཚོགས་པ་དང་ལྡན་པའི་གཟུགས་སུ་བདག་ཉིད་ཀྱི་དངོས་པོ་བྱེད་པ་ནི་རིའི་རྩེ་མོ་རྣམས་སུ་མཐོང་ལ། ནགས་གཞན་དང་གཞན་གྱི་ནང་དུ་ཡང་མཐོང་ལ་པད་མའི་རྫིང་བུ་
[297b.2]རྣམས་ཀྱི་ནང་དུ་ཡང་མཐོང་ངོ་། །ཁང་བཟངས་ཀྱི་ཕྲེང་བ་རྣམས་ལ་ཡང་མཐོང་ངོ་། །ལྗོན་ཤིང་གི་རྩེ་མོར་ཡང་མཐོང་ངོ་། །གཙང་པོའི་འགྲམ་དང་མཚེའུ་རྣམས་ལ་ཡང་མཐོང་ལ་སྐྱེད་མོས་ཚལ་དང་ཉེ་བའི་ནགས་སུ་ཡང་མཐོང་ཞིང་ཐམས་ཅད་དུ་བསམ་གཏན་དང་ལྡན་པར་གྱུར་
[297b.3]པ་སྟེ། རྣམ་པ་དུ་མར་ཡང་ནམ་མཁའ་ལ་གཟིམས་ཆ་ལ་ལོངས་སྤྱོད་པར་མཛད་ཅིང་ཕྱིར་ཡང་བཞུགས་པར་མཛད་དེ། སླར་ཡང་ནམ་མཁའ་ལ་འཆག་པ་ལ་ཀུན་དུ་སྦྱོར་བ་མཛད་དོ། །ཕྱིར་ཡང་བཞུད་པར་མཛད་ཅིང་བཞུགས་པར་ཡང་མཛད་དོ། །གཞན་ཡང་བཅོམ་ལྡན་
[297b.4]འདས་ཀྱིས་རྫུ་འཕྲུལ་འདི་མཛད་པར་གྱུར་ཏེ། གང་དག་གི་ཁྱད་པར་གྱིས་རྔ་སྐད་ཡན་ལག་ལྔ་དང་ལྡན་པ་འདི་ཇི་ལྟ་བ་བཞིན་དུ་མཛེས་པ་མ་ཡིན་པའི་རྣམ་པ་དེ་སྲིད་ཀྱི་གསུང་དབྱངས་ཀྱིས་ཆོས་རྣམས་བསྟན་པར་གྱུར་ལ་ཅི་ལྟར་མིའི་རྔ་སྒྲའི་ཁྱད་པར་གྱིས་མི་རྣམས་ཀྱི་ནང་ན་བྱ་རོག་གི་
[297b.5]སྒྲ་མི་མཛེས་པ་དེ་ལྟར་ལྷའི་ཚོགས་ཐམས་ཅད་མི་མཛེས་པར་གྱུར་ཏོ། །དེ་ཐོས་ནས་ཀྱང་ལྷ་གང་དག་རྣམས་གླུའི་མྱོས་པས་རྒྱགས་པ་དེ་ཐམས་ཅད་ཀྱང་ལེགས་པར་མྱོས་པ་དང་བྲལ་བར་འགྱུར་རོ། །གཞན་ཡང་བཅོམ་ལྡན་འདས་ཀྱིས་རྫུ་འཕྲུལ་མཛད་པར་གྱུར་ཏེ། འདི་ལྟ་སྟེ། 
[297b.6]ནམ་མཁའ་ལ་ལྷའི་བུ་མོ་དང་ལྷ་རྣམས་རྣམ་པ་དེ་སྲིད་དག་སྤྲུལ་པ་གང་དག་གི་ཁྱད་པར་གྱིས་འཐབ་བྲལ་གྱི་ལྷ་འདི་དག་རྣམས་སྲིན་བུ་མེ་ཁྱེར་དང་འདྲ་བ་ཙམ་དུ་ཡང་མི་འགྱུར་ཏེ། ཚད་དང་ཁ་དོག་དང་དབྱིབས་དང་གཟུགས་དང་ཆ་བྱད་དང་རྒྱན་དང་ཉེ་བའི་ནགས་རྣམས་ཀྱི་བདེ་བའི་ཁྱད་པར་
[297b.7]ཅན་གྱི་སྤྲུལ་པའི་ལྷ་དེ་རྣམས་མཐོང་ནས་བདག་ཅག་རང་རྣམས་རྩྭ་དང་འདྲ་བར་ཤེས་པར་གྱུར་ནས་སྤུ་དུ་མ་ལངས་པ་དང་། འཐབ་བྲལ་གྱི་ལྷ་རྣམས་ངོ་ཚ་བ་དང་བཅས་པར་གྱུར་ཅིང་ཁ་ཉེན་པ་དང་བཅས་པར་གྱུར་པ་དང་། གཟུགས་ལང་ཚོ་དང་འདོད་པས་རྒྱགས་པ་དང་བྲལ་བ་ལེགས་
[298a]
[298a.1]པར་སྐྱེས་སོ། །དེ་ལྟར་འཐབ་བྲལ་གྱི་ལྷ་དེ་དག་གི །བཅོམ་ལྡན་འདས་དེས་དབང་པོ་མཆོག་དང་མཆོག་མ་ཡིན་པ་མཁྱེན་པ་དང་བསམ་པ་མཁྱེན་པ་དང་རྒྱུ་འབྲས་ཀྱི་རྣམ་པར་སྨིན་པ་མཁྱེན་པ་དང་ཆགས་པ་མེད་པར་མཁྱེན་པ་པོ་འཇིག་རྟེན་ལ་ཕན་པར་ཞུགས་
[298a.2]པ་མཆོག་ཏུ་ཐུགས་རྗེ་ཆེན་པོ་དང་ལྡན་པས། གང་ན་སོའུ་མྱོ་ཞེས་བྱ་བ་འཐབ་བྲལ་བ་རྣམས་ཀྱི་མངའ་བདག་ཡོད་པ་དེར་ཡང་ཆོ་འཕྲུལ་དེ་དག་རྣམས་མཛད་པར་གྱུར་པ་ན། ད་ལྟར་སོའུ་མྱོ་ཞེས་བྱ་བའི་འཐབ་བྲལ་བ་རྣམས་ཀྱི་མངའ་བདག་ཀྱང་མཆོག་ཏུ་བག་མེད་པར་གྱུར་པ་རྣམས་
[298a.3]ཇི་ལྟ་བ་བཞིན་དུ་ཐམས་ཅད་དུ་ཉེ་བར་བཅོམ་པར་འགྱུར་རོ། །དུས་དེ་དག་གི་ཚེ་ན་ཡང་འཐབ་བྲལ་གྱི་མངའ་བདག་སོའུ་མྱོ་ཞེས་བྱ་བ་དེ་དང་། ལྷའི་ཚོགས་ཐམས་ཅད་ཀྱང་པད་མ་ཆེན་པོ་འདི་ལས་བྱུང་སྟེ་གནས་པ་ནི་ཇི་ལྟར་འཐབ་བྲལ་གྱི་མངའ་བདག་མུ་སུ་ལུན་དྷ་ཁྱོད་སྐྱེད་མོས་
[298a.4]ཚལ་གྱི་ལྟད་མོ་ལ་འགྲོ་བ་བཞིན་ནོ། །དེ་ནས་བཅོམ་ལྡན་འདས་ཀྱིས་པད་མ་ཆེན་པོ་དེའི་ནང་དུ་རྫུ་འཕྲུལ་གྱི་ཆོ་འཕྲུལ་དེ་དག་རྣམས་ཀྱིས་ནི་སོའུ་མྱོའི་རྒྱགས་པ་དང་བྲལ་བར་བྱ་བའི་དོན་དུ་ཡིན་ཞིང་། པད་མ་ཆེན་པོ་འདིའི་ནང་དུ་སྤྲུལ་པ་འདི་དག་རྣམས་གང་ཡིན་པ་འདི་དག་ཐམས་
[298a.5]ཅད་ནི་འཐབ་བྲལ་གྱི་མངའ་བདག་ཁྱོད་ཀྱིས་སྔར་མ་མཐོང་བ་དེ་དག་རྣམས་ཡིན་ཏེ། སྐྱེད་མོས་ཚལ་དང་རྫིང་བུ་དང་ཆུ་ཀླུང་དང་རི་དང་ཁང་བཟངས་དང་སྤྱོད་ཡུལ་རྣམས་དགའ་བའི་རྣམ་པར་རྟོག་པ་དུ་མ་དང་ལྡན་པ་དེ་དག་རྣམས་ནི་སོའུ་མྱོ་དེའི་བག་མེད་པ་དང་འདྲེ་བ་བྲལ་བར་བྱ་བའི་དོན་
[298a.6]དུའོ། །དེ་ནས་པད་མ་ཆེན་པོ་འདིའི་ནང་དུ་ཞུགས་པ་རྣམས་དང་། སྤྲུལ་པ་ཐམས་ཅད་ཀྱང་བརྗོད་ནས་གང་ན་འཐབ་བྲལ་བ་རྣམས་ཀྱི་མངའ་བདག་སོའུ་མྱོ་ཡོད་པ་དེའི་པད་མ་དེའི་སྟེང་དུ་བརྟོལ་ལོ། །བརྟོལ་ནས་སྟེང་དུ་ངེས་པར་བྱུང་བའི་པད་མའི་འདབ་མ་བྱེ་བ་ཕྲག་བརྒྱ་སྟོང་པ་
[298a.7]ལ་གནས་པར་གྱུར་པ་ལ་དེའི་སྙིང་པོ་འདི་ལ་ནི་བཅོམ་ལྡན་འདས་ལེགས་པར་བཞུགས་སོ། །འདབ་མ་རྣམས་ལ་ཡང་ཉན་ཐོས་རྣམས་རྣམ་པ་སྣ་ཚོགས་པའི་རྫུ་འཕྲུལ་བྱེད་པ་རྣམས་དེ་དག་ལ་ལ་ནི་ནམ་མཁའི་དཀྱིལ་དུ་འཕགས་པར་བྱེད་དེ་ཕྱིར་ཡང་པད་མའི་ནང་དུ་རྗེས་སུ་ཞུགས་སོ། །
[298b]
[298b.1]གཞན་ཡང་ཉན་ཐོས་གཞན་དག་རྣམས་ནི་གླང་པོ་ཆེ་དང་རྟའི་རྒྱབ་ཏུ་ཞོན་ནས་ནམ་མཁའི་དཀྱིལ་དུ་འཕགས་ཏེ་འབྱུང་ངོ་། །གཞན་ཡང་མཆོག་ཏུ་དྲི་ཞིམ་པ་རྣམ་པ་སྣ་ཚོགས་པའི་ཆར་གྱི་རྒྱུན་ཀུན་དུ་འབེབས་པར་བྱེད་དེ་ཉན་ཐོས་དེ་དག་རྣམས་རྫུ་འཕྲུལ་རྣམ་པ་སྣ་ཚོགས་པ་བྱེད་དོ། །
[298b.2]དེ་ནས་འཐབ་བྲལ་བ་རྣམས་ཀྱི་མངའ་བདག་སོའུ་མྱོ་ཡིད་རབ་ཏུ་དང་བ་དང་ལྡན་པ་སྔོན་ལེགས་པར་བྱས་པའི་ལས་རྣམས་ཀྱིས་བསྐུལ་བས་འདི་སྙམ་དུ་སེམས་པར་གྱུར་ཏེ། འདི་ལྟ་བུ་འདི་དག་རྣམས་གང་གི་མཐུ་སྟོབས་ཡིན་ན། གང་དག་གི་ཁྱད་པར་གྱིས་བདག་ཅག་རྣམས་གཟུགས་དང་
[298b.3]མཐུ་སྟོབས་ཀྱིས་ཀྱང་ཆུང་ཟད་ཀྱང་མ་ཡིན་ཞེས་སོ། །དེ་ནས་གང་དུ་ལས་བྱས་པ་ལྷའི་སྤྱན་གྱིས་ཀུན་ནས་གཟིགས་པའི་བཅོམ་ལྡན་འདས་ཀྱིས་ཉན་ཐོས་རྣམས་ལ་བཀའ་སྩལ་པ། སོའུ་མྱོ་འདི་ནི་ལྷ་དང་བཅས་པའི་འཇིག་རྟེན་རྣམས་དང་བདུད་དང་བཅས་པ་དང་དགེ་སྦྱོང་དང་བྲམ་ཟེའི་རིགས་
[298b.4]དང་བཅས་པའི་སྐྱེ་དགུ་རྣམས་ཀྱི་དང་སྟེ། ལྷ་དང་མི་དང་ལྷ་མ་ཡིན་དུ་བཅས་པ་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཞེས་བྱ་བ་ཇི་ལྟ་བ་བཞིན་དུ་ཐམས་ཅད་མཁྱེན་པ་ཐམས་ཅད་གཟིགས་པ་འདིས་འཇིག་རྟེན་འདི་རྣམས་ཐམས་ཅད་ལ་ཆོས་སྟོན་པར་མཛད་པ་ཡིན་ཏེ། དང་པོར་
[298b.5]དགེ་བ་བར་དུ་དགེ་བ་ཐ་མར་དགེ་བ་དོན་བཟང་པོ་ཚིག་འབྲུ་བཟང་པོ་འབའ་ཞིག་པ་ཡོངས་སུ་རྫོགས་པ་ཡོངས་སུ་དག་པ་སྟོན་པར་བྱེད་པ་ནི་གཅིག་ཏུ་ངེས་པར་གནས་པའི་མྱ་ངན་ལས་འདས་པ་ཐོབ་པར་བྱེད་པ་ཡིན་ནོ། །གང་དག་ཅེ་ན། འདི་དག་ནི་གཟུགས་སོ། འདི་དག་ནི་གཟུགས་
[298b.6]ཀུན་འབྱུང་བ་རྣམས་སོ། །འདི་དག་ནི་གཟུགས་འགོག་པའོ། །འདི་དག་ནི་གཟུགས་འགོག་པར་འགྲོ་བའི་ལམ་རྣམས་ཡིན་ནོ། །འདི་ནི་ཁྱེད་རྣམས་ལ་སྟོན་པར་མཛད་པ་པོ་ཡིན་ཏེ་ལྷ་རྣམས་ཀྱི་ཆོས་ཀྱི་དོན་དུ་དང་། ཕན་པར་བྱ་བའི་དོན་དང་བདེ་བར་བྱ་བའི་དོན་དུ་སྐུ་འདི་
[298b.7]འཐབ་བྲལ་གྱི་ལྷའི་རིས་སུ་བྱོན་པ་ཡིན་ནོ། དེ་ནས་གསུངས་པ་དེ་རྣམས་ལ་ཅུང་ཟད་ཅིག་ཐོས་ནས་འཐབ་བྲལ་གྱི་མངའ་བདག་སོའུ་མྱོས་འདི་སྐད་ཅེས་གསོལ་ཏོ། །བདག་ཅག་གི་བླ་མ་བདག་གིས་ཉེ་བར་བསྟེན་པར་བགྱི་ལགས་ན་ཇི་ལྟར་འདིའི་མཆོད་པ་རྣམས་བགྱི། འདི་མཆོད་
[299a]
[299a.1]པའི་དབང་དུ་བྱས་པའི་ལོ་རྒྱུས་རྣམས་ཀྱང་བདག་ཅག་གིས་མངོན་པར་མི་འཚལ་ལགས་སོ། །དེ་ནས་དགེ་སྦྱོང་དེས་སོའུ་མྱོ་དེ་ལ་སྨྲས་པ། དེ་བཞིན་གཤེགས་པ་ལ་ཉེ་བར་བསྟེན་པར་གྱིས་ཤིག །སོའུ་མྱོ་ཉེ་བར་བསྟེན་པ་ན་ཡང་དབུ་རྒྱན་དང་རྒྱན་རྣམས་དང་བྲལ་བ་དང་
[299a.2]ལེགས་པར་དུལ་བའི་ཆ་བྱད་རྣམས་ཀྱིས་དང་། དབང་པོ་རྣམས་རབ་ཏུ་དང་བར་གྱུར་པ་དང་ཡིད་མཉམ་པར་བཞག་པར་གྱུར་པས། པུས་མོ་དག་གི་ལྷ་ང་ས་ལ་སོ་སོར་བཙུགས་ཏེ། མགོ་བོས་རྒྱལ་པོ་བཞིན་དུ་མངོན་པར་ཕྱག་འཚོལ་ལ་ཆོས་གོས་ཕྲག་པའི་ཕྱོགས་གཅིག་ཏུ་བྱས་ཏེ་
[299a.3]མགོ་བོས་ཀུན་ནས་བཏུད་པས་བཅོམ་ལྡན་འདས་ཀྱི་སྤྱན་སྔར་གནས་པར་བྱའོ། །དབང་པོ་ལེགས་པར་ཁ་བྱེ་བ་དང་ལྡན་པའི་ལྷ་དེ་དག་རྣམས་ཐམས་ཅད་ཀྱིས་ལྷན་ཅིག་ཏུ་དགེ་སྦྱོང་དེའི་སྤྱན་སྔ་ནས་ཀུན་དུ་སྤྱོད་པ་ལེགས་པ་འདི་དག་རྣམས་ཀྱི་དོན་ཉེ་བར་རྙེད་ནས། འཐབ་བྲལ་བ་རྣམས་
[299a.4]ཀྱི་མངའ་བདག་ལྷ་བརྒྱ་སྟོང་གིས་ཡོངས་སུ་བསྐོར་ཅིང་དབུ་རྒྱན་དང་བྲལ་བ་དང་རྒྱན་དང་མཛེས་པའི་ཆ་བྱད་ཀུན་ནས་སྤངས་པ་དང་། དབང་པོ་རྣམས་ཤིན་ཏུ་དུལ་ལེགས་པར་དུལ་བ་ཞི་བར་གྱུར་པའི་ཡིད་ཀྱིས། བཅོམ་ལྡན་འདས་གང་པད་མ་ཆེན་པོའི་སྙིང་པོ་ལ་ཉན་ཐོས་རྣམས་ཀྱིས་
[299a.5]ཡོངས་སུ་བསྐོར་བར་གྱུར་པ་ནི་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བའི་ཟླ་བ་ལྟ་བུ་དང་ཐམས་ཅད་ནས་ཡོངས་སུ་བསྐོར་བར་གྱུར་པའི་རིའི་རྒྱལ་པོ་རི་རབ་ལྷུན་པོ་ལྟ་བུ་དང་། མཚོ་ཆེན་པོ་རྣམས་ཀྱིས་ཡོངས་སུ་བསྐོར་བའི་རྒྱ་མཚོ་དང་འདྲ་བའི་རྒྱལ་པོ་ཆེན་པོ་བརྒྱད་ཅུ་རྩ་བཞིས་ཡོངས་
[299a.6]སུ་བསྐོར་བའི་འཁོར་ལོས་སྒྱུར་བ་དང་འདྲ་བ་འོད་ཟེར་རྣམས་ཀྱིས་ཡོངས་སུ་བསྐོར་བའི་ཉི་མ་དང་འདྲ་བ། དེ་ལྟ་བུར་བཅོམ་ལྡན་འདས་དེ་ཉན་ཐོས་ཀྱི་ཚོགས་རྣམས་ཀྱིས་ཡོངས་སུ་བསྐོར་ཞིང་མཆོག་ཏུ་མཚུངས་པ་མེད་པའི་གཟི་བརྗིད་དང་ལྡན་པའི་འོད་རྣམ་པར་འཕྲོ་བར་གྱུར་པས་རྣམ་
[299a.7]པར་གསལ་བར་པད་མའི་སྙིང་པོ་ལ་བཞུགས་སོ། །དེ་ནས་སོའུ་མྱོ་འཐབ་བྲལ་བ་རྣམས་ཀྱི་མངའ་བདག་གང་ན་བཅོམ་ལྡན་འདས་བཞུགས་པ་དེར་ཐལ་མོ་སྤྱི་བོར་སྦྱར་བ་བྱས་ནས་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏེ། བག་མེད་
[299b]
[299b.1]པ་དང་ཇི་ལྟ་བ་བཞིན་དུ་བྲལ་བ་མཆིས་ལགས་སམ། དེ་ནས་སྟེང་ན་གནས་པའི་སོའུ་མྱོ་དེ་ལ་བཅོམ་ལྡན་འདས་གསེར་ཐུབ་ཀྱིས་ཟབ་ཅིང་རྒྱ་ཆེ་བ་དང་ལྡན་པའི་གསུང་དབྱངས་ཀྱི་ཁྱད་པར་གྱིས་འཐབ་བྲལ་གྱི་འཇིག་རྟེན་དེ་ཐམས་ཅད་ཇི་ལྟ་བར་ཡོངས་སུ་བཀང་བས་འདི་སྐད་ཅེས་བཀའ་སྩལ་
[299b.2]ཏོ། །སོའུ་མྱོ་ངས་ཇི་ལྟ་བ་བཞིན་དུ་ཆོས་བཤད་པར་བྱ་སྟེ། དང་པོར་དགེ་བ་བར་དུ་དགེ་བ་ཐ་མར་དགེ་བ་དོན་བཟང་པོ་ཚིག་འབྲུ་བཟང་པོ་འབའ་ཞིག་པ་ཡོངས་སུ་རྫོགས་པ་ཡོངས་སུ་དག་པ་ཡོངས་སུ་བྱང་བ་ཚངས་པར་སྤྱོད་པ་ལེགས་པར་བཤད་པར་བྱའོ། །དེ་ལེགས་པར་རབ་ཏུ་ཡིད་ལ་
[299b.3]གྱིས་ལ་ཉོན་ཅིག་དང་ངས་བཤད་ཀྱིས་དེ་སྐད་ཅེས་གསུངས་པ་དང་། ལྷ་དེ་བཅོམ་ལྡན་འདས་ཀྱི་ལྟར་ཉན་ནོ། །བཅོམ་ལྡན་འདས་ཀྱིས་སོའུ་མྱོ་ལ་སོགས་པའི་ལྷ་དེ་དག་རྣམས་ལ་འདི་སྐད་ཅེས་གསུངས་སོ། །རྒྱུ་དགུ་དང་རྐྱེན་དགུ་དང་རྒྱུ་མཚན་དགུས་བག་མེད་པ་སྟེན་ཅིང་གོམས་པར་བྱས་ལ་ལན་མང་
[299b.4]དུ་བྱས་པས་ནི་བྱིས་པའི་སྐྱེ་བོ་ཐམས་ཅད་འཇོམས་ཤིང་བརླག་པར་འགྱུར་ལ། ལུས་ཞིག་ནས་ཀྱང་ཐབས་མ་ཡིན་པ་ལོག་པར་ལྟུང་བ་དམྱལ་བ་དང་ཡི་དགས་དང་དུད་འགྲོར་སྐྱེ་བར་འགྱུར་བ་དང་། རྒྱུ་གང་ཡོད་པས་སྡུག་བསྔལ་ཡང་ཀུན་དུ་འཕེལ་བར་བྱེད་ཅིང་འཁོར་བའི་འཆིང་བ་ཡིན་པ་དང་
[299b.5]མྱ་ངན་ལས་འདས་པའི་མཐར་ཐུག་པར་མི་འགྱུར་བ་དང་། འདོད་ཆགས་དང་མི་འབྲལ་བ་དང་བདེ་བ་མ་ཡིན་པ་དོན་མ་ཡིན་ནོ། །རྒྱུ་དགུས་བག་མེད་པ་གང་ཞེ་ན། འདི་ལ་བུད་མེད་རྣམས་ལ་ལྟ་བ་ལ་བསྟེན་པར་གྱུར་པ་ཡིན་ཏེ། དང་བ་མ་ཡིན་པའི་ལུས་དང་ངག་དང་ཡིད་རྣམས་ཀྱིས་དབང་
[299b.6]པོ་མ་བསྡམས་པ་ཉེ་བར་སྟེན་པར་བྱེད་དོ། །ཡང་དག་པས་བསྐྱེད་པ་མ་ཡིན་པའི་ལུས་དང་ངག་དང་ཡིད་ཅན་གྱིས་སྤྱོད་ཡུལ་མ་ཡིན་པ་ལ་སྤྱོད་པ་དམ་པའི་ཆོས་རྣམས་ཉན་པའི་རང་བཞིན་ཅན་མ་ཡིན་པ་རྣམས་རྒོད་པ་རྣམས་ཀྱི་དབང་པོ་རྣམས་རྒོད་པས་མ་བསྡམས་པའི་རྒྱུ་གཅིག་ལས་བག་མེད་
[299b.7]པའི་བག་མེད་པས་བག་མེད་པ་པོའི་སེམས་ཅན་རྣམས་ལུས་ཀྱིས་ལེགས་པར་སྤྱོད་པར་མི་བྱེད། ངག་གིས་ལེགས་པར་སྤྱོད་པ་མ་ཡིན། ཡིད་ཀྱིས་ལེགས་པར་སྤྱོད་པ་མ་ཡིན་ནོ། །ལུས་དང་ངག་དང་ཡིད་ཀྱིས་ལེགས་པར་སྤྱོད་པ་མ་ཡིན་པས་ལུས་དང་ངག་དང་ཡིད་ཀྱིས་ཉེས་པར་སྤྱད་པ་
[300a]
[300a.1]སྤྱོད་ལ། །བྱས་ཤིང་བསགས་པའི་ལས་ཀྱང་བྱེད་པར་འགྱུར་རོ། །བློ་གྲོས་ངན་པ་དེ་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བ་དང་ཡི་དགས་དང་དུད་འགྲོར་སྐྱེ་བར་འགྱུར་ཏེ། བག་མེད་པས་རྣམ་པར་ཉམས་པའི་ཕྱིར་རོ། །དེའི་ཕྱིར་ན་སྐྱེས་བུ་དམ་པ་
[300a.2]རྟག་ཏུ་དགེ་བ་འདོད་པ་རྣམས་ཀྱིས་བག་མེད་པ་ཡོངས་སུ་སྤང་བར་བྱ་སྟེ་འདི་ནི་བག་མེད་པའི་རྒྱུ་དང་པོའོ། །གཞན་ཡང་སོའུ་མྱོ་བག་མེད་པ་ནི་རྒྱུ་གང་གིས་བག་མེད་པ་རབ་ཏུ་འཇུག་པ་དེ་ནི་དགེ་བའི་རྩ་བའི་ཕྱོགས་འཇོམས་པར་བྱེད་པའི་མི་འཐུན་པའི་ཕྱོགས་རྣམས་ཡིན་ཏེ། དེ་བཞིན་དུ་སེམས་
[300a.3]གཡོ་བར་གྱུར་པས་མིག་གིས་གཟུགས་རྣམས་མཐོང་ནས་ཀུན་དུ་རྟོག་པར་བྱེད་ལ། ཡིད་ཀྱིས་ཀྱང་ཡང་དང་ཡང་དུ་སེམས་པར་བྱེད་དེ། དེ་ཁོ་ན་ལ་ཆགས་པར་གྱུར་ཏེ་ཡིད་གཞན་དུ་འཇུག་པར་མི་བྱེད་དོ། །དེའི་རང་བཞིན་ཅན་དུ་ཡང་འགྱུར་ཏེ་རྟག་ཏུ་མི་དགེ་བ་སྤྱོད་པར་འགྱུར་རོ། །དྲན་པ་ཉེ་
[300a.4]བར་མ་བཞག་པར་འགྱུར་རོ། །བློ་རྣམ་པར་གཡེང་བར་འགྱུར་རོ། །དེ་ལུས་ཞིག་པ་ན་ཐབས་མ་ཡིན་པའི་ལོག་པར་ལྟུང་བ་དམྱལ་བར་སྐྱེའོ། །བག་མེད་པའི་རྒྱུ་ལས་འདི་ནི་བག་མེད་པའི་རྒྱུ་གཉིས་པའོ། །གཞན་ཡང་བག་མེད་པའི་རྒྱུ་ནི་འདི་ལྟ་སྟེ་ཡང་དག་པ་མ་ཡིན་པ་ཀུན་དུ་འདྲེས་པ་མ་ཡིན་
[300a.5]ཞིང་སྔོན་ཐོས་པ་ཡང་མ་ཡིན་པ་རྣམས་འབའ་ཞིག་ཡིད་ཀྱིས་ཀུན་དུ་རྟོག་པར་བྱེད་དོ། །འདོད་ཆགས་ལ་རྟེན་པའམ། ཞེ་སྡང་ལ་རྟེན་པའམ། གཏི་མུག་ལ་རྟེན་པས་ཀྱང་རུང་སྟེ། དེས་དེ་དག་རྣམས་ལ་སེམས་པར་གྱུར་པ་ན་དེ་ལ་སོང་བའི་ཡིད་ཅན་དེ་ལ་སོང་བའི་སེམས་ཀྱིས་ཆོས་གཞན་
[300a.6]རྣམས་ལ་སེམས་པར་མི་བྱེད་དོ། །དེའི་ཡིད་རྣམ་པར་གཡེང་བར་འགྱུར་ཏེ། བག་མེད་པའི་རྒྱུ་གསུམ་པ་འདི་གང་གིས་ཀུན་ནས་བཅིངས་ནས་སེམས་ཅན་རྣམས་ཀྱི་ལུས་དང་ངག་དང་ཡིད་ཉེས་པར་སྤྱད་པ་རྣམས་ལ་སྤྱོད་པར་བྱེད་དེ། དེ་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་
[300a.7]དམྱལ་བ་རྣམས་སུ་སྐྱེའོ། །བག་མེད་པས་རྣམ་པར་ཉམས་པར་བྱས་པ་འདི་ནི་རྒྱུ་གསུམ་པའོ། །གཞན་ཡང་བག་མེད་པའི་རྒྱུ་བཞི་པས་སེམས་ཅན་གང་དག་བག་མེད་པ་རྣམས་ནི་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །བག་མེད་པའི་
[300b]
[300b.1]རྒྱུ་འདི་ཡང་སོའུ་མྱོ་གང་ཞེ་ན། འདི་ལྟ་སྟེ་ལྷ་མོ་རྣམས་ལ་ལྟ་བ་ལ་ཆེད་ཆེར་བྱེད་པའོ། །དེ་ཡང་ཡང་དག་པ་མ་ཡིན་པར་གྱུར་པའི་གཟུགས་མཐོང་བས་ཀྱང་དགའ་བ་དང་། སེམས་གཡོ་བར་གྱུར་པས་རབ་ཏུ་རྟོག་པར་བྱེད་དོ། །ཀུན་དུ་རྟོག་པར་བྱེད་དོ། །དེ་ཡང་གླེང་བསླངས་ལ་དགའ་
[300b.2]བར་ཀུན་དུ་གནས་པའི་བློས་ཇི་ལྟ་བུར་ཡང་ཀུན་དུ་རྟོག་པར་བྱེད་དོ། །ལུས་དང་ངག་དང་ཡིད་རྣམས་ཀྱིས་ཀྱང་ལེགས་པར་སྤྱོད་པར་མི་བྱེད་དོ། །དེ་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བར་སྐྱེ་བར་འགྱུར་ཏེ། འདི་ནི་བག་མེད་པའི་རྒྱུ་བཞི་པའོ། །གཞན་ཡང་བག་མེད་པའི་རྒྱུ་
[300b.3]ལྔ་པ་འདི་ལྟ་སྟེ། ཚལ་རབ་ཏུ་དགའ་བའམ། རྫིང་བུ་དགའ་བའམ། ནགས་དང་ཉེ་བའི་ནགས་དགའ་བར་གྱུར་པའམ། པད་མའི་རྫིང་བུ་དགའ་བ་རྣམས་མཐོང་ནས་དེ་དག་རྣམས་ལ་དགའ་ཞིང་དགའ་བས་དེ་དག་རྣམས་ལ་ཡང་རྩེ་དགའ་ལ་མཆོག་ཏུ་བྱེད་པར་འགྱུར་རོ། །དགེ་བ་རྣམས་སེམས་
[300b.4]པར་མི་བྱེད་དོ། །མཉམ་པར་གཞག་པའི་དྲན་པ་ཅན་དུ་མི་འགྱུར་ཏེ་བག་མེད་པ་རྣམས་ལ་སྟེན་པའོ། །བག་མེད་པས་རྣམ་པར་སད་པར་བྱས་པའི་ཕྱིར་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་བག་མེད་པའི་རྒྱུ་ལྔ་པ་ནི་སོའུ་མྱོ་འདི་
[300b.5]ནི་སྡིག་པའི་གྲོགས་པོ་རྣམས་ལ་སྟེན་པར་འགྱུར་ལ་དེ་དང་བསྟེན་པས་ཀྱང་རྣམ་པ་དེ་ལྟ་བུ་ཁོ་ནའི་རང་བཞིན་ཅན་དུ་སློབ་ལ་སྤྱོད་ཡུལ་རྣམས་ལ་ལྷན་ཅིག་ཏུ་སྤྱོད་པར་འགྱུར་རོ། །ཉེས་པར་སྤྱོད་པ་རྣམས་སྤྱོད་པར་འགྱུར་རོ། །བྱ་བ་ངན་པ་རྣམས་རྗེས་སུ་སྒྲུབ་པར་བྱེད་དོ། །སྡིག་པའི་གྲོགས་པོ་
[300b.6]རྣམས་ལ་སྟེན་པ་པོ་དེ་བག་མེད་པས་གནས་པར་གྱུར་པ་རྣམས་ནི་བག་མེད་པའི་སྐྱོན་གྱིས་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་བ་ཡིན་ནོ། །གཞན་ཡང་སོའུ་མྱོ་བག་མེད་པའི་རྒྱུ་ནི་འདི་ལྟ་སྟེ་སྤྱོད་པ་རྣམ་པ་དུ་མ་བྱེད་པར་གྱུར་ལ་བློ་མང་བ་ཡིན། ལུས་
[300b.7]ཀྱི་ལེགས་པར་བྱ་བ་རྣམས་རྩོམ་པ་མ་ཡིན། ངེས་པ་མེད་པ་དང་བློ་གང་དུ་ཡང་གནས་པ་མེད་པ་ཡིན་ཏེ། དེས་དོན་གཅིག་ལ་ཡང་ངེས་པར་རྩོམ་པ་ཡང་མ་ཡིན་ནོ། །དེའི་ལུས་ཀྱི་ལས་རྣམས་ཐམས་ཅད་ངེས་པ་ཁོ་ནར་ལེ་ལོ་ཅན་དུ་འགྱུར་རོ། །འཇིག་རྟེན་དང་འཇིག་རྟེན་ལས་འདས་པའི་ལས་ཀྱི་
[301a]
[301a.1]མཐའ་ཐམས་ཅད་ཉམས་པར་འགྱུར་ཏེ། སྦྱིན་པ་མི་གཏོང་བསོད་ནམས་མི་བྱེད་ལེགས་པར་བསམ་པར་བྱ་བ་རྣམས་མི་སེམས་སོ། །ཚུལ་ཁྲིམས་ཉམས་པ་དེ་བག་མེད་པའི་རྐྱེན་རྣམས་ཀྱིས་ལུས་ཞིག་སྟེ་ཤི་བའི་འོག་ཏུ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་བག་
[301a.2]མེད་པའི་རྒྱུ་དྲུག་པ་རྣམས་ནི་འདི་ལྟ་སྟེ། ཡང་དག་པའི་མཐོང་བ་འཕགས་པའི་བདེན་པ་བཞི་པོ་རྣམས་དང་འཕགས་པའི་ལམ་ཡན་ལག་བརྒྱད་པོ་རྣམས་ཀྱང་སུན་བཏོན་ནས། ཚུལ་བཞིན་མ་ཡིན་པ་ལྟ་བའི་རང་བཞིན་ཅན་དུ་འགྱུར་རོ། །དེ་བག་མེད་པ་དེས་དེའི་ཡིད་བག་མེད་པར་འགྱུར་ཞིང་
[301a.3]རྣམ་པར་གཡེང་བས་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་བ་འདི་དག་ནི་བག་མེད་པའི་རྒྱུ་དྲུག་པ་ཡིན་ནོ། །གཞན་ཡང་བག་མེད་པའི་རྒྱུ་རྣམས་ཀྱིས་ཇི་ལྟར་རྟག་པ་ཁོ་ནར་ཡང་རོ་ལ་གང་དང་གང་དུ་ཡང་སྲེད་པར་གྱུར་ནས་དེ་དང་དེར་ཡང་རོས་འཆིང་བར་འགྱུར་ཞིང་། 
[301a.4]དེ་ཉིད་ལ་ཆགས་པར་ཡང་བྱེད་དོ། །ཡིད་དེ་ལ་འགྲོ་བར་འགྱུར་བ་དང་། དེའི་རང་བཞིན་ཅན་དང་། དེ་ལྟར་གྱུར་པའི་ཡིད་ཅན་དུ་འགྱུར་གྱི། དེ་གཞན་དུ་ནི་ཆུང་ཟད་ཀྱང་མི་སེམས་སོ། །ལེགས་པར་སྤྱོད་པར་མི་བྱེད་དོ། །རང་བཞིན་གྱིས་ཞི་བར་འགྱུར་བ་མ་ཡིན་ཀུན་ནས་བསྡམས་པའི་རང་
[301a.5]བཞིན་ཅན་མ་ཡིན་ནོ། །དེ་རོ་རྣམས་ལ་མངོན་པར་སྲེད་པ་རྣམས་ཀྱིས་བསླུས་པ་དེ་ལྟར་གྱུར་པའི་གཤིས་ཅན་ལེགས་པར་བྱ་བ་མི་རྟག་པ་དང་སྡུག་བསྔལ་བ་དང་། སྟོང་པ་དང་བདག་མེད་པ་དང་བཞི་པོ་རྣམས་སྐད་ཅིག་ཙམ་ཡང་སེམས་པར་མི་བྱེད་དོ། །རང་ལ་ཕན་པ་རྣམས་མི་བྱེད་དོ། །
[301a.6]སོའུ་མྱོ་དེ་ནི་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་ཏེ། དེ་ལྟར་ན་བག་མེད་པའི་རྒྱུར་གྱུར་པ་བདུན་པ་ཡིན་ནོ། །སོའུ་མྱོ་གཞན་ཡང་ཤིན་ཏུ་བག་མེད་པའི་རྒྱུར་གྱུར་པ་བརྒྱད་པ་ཡོད་དེ། བདེ་བ་འདི་གང་ཇི་སྲིད་དུ་ཐོབ་པར་གྱུར་པ་རྣམས་ལ་དེ་སྲིད་
[301a.7]ཉིད་དུ་ཀུན་དུ་ཞེན་པར་བྱེད་དེ། དེ་རྟག་པ་དང་བརྟན་པ་དང་ཐེར་ཟུག་ཏུ་མཐོང་ལ་རྣམ་པར་འགྱུར་བའི་ཆོས་ཅན་དུ་དེ་མ་རྟོགས་པས་ལུས་དང་ངག་དང་ཡིད་ཀྱི་ལེགས་པར་སྤྱད་པར་སྤྱོད་པར་མི་འགྱུར་རོ། །དོན་རྣམས་དང་དོན་མ་ཡིན་པ་རྣམས་ཤེས་པ་མ་ཡིན་ནོ། །ཆོས་དང་ཆོས་མ་ཡིན་པའི་
[301b]
[301b.1]རྒུད་པར་ལྟུང་བའི་སྡུག་བསྔལ་གྱི་དབང་དུ་བྱས་ནས་བློ་འཇུག་པར་འགྱུར་བ་མ་ཡིན་ནོ། །དམྱལ་བ་དང་ཡི་དགས་དུད་འགྲོ་རྣམས་ཀྱི་འགྲོ་བ་བརྒྱ་སྟོང་དུ་མ་རྣམས་སུ་སྡུག་བསྔལ་གྱི་རྣམ་པར་རྟོག་པ་དུ་མ་སོ་སོར་ཉམས་སུ་མྱོང་བ་ཡིད་ལ་སེམས་པར་ཡང་མི་བྱེད་དོ། །ཤིང་བཞིན་དུ་འཆི་བདག་
[301b.2]ལས་བཟློག་པའི་ཐབས་ཀྱང་ཚོལ་བར་མི་བྱེད། འཁོར་བའི་སྐྱེ་བོ་ཐམས་ཅད་རབ་ཏུ་འཇོམས་པའི་བདེ་བ་ངན་པ་རྣམས་ལ་དེ་ལྟར་རབ་ཏུ་ཆགས་པ་རྣམས་ཕྱིས་འཆི་བདག་གི་དུས་སུ་ཕྱིན་ནས་ལོངས་སྤྱོད་ངན་པ་རྣམས་ལ་ཆགས་པའི་རྣམ་པར་བརྐམ་པ་དེ་རྗེས་ལ་འགྱོད་པའི་མེས་སྲེག་པར་བྱེད་དོ། །
[301b.3]ལུས་ཞིག་ནས་ཀྱང་ཐབས་མ་ཡིན་པས་ངན་འགྲོ་ལོག་པར་ལྟུང་བ་དམྱལ་བར་སྐྱེའོ། །སོའུ་མྱོ་གཞན་ཡང་བག་མེད་པའི་རྒྱུ་དགུ་པ་ཡོད་དེ། ཇི་ལྟར་ལྷ་དང་མི་རྣམས་སྲེད་པ་དང་ལྡན་པས་རྣམ་པ་སྣ་ཚོགས་པའི་བདེ་བ་ལ་ཆགས་པའི་ཡིད་ཀྱིས་སངས་རྒྱས་དང་ཆོས་དང་དགེ་འདུན་རྣམས་ལ་སྒྲུབ་པར་
[301b.4]མི་བྱེད་དེའི་རང་བཞིན་ཅན་ཡང་མ་ཡིན་ལ། དེ་དག་གི་ཚིག་རྣམས་ཉན་པར་མི་བྱེད་འཕགས་པའི་གདུལ་བྱར་རྗེས་སུ་གནས་པ་ཡང་མ་ཡིན། དོན་དང་དོན་མ་ཡིན་པ་རྣམས་མི་ཤེས་སོ། །དེ་དག་རྗེས་སུ་རྗོད་པར་བྱེད་པའི་རང་བཞིན་ཅན་མ་ཡིན་ནོ། །སྒྲུབ་པ་ལ་འཇུག་པར་འགྱུར་བ་མ་ཡིན། 
[301b.5]འཇིག་རྟེན་པ་རྣམས་ལ་མཆོག་ཏུ་འཇིགས་པར་སྟོན་པ་ཡིན། རྒུད་པའི་སྡུག་བསྔལ་རྣམས་རིག་པ་ཡང་མ་ཡིན་ལ། རང་གི་དོན་རྣམས་ལས་ནི་ཉམས་ཤིང་རང་གི་སེམས་ཀྱིས་བསླུས་པ་རྣམས་ནི་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བར་སྐྱེའོ། །སོའུ་མྱོ་འདི་ནི་དབང་ཕྱུག་
[301b.6]དང་རྟག་པ་དང་བརྟན་པ་དང་ཐེར་ཟུག་ནི་མ་ཡིན་གྱི་རྣམ་པར་འགྱུར་བའི་ཆོས་ཅན་རྣམས་ཡིན་ལ། ཇི་ལྟར་འཐབ་བྲལ་གྱི་མངའ་བདག་སོའུ་མྱོ་ཁྱོད་ཁོ་ན་བཞིན་དུ་བརྒྱ་སྟོང་ཕྲག་དུ་མ་རྣམས་བྱུང་བ་ལ་དེ་དག་རྣམས་གར་སོང་། འདིར་ཡང་རང་གིས་བྱས་པའི་ལས་རྣམས་ཀྱི་འབྲས་
[301b.7]བུའི་བགོ་སྐལ་ལ་སྤྱོད་པས་ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་ཞགས་པས་ཀུན་ནས་བཅིངས་ནས་འཁོར་བ་རྣམས་ན་འཁོར་ཏེ། ལེགས་པར་བྱས་པའི་ལས་རྣམས་ཀྱིས་ནི་ལྷ་དང་མི་རྣམས་སུ་སྐྱེའོ། །མི་དགེ་བ་རྣམས་ཀྱིས་ནི་དམྱལ་བ་དང་ཡི་དགས་དང་དུད་
[302a]
[302a.1]འགྲོ་རྣམས་སུ་སྐྱེའོ། །དེ་ལྟ་བས་ན་སོའུ་མྱོ་བག་མེད་པ་རྣམས་ཀྱིས་གནས་པར་འགྱུར་བར་མི་བྱ་སྟེ། གལ་ཏེ་མི་ཐོབ་པར་འདོད་པ་རྣམས་ཀྱིས་སོ། །དེ་ཅིའི་ཕྱིར་ཞེ་ན། སྲོག་དང་ལོངས་སྤྱོད་དང་གསོན་པ་ཡང་མི་རྟག་པས་ན་དེ་རྣམས་བདག་ཉིད་ཀྱི་
[302a.2]ཡིད་ལ་བྱས་ལ་བག་མེད་པས་གནས་པར་མི་བྱའོ། །བག་མེད་པའི་རྒྱུ་གང་གིས་ལྷ་བརྒྱ་སྟོང་ཕྲག་དུ་མ་རྣམས་ལོག་པར་ལྟུང་ངོ་། །དེའི་ཕྱིར་བག་མེད་པ་ཇི་ལྟ་བས་འགྲོ་བར་མི་བྱ་སྟེ། འདི་དག་རྣམས་ནི་བླུན་པོ་རྣམས་ཀྱི་ལམ་ཡིན་གྱི་སྐྱེས་བུ་དམ་པ་རྣམས་ཀྱི་ནི་མ་ཡིན་ཏེ། གང་
[302a.3]གི་ཕྱིར་སྐྱེས་པ་ཐམས་ཅད་ནི་ངེས་པར་འཆི་བ་མདུན་ན་རྣམ་པར་གནས་པ་ཁོ་ནའོ། །དེ་བཞིན་དུ་རྒ་བ་དང་། དེ་བཞིན་དུ་ནད་རྣམས་དང་། དེ་བཞིན་དུ་སྡུག་པ་དང་བྲལ་བ་དང་། དེ་བཞིན་དུ་དགེ་བ་དང་མི་དགེ་བའི་ལས་རྣམས་ལ་ཉེ་བར་ལོངས་སྤྱོད་པ་མི་སླུ་བ་འདི་དག་རྣམས་ནི་རྟག་ཏུ་
[302a.4]རྗེས་སུ་འབྲེལ་པའི་ཕྱིར་ན་སྲོག་ཆགས་ཐམས་ཅད་རླག་པར་བྱེད་པའོ། །དེ་ནས་དེའི་ཚེ་ལྷ་རྣམས་ལ་བཅོམ་ལྡན་འདས་ཀྱིས་ཚིགས་སུ་བཅད་པ་གསུངས་པ་འདི་ལྟར། བག་མེད་པ་ཡི་ལྗོན་ཤིང་ལ། །ཡལ་ག་རྣམ་གསུམ་རབ་ཏུ་གནས། །རྒ་ནད་དང་ནི་འཆི་བ་སྟེ། །རྟག་ཏུ་དེ་ཡི་
[302a.5]སྟེང་ན་གནས། །སྐྱེས་བུ་སྤྱོད་པ་དམ་ལྡན་པ། །རྒས་སོགས་ཀྱིས་ནི་གནོད་པ་མེད། །བློ་ལྡན་རྟག་པར་བྱེད་གནས་ནི། །ནམ་ཡང་བག་མེད་ཀྱིས་མི་རྒ། །སྐྱོན་རྣམས་རྟག་ཏུ་འཇོམས་པ་དང་། །བག་མེད་མཆོག་འཛིན་པ་ཡང་མིན། །དེ་ནི་སྐྱོན་དང་འཇིགས་གྲོལ་
[302a.6]ནས། །བདེ་བ་བླ་ན་མེད་པ་ཐོབ། །བག་མེད་པས་བྱས་བདེ་རྣམས་གང་། །དེ་ནི་འཇིགས་བཅས་མཐར་ལེགས་མིན། །གང་ཡང་དེ་ལས་རྣམ་གྲོལ་བ། །དེ་བདེ་རྟག་ཏུ་འགྱུར་བ་མེད། །བརྒྱ་ཕྲག་ཐེར་འབུམ་ཕྲག་ཏུ་ཡང་། །བག་མེད་པས་ནི་རྣམ་ཉམས་བྱས། །
[302a.7]དེ་ལྟ་ན་ཡང་མི་དབང་འགྲོ། །དེ་ལ་དང་པོ་ཁོ་ནར་གནས། །ཕྱིན་ཅི་ལོག་ནི་རྣམ་བཞིའི་ཡང་། །བག་མེད་པ་ནི་སྟེང་ན་གནས། །གནས་པའི་བག་མེད་པ་དེས་ཀྱང་། །འཇིག་རྟེན་དགྲ་རྣམས་བཞི་འཇོམས་སོ། །གང་ལ་རྣམ་རྟོག་དུ་མ་ཡི། །འཇིགས་པ་དུ་མའི་
[302b]
[302b.1]གཡང་ས་ཡི། །འཁོར་བར་འཁོར་བའི་སྡུག་བསྔལ་དེ། །བག་མེད་པ་ཡི་བྱ་བ་ཡིན། །བག་མེད་གཅིག་དང་བྲལ་བ་ཡིས། །བདེ་བ་འཕོ་བ་མེད་པ་འཐོབ། །ཆོས་རྣམས་ཀུན་དང་ཟག་མེད་པ། །བག་མེད་པ་ཡིས་རྣམ་པར་འཇོམས། །ལྷ་རྣམས་ཀྱི་ཡང་བག་མེད་པ། །
[302b.2]གོང་ནས་གོང་དུ་འཕེལ་བ་ཡིན། །བག་མེད་པ་ཡིས་ཀུན་རྨོངས་ལྷ། །ཇི་ལྟར་མྱ་ངན་འདས་པར་འགྲོ། །དེ་ལ་དེ་དག་སོའུ་མྱོ་ཡིད། །རྣམ་རྟོག་དུ་མས་སོམས་ལ་ནི། །ཇི་ལྟར་ཕྱིན་ནས་མི་གདུང་བ། །དེ་ལྟར་བདག་ལ་ཕན་པས་གནོས། །ལྷ་གང་གི་ནི་བདེ་བ་གང་། །
[302b.3]གཞན་ཡང་ཅུང་ཟད་གང་ཕྱིས་ནི། །དེ་ཀུན་མི་རྟག་ཤེས་བྱ་སྟེ། །འདུས་བྱས་ལ་ནི་འདི་དག་འབྱུང་། །དངོས་གང་འདུས་བྱས་ནང་འདུས་པ། །ངེས་པར་དེ་ནི་རྣམ་པར་འཇིག །འབྱུང་ཞིང་རྣམ་འཇིག་མི་རྟག་བདེ། །རྟག་ཏུ་སྡུག་བསྔལ་སྐལ་ལྡན་ཡིན། །སྐྱེས་བུ་
[302b.4]བག་མེད་པས་ཉམས་པ། །གང་ཞིག་བློ་ལ་དེ་དག་བྱེད། །དེ་ནི་འབྲལ་བ་ཀུན་བྱུང་ནས། །སྡུག་བསྔལ་གྱིས་ནི་ཡོངས་སུ་གདུང་། །དེ་ལྟར་ཚུལ་དུ་མས་བཅོམ་ལྡན་འདས་དེས་སོའུ་མྱོ་དེ་གདུལ་བར་བྱ་བའི་དོན་དུ། འཇིག་རྟེན་གྱི་མིག་དེ་ལྷའི་ཚོགས་རྣམས་ཀྱིས་ཡོངས་
[302b.5]སུ་བསྐོར་ནས་འདུལ་བར་མཛད། བག་མེད་པ་རྣམས་ཡང་གོ་བར་མཛད་དོ། །མི་བཟོད་པའི་འཆིང་བ་གང་གིས་ལྷ་རྣམས་རང་དབང་མེད་པར་ལྟུང་ངོ་། །དེ་ནས་ལྷའི་རྒྱལ་པོས་བཅོམ་ལྡན་འདས་དེའི་སྤྱན་སྔ་ནས་ཆོས་བསྟན་པ་དེ་རྣམས་ཉེ་བར་ཐོས་པ་དང་། ལྷ་སྟོང་ཕྲག་
[302b.6]ཉི་ཤུ་དང་བཅས་པ་རྣམས་རྒྱུན་དུ་ཞུགས་པར་གྱུར་ཏོ། །དེ་ནས་བཅོམ་ལྡན་འདས་ངས་གདུལ་བྱའི་བྱ་བ་བྱས་ན་ལྷག་མ་གཞན་ལ་ཕན་པའི་བྱ་བར་གྱུར་པ་གཞན་ཅི་ཡོད་ཅེས་དཔྱོད་པར་མཛད་དེ། དེ་ནས་ཡང་མ་འོངས་པ་མཁྱེན་པ་དང་ལྡན་པའི་བཅོམ་ལྡན་འདས་རྣམ་པར་དཔྱོད་
[302b.7]པར་མཛད་དེ། བདག་གིས་བསྒྲུབ་པར་བྱ་བ་སེམས་ཅན་རྣམས་ལ་ཕན་པ་དང་བདེ་བར་གྱུར་པ་དང་། སྡུག་བསྔལ་གྱི་མཐའ་མར་བྱེད་པར་གྱུར་པ་གང་ཡིན་པ་མ་འོངས་པའི་དུས་ན་གཞན་ཅི་ཞིག་ཡོད། དེ་ནས་སླར་ཡང་པད་མའི་ནང་གང་ཡིན་པ་དེར་བཅོམ་ལྡན་འདས་དེས་རྫུ་
[303a]
[303a.1]འཕྲུལ་གྱི་དབང་གིས་སྤྲུལ་པ་རྣམས་མཛད་དོ། །དེ་ཁོ་ན་ལྟར་རྫུ་འཕྲུལ་གྱི་ཆོ་འཕྲུལ་གྱིས་བཞག་པར་གྱུར་ལ་བྱའི་ཚོགས་རྣམས་གང་ཡིན་པ་དེ་དག་གིས་ཀྱང་ཚིགས་སུ་བཅད་པ་རྣམས་འཆད་པར་བྱེད་ལ། དེ་རྣམས་དེ་ལྟར་ཀུན་ནས་རྫོགས་པར་གྱུར་པ་
[303a.2]དང་། རྫུ་འཕྲུལ་གྱི་ཆོ་འཕྲུལ་དེ་ཉིད་ཀྱི་སྟོབས་ཀྱིས་ཇི་ལྟར་མ་འོངས་པའི་དུས་ན་སོའུ་མྱོ་འཆི་འཕོས་ནས། མུ་སུ་ལུན་དྷ་ཞེས་བྱ་བའི་གཟུགས་སུ་འཐབ་བྲལ་བའི་མངའ་བདག་འབྱུང་སྟེ། བག་མེད་པས་གནས་པ་འབྱུང་བར་འགྱུར་རོ། །དེ་སེམས་ཅན་བཟང་པོ་
[303a.3]འབྱུང་བར་འགྱུར་ལ། དེ་ནམ་ཞིག་ན་སྐྱེད་མོས་ཚལ་གྱི་ས་རྣམས་སུ་འགྲོ་བར་འགྱུར་ཏེ། འཇམ་ཞིང་མཐོ་བའི་རི་དེའི་སྟེང་གི་པད་མ་ཆེན་པོ་དེར་འགྲོ་བར་འགྱུར་རོ། །དེ་སྙིང་པོ་ལ་ལེགས་པར་འདུག་པར་འགྱུར་རོ། །དེ་ངས་སྤྲུལ་པའི་འོད་འདི་ཡོད་པའི་ནང་དེར་
[303a.4]འགྲོ་བར་འགྱུར་ལ། དེ་ཅ་ཅོའི་སྒྲ་དང་ལྡན་པས་ནང་འདི་ལ་ལེགས་པར་ལྟའོ། །དེ་མཆོག་ཏུ་དགའ་བར་འགྱུར་བའི་པད་མ་ཆེན་པོ་འདིའི་ནང་ནས་འབྱུང་བར་བྱེད་པར་འགྱུར་རོ། །ཕྱིར་ཡང་ཞུགས་པར་འགྱུར་རོ། །ལྷ་གཞན་རྣམས་ལ་ཡང་ལེགས་པར་གོ་བར་བྱེད་
[303a.5]དོ། །དེ་ལ་ལྷ་གང་དག་ཐོས་པ་བརྒྱུད་པས་མངོན་པར་དགའ་བའི་ཆོས་རྣམས་སྟོན་པའི་རྣམ་པར་བཤད་པ་རྣམས་འབྱུང་བར་འགྱུར་ཏེ། དེ་ལ་གོ་བར་བྱེད་པ་ཡིན་ནོ། །དེ་རྣམས་ཐོས་པ་ཙམ་ཉིད་ཀྱིས་མུ་སུ་ལུན་དྷ་སངས་རྒྱས་བཅོམ་ལྡན་འདས་ལ་རབ་ཏུ་དང་བ་ཐོབ་
[303a.6]པར་འགྱུར་རོ། །སངས་རྒྱས་ལ་རབ་ཏུ་དད་པ་དེས་མྱ་ངན་ལས་འདས་པ་མཐར་བྱེད་པར་འགྱུར་རོ། །གཞན་ཡང་རབ་ཏུ་དང་བ་སྐྱེས་པས་དུས་མི་རིང་བ་ན་ཤཱཀྱ་ཐུབ་པ་ཞེས་བྱ་བ་འབྱུང་བར་འགྱུར་བ་ཡིན་ཏེ། སངས་རྒྱས་བཅོམ་ལྡན་འདས་དེའི་དྲུང་དུ་ཆོས་རྣམས་ཉན་པར་
[303a.7]འགྱུར་རོ། །དེ་ལ་མུ་སུ་ལུན་དྷ་ཐོས་པ་བརྒྱུད་པ་འདི་དག་རྣམས་ནི་བདག་ཅག་གི་སྔོན་གྱི་ལྷ་རྣམས་ཀྱི་དྲུང་དུ་འདི་དག་རྣམས་ཐོས་ལ་དེ་ཇི་ལྟ་བུ་ཁོ་ནར་བདག་ཅག་གིས་ཐོས་པ་དེ་དེ་ལྟ་བུ་ཁོ་ན་བཞིན་དུ་འདི་ཐམས་ཅད་ཤིན་ཏུ་ངོ་མཚར་བ་སྐྱེས་པར་གྱུར་ཏོ། །ངེད་རྣམས་
[303b]
[303b.1]ཀྱིས་ལེགས་པར་བསྟན་པ་འདི་དག་རྣམས་ཁྱོད་ཀྱིས་པད་མ་ཆེན་པོའི་ནང་དུ་མཐོང་བ་ལས་ཀྱང་བཅོམ་ལྡན་འདས་འཁྲུངས་པར་གྱུར་པ་འདི་ནི་ཤཱཀྱ་ཐུབ་པ་བླ་ན་མེད་པའོ། །དེའི་ཕྱིར་ན་ཐེ་ཚོམ་མེད་པས་ཁྱོད་ཆོས་ཉོན་ཅིག་དང་། བཅོམ་ལྡན་འདས་ཀྱིས་ཇི་སྐད་གསུངས་པ་
[303b.2]དེས་དེ་བཞིན་དུ་ཁྱོད་ངེས་པར་ལེགས་པ་འཐོབ་བོ། །ལྷ་དེ་དག་རྣམས་ཀྱི་རྩ་ནས་མུ་སུ་ལུན་དྷས་ཐོས་པས་ཡང་དག་པར་དགའ་བ་སྐྱེས་པ་དང་། གུས་པ་ལེགས་པར་སྐྱེས་ཏེ་ཇི་ལྟར་བདག་གིས་ཐོས་པ་བརྒྱུད་པ་གསེར་ཐུབ་ཀྱིས་གསུངས་པའི་མདོ་འདི་དག་གིས་ཀྱང་ལྷ་རྣམས་
[303b.3]ཀྱི་ནང་དུ་ཡིད་རབ་ཏུ་ཚིམ་པ་སྐྱེས་ན། ཇེ་དང་པོ་དངོས་ཁོ་ནར་བཅོམ་ལྡན་འདས་ཀྱི་སྤྱན་སྔར་གང་ཆོས་ཀྱི་ཚིག་རྣམས་བདག་གིས་མཉན་ན་ལྟ་བ་དག་ལ་སྨོས་ཀྱང་ཅི་དགོས་ཞེས། དེས་དེ་ལྟར་རིག་ནས་ལྷ་སྟོང་ཕྲག་བརྒྱད་ཅུ་པོ་རྣམས་དང་གང་ན་བཱ་རཱ་ཎ་སཱི་ཞེས་བྱ་བ་ཡོད་པ་དེར་འགྲོ་
[303b.4]བར་བྱེད་པ་ན། དེས་བཅོམ་ལྡན་འདས་བལྟ་བས་ཆོག་མི་ཤེས་པ་མཐོང་བར་གྱུར་པ་ནི་བྱང་ཆུབ་ཀྱི་ཕྱོགས་རྣམས་ཀྱི་ཆོས་སུམ་ཅུ་རྩ་བདུན་པོ་རྣམས་ཀྱིས་བརྒྱན་པའི་སྐུ་གསེར་གྱི་ཕུང་པོའི་མདོག་འདྲ་བར་འོད་འབར་བར་གྱུར་པས་འཇིག་རྟེན་གྱི་ཁམས་ཐམས་ཅད་དུ་ཕན་པར་
[303b.5]མཛད་པ་ལ་རབ་ཏུ་ཞུགས་པ། འཇིག་རྟེན་པ་རྣམས་ཀྱི་མིག་ཏུ་གྱུར་པས་འཁོར་བརྒྱ་ཕྲག་དུ་མ་རྣམས་ལ་འཕགས་པའི་བདེན་པ་བཞིའི་གཏམ་དང་ཡང་དག་པར་ལྡན་པ་སྟོན་པར་མཛད་དོ། །དེ་ནས་མུ་སུ་ལུན་དྷ་གང་ན་བཅོམ་ལྡན་འདས་བཞུགས་པ་དེར་སོང་ངོ་། །ཕྱིན་
[303b.6]ནས་ཀྱང་སྟོང་ཕྲག་བརྒྱད་ཅུ་དང་བཅས་པའི་ལྷ་རྣམས་ཀྱིས་ཞབས་གཉིས་ལ་ཕྱག་འཚལ་ལོ། །དེ་ནས་བཅོམ་ལྡན་འདས་ཀྱིས་མུ་སུ་ལུན་དྷ་དང་ཐབས་ཅིག་ཏུ་གྱུར་པ་རྣམས་ལ་འདི་སྐད་ཅེས་བཀའ་སྩལ་ཏེ། མུ་སུ་ལུན་དྷ་བདེ་བར་འོངས་སམ། གང་ཡང་བཅོམ་ལྡན་འདས་གསེར་ཐུབ་ཀྱི་ཆོས་
[303b.7]ཀྱེ་མདོ་ཇི་ལྟ་བ་བཞིན་དུ་རྟོགས་སམ། ཇི་ལྟ་བ་བཞིན་དུ་མུ་སུ་ལུན་དྷ་སྟོང་ཕྲག་པས་ལྷག་པར་རབ་ཏུ་དང་བ་ལེགས་པར་སྐྱེས་པར་གྱུར་ནས་འདི་སྙམ་དུ་སེམས་སོ། །ཀྱེ་མའོ་ཤིན་ཏུ་ངོ་མཚར་ཏོ་ཐམས་ཅད་མཁྱེན་པའི་ཡེ་ཤེས་ཤིན་ཏུ་ཕྲ་བའི་ཡེ་ཤེས་རྟོགས་པ་ལ་ཐོགས་
[304a]
[304a.1]པ་མི་མངའ་བའི་གང་ཞིག་བདག་ལ་བྱུང་བ་དེ་དག་རྣམས་བཅོམ་ལྡན་འདས་འདིས་ཇི་ལྟ་བ་བཞིན་དུ་ལེགས་པར་མཁྱེན་ནོ། །དེ་ནས་གཞན་ཡང་མུ་སུ་ལུན་དྷས་བཅོམ་ལྡན་འདས་ཀྱི་ཞབས་གཉིས་ལ་ཕྱག་བྱས་ནས་ལྷ་སྟོང་ཕྲག་བརྒྱད་ཅུ་པོ་རྣམས་དང་
[304a.2]ཐབས་ཅིག་ཏུ་གྱུར་པས་ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏེ། མུ་སུ་ལུན་དྷས་ཆོས་བཤད་པར་བྱ་བ་རྣམས་ནི་དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ་ཚིག་འབྲུ་བཟང་པོ་འབའ་ཞིག་པ་
[304a.3]ཡོངས་སུ་རྫོགས་པ་ཡོངས་སུ་དག་པ། ཡོངས་སུ་བྱང་བའི་ཆོས་རྣམས་ངས་བཤད་པར་བྱ་སྟེ། འདི་ལྟ་སྟེ། ལྷའི་འགྲོ་བ་པ་རྣམས་མངོན་པར་དགའ་བ་ཞེས་བྱ་བའི་ཆོས་ཀྱི་རྣམ་གྲངས་ཡོད་དེ། དེ་ལེགས་པར་རབ་ཏུ་ཡིད་ལ་བྱས་ཏེ། ཉོན་ཅིག་དང་། ངས་
[304a.4]བཤད་པར་བྱའོ། །དེ་སྐད་ཅེས་བཀའ་སྩལ་པ་དང་། ལྷ་རྣམས་བཅོམ་ལྡན་འདས་ཀྱི་ལྟར་ཉན་པ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །དགེ་སློང་དག་ལྷའི་སྐྱེ་བོ་རྣམས་མངོན་པར་དགའ་བ་ཞེས་བྱ་བའི་ཆོས་ཀྱི་རྣམ་གྲངས་དེ་དག་རྣམས་གང་ཞེ་ན། 
[304a.5]འདི་ལྟར་བཅུ་གཉིས་པོ་འདི་དག་ནི་མུ་སུ་ལུན་དྷ་ལྷ་རྣམས་ཀྱི་ལམ་དུ་གྱུར་པ་གང་ལ་མངོན་པར་ཞུགས་ཏེ་རབ་ཏུ་གནས་པར་གྱུར་པའི་སྐྱེས་བུ་རྣམས་ནི་ལྷའི་ཡུལ་དུ་ལེགས་པར་ཕྱིན་པར་འགྱུར་རོ། །དཔེར་ན་ལམ་རྣམས་ལ་ཀུན་ནས་བརྟེན་ཅིང་ལམ་རྣམས་ཀྱི་རྒྱལ་པོས་ནི་འཇིགས་
[304a.6]པ་དང་བྲལ་ཞིང་དོགས་པ་དང་བྲལ་བས་ཉམས་པ་མེད་པར་ལུས་དང་ངག་དང་ཡིད་སྙོམས་ཤིང་མི་ངལ་བར་སྐྱེས་བུ་རྣམས་གྲོང་ཁྱེར་དུ་ལེགས་པར་འཇུག་པར་བྱེད་པ་ཡིན་ལ། དེ་བཞིན་དུ་ལམ་བཅུ་གཉིས་པོ་འདི་རྣམས་ཀྱི་བཞོན་པ་ལ་སྐྱེས་བུ་དམ་པ་རྣམས་ལེགས་པར་ཞོན་ནས་ལྷ་
[304a.7]རྣམས་ཀྱི་འཇིག་རྟེན་དུ་འགྲོའོ། །བཅུ་གཉིས་པོ་རྣམས་གང་ཞེ་ན། འདི་ལྟ་སྟེ། རེ་ཞིག་དང་པོ་ཁོ་ནར་བདེན་པའི་ལམ་མོ། །མུ་སུ་ལུན་དྷ་བདེན་པ་དེ་ལ་ཡང་ཡོན་ཏན་ལྔ་སྟེ་གང་གི་ཕྱིར་བདེན་པར་སྨྲ་བའི་སྐྱེས་བུ་རྣམས་ལ་ཡང་སྐྱེ་བོ་ཐམས་ཅད་ཀྱིས་ཡིད་ཆེས་པའི་གནས་སུ་
[304b]
[304b.1]བྱེད་པར་འགྱུར་རོ། །རྟག་ཏུ་དབང་ཆེ་བར་ཡང་འགྱུར་རོ། །བཞིན་དང་མདོག་ཀྱང་རྟག་པར་རབ་ཏུ་དང་བར་འགྱུར་རོ། །ལྷ་རྣམས་ཀྱིས་ཀྱང་སྨོད་པར་མི་བྱེད་དོ། །དེ་དག་ནི་མཐོང་བའི་ཆོས་ཀྱི་འབྲས་བུ་རྣམས་ཡིན་ལ། ལུས་ཞིག་ནས་བདེ་འགྲོ་མཐོ་རིས་པ་ལྷ་རྣམས་ཀྱི་ནང་དུ་
[304b.2]སྐྱེ་བར་འགྱུར་རོ། །ཚིགས་སུ་བཅད་པ་ཡང་འདི་ཡིན་ཏེ། བདེན་པར་སྨྲ་བ་རྟག་ཏུ་དུལ། །ལྷ་རྣམས་ཀྱིས་ཀྱང་ཡོངས་བསྐོར་དང་། །འཇིག་རྟེན་དགའ་བར་འགྱུར་བ་དང་། །ཕྱི་ནས་ལྷ་ནི་རངས་པར་འགྱུར། །མུ་སུ་ལུན་དྷ་འདི་དག་རྣམས་ནི་མཐོ་རིས་ཀྱི་ལམ་དང་པོ་
[304b.3]ཡིན་ནོ། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་རྣམས་ལ་འདི་ལྟ་སྟེ། སྦྱིན་པ་མ་ཉམས་པ་དང་ཉེས་པ་ཅན་མ་ཡིན་པ་དང་སྲིད་པར་ཡོངས་སུ་འཇུག་པ་མ་ཡིན་པ་སེམས་ཀྱིས་ལེགས་པར་བསམས་པ་འདི་ནི་མཐོ་རིས་ཀྱི་ལམ་གཉིས་པ་ཡིན་པ་གང་གིས་ལྷའི་འཇིག་རྟེན་དུ་
[304b.4]སྐྱེ་བར་འགྱུར་བ་ནི་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་རྣམས་ཡིན་ལ། མདོར་བསྡུ་ན་སྦྱིན་པའི་ཡོན་ཏན་ནི་རྣམ་པ་གསུམ་སྟེ། འདི་ལྟ་སྟེ། འཇིག་རྟེན་པ་རྣམས་འཐུན་པར་འཛིན་པར་འགྱུར་རོ། །རྟག་ཏུ་སེམས་བསྒོམས་པའི་བདག་ཉིད་ཅན་ཡིན་པའི་ཕྱིར་
[304b.5]ན་སེམས་ཀྱི་བདེ་བ་ཉམས་སུ་མྱོང་བར་བྱེད་དེ། ཕྱི་མར་ཡང་ལོངས་སྤྱོད་ཆེན་པོ་དང་ལྡན་པར་འགྱུར་རོ། །འདི་ནི་ལྷའི་འཇིག་རྟེན་པ་རྣམས་ཀྱི་ལམ་གཉིས་པའོ། །འདི་ལ་ཡང་ཚིགས་སུ་བཅད་པ། སྦྱིན་པ་བྱིན་པས་འཐུན་གྱུར་ཞིང་། །སེམས་ཀྱི་རྒྱུད་ཀྱང་ཚིམ་པར་བྱེད། །
[304b.6]ཕྱིས་དེ་ལོངས་སྤྱོད་ལྡན་པར་འགྱུར། །སྦྱིན་པའི་འབྲས་བུ་འདི་འདྲ་ཡིན། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་གསུམ་པ་འདི་ལྟ་སྟེ་བཟོད་པའོ། །བཟོད་པ་དང་ལྡན་པའི་སྐྱེས་བུ་རྣམས་ལ་ནི་ཡོན་ཏན་འདི་དག་རྣམས་ཡིན་ཏེ། འདི་ལྟ་སྟེ། འཐབ་པ་དང་རྩོད་པ་དང་
[304b.7]འགྱེད་པར་མི་འགྱུར་རོ། །འདི་ནི་ཡོན་ཏན་དང་པོ་ཡིན་ནོ། །འདིའི་ནོར་རྣམས་དབྲོག་པར་བྱར་མི་ནུས་སོ། །སྐྱེ་བོ་ཐམས་ཅད་དང་འཐུན་པར་འགྱུར་རོ། །ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེའོ། །འདི་ལ་ཡང་ཚིགས་སུ་བཅད་པ། བཟོད་པའི་སྤྱོད་
[305a]
[305a.1]དང་ཡང་དག་ལྡན། །གྲོགས་ལྡན་ཅིས་ཀྱང་འཇིགས་པ་མེད། །འཇིག་རྟེན་འདིར་ནི་འཐུན་འགྱུར་ཞིང་། །ཕྱི་ནས་ལྷ་རྣམས་དག་ཏུ་དགའ། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་རྣམས་ལ་བཞི་པ་འདི་ལྟ་སྟེ། ཚིག་སྙན་པའོ། །སྙན་པ་ལས་
[305a.2]ཀྱང་ཡོན་ཏན་དྲུག་ཏུ་འགྱུར་བ་ནི་འདི་ལྟ་སྟེ། སྐྱེ་བོ་རྣམས་ཐམས་ཅད་དགའ་བར་འགྱུར་བ་དང་། བདག་ཉིད་སུ་ལ་ཡང་མི་འཇིགས་པ་དང་། རྟག་ཏུ་བདེ་བས་དགའ་བ་དང་། རབ་ཏུ་དང་བ་དང་། དོགས་པ་རྣམས་མེད་པ་དང་། ཉེ་བར་སྟེན་པར་གྱུར་པ་དང་རྣམས་ཏེ་ཡོན་ཏན་
[305a.3]དྲུག་པོ་དེ་དག་ཡིན་ནོ། །ཚིག་སྙན་པར་གྱུར་པ་འདི་ལ་ཡང་ཚིགས་སུ་བཅད་པ། འཇིག་རྟེན་པ་འདི་དགར་གྱུར་དང་། །འདིར་ཡང་སྙན་པ་མངོན་པར་འཕེལ། །བཞིན་ནི་བལྟ་བར་འོས་འགྱུར་ཞིང་། །ལྷ་ཡི་འཇིག་རྟེན་དུ་ཡང་འགྲོ། །གཞན་ཡང་མུ་སུ་ལུན་དྷ་ལྷའི་འཇིག་རྟེན་
[305a.4]པ་རྣམས་ཀྱི་ལམ་ལྔ་པ། འདི་ལྟ་སྟེ། ཐམས་ཅད་ལ་ཡང་དེ་སྙིང་བརྩེ་བ་དང་ལྡན་པའོ། །བརྩེ་བ་དང་ལྡན་པའི་སྐྱེས་བུ་རྣམས་ནི་མྱ་ངན་ལས་འདས་པའི་མཐར་བྱེད་པར་འགྱུར་ཏེ། དེའི་ཉི་མ་རེ་རེ་ཞིང་འཁོར་མཐའ་ཡས་པ་དང་ཡོན་ཏན་ཚད་མེད་པར་འགྱུར་རོ། །ཚིགས་
[305a.5]སུ་བཅད་པ་ནི་འདི་ཡིན་ཏེ། འཇིག་རྟེན་སྐྱེ་བོ་ཐམས་ཅད་ཀྱི། །དེ་ནི་ཕ་འདྲ་མ་འདྲ་ཉིད། །རྟག་པར་སྙིང་རྗེ་རིན་ཆེན་ནི། །གང་དག་ཡིད་ལ་གནས་པའི་མཆོག །གཞན་ཡང་མུ་སུ་ལུན་དྷ་ལྷའི་ལམ་དྲུག་པ་གང་དག་གིས་སྐྱེས་བུ་རྣམས་ལྷའི་འཇིག་རྟེན་དུ་སྐྱེད་མོས་ཚལ་
[305a.6]གྱི་ལྟད་མོ་བཞིན་དུ་འགྲོ་བར་འགྱུར་བ་ནི་འདི་ལྟ་སྟེ། སེམས་རབ་ཏུ་མཉམ་པར་བཞག་པའི་ཕྱིར་ན་སྐྱེས་བུ་རྣམས་ལེགས་པར་བྱ་བ་རྣམས་བྱེད་པར་འགྱུར་བ་ཡིན་ཞིང་ལེགས་པར་བསམ་པ་སེམས་པར་བྱེད་པ་ཡིན། ངག་རྣམས་ལེགས་པར་འགྱུར་བ་ཡིན་ནོ། །དེ་
[305a.7]དག་རྣམས་ནི་མདོར་བསྡུ་ན་ལེགས་པར་སེམས་མཉམ་པར་བཞག་པ་རྣམས་ཀྱི་ཡོན་ཏན་ཡིན་ནོ། །འདི་ལ་ཡང་ཚིགས་སུ་བཅད་པ། སེམས་ནི་རབ་ཏུ་མཉམ་བཞག་པ། །རྟག་ཏུ་ཆོས་ནི་རྗེས་མཐོང་ཞིང་། །ཉེས་པའི་དབང་གིས་མི་འགྲོ་སྟེ། །ཉི་ལ་མུན་པ་སྐྱེ་མིན་
[305b]
[305b.1]བཞིན། །མུ་སུ་ལུན་དྷ་དེ་དག་རྣམས་ནི་དགེ་བའི་ཆོས་ཐམས་ཅད་ཀྱི་རྩ་བར་གྱུར་པ་ཡིན་ཏེ། འདི་ལྟ་སྟེ། སེམས་རབ་ཏུ་མཉམ་པར་བཞག་པའོ། །གཞན་ཡང་ལྷའི་ལམ་བདུན་པ་རྣམས་གང་ལ་ཞུགས་ནས་སྐྱེས་བུ་རྣམས་ལྷའི་འཇིག་རྟེན་དུ་ཕྱིན་པར་བྱེད་པ་རྣམས་ནི་འདི་ལྟ་
[305b.2]སྟེ། ཡང་དག་པའི་ལྟ་བ་ལ་གནས་པའི་སྐྱེས་བུ་རྣམས་མྱ་ངན་ལས་འདས་པ་ཉིད་ལ་ཡང་གནས་པར་གྱུར་ན་ལྷའི་འཇིག་རྟེན་དུ་འགྱུར་བ་ལ་ལྟ་སྨོས་ཀྱང་ཅི་དགོས། དེའི་ལུས་དང་ངག་དང་ཡིད་ཀྱི་ལས་ཀྱི་མཐའ་ཅུང་ཟད་གང་བྱེད་པ་དེ་དག་རྣམས་ཐམས་ཅད་ཀྱང་ཕན་པའི་དོན་ཁོ་ན་
[305b.3]ཡིན་པས་མྱ་ངན་ལས་འདས་པ་རྟོགས་པའི་དོན་དུ་འགྱུར་རོ། །ལྷའི་འཇིག་རྟེན་དུ་སྐྱེ་བར་འགྱུར་རོ། །ཡང་འདི་ལ་ཚིགས་སུ་བཅད་པར་གྱུར་པ་ནི། ཡང་དག་ལྟ་བས་ཕུལ་བྱུང་བ། །གང་གི་སེམས་ལ་འབྱུང་འགྱུར་བ། །ཁྱིམ་པ་ཡིན་ཡང་འཁོར་བ་ཡི། །འཆིང་
[305b.4]བ་ལས་གྲོལ་དེ་ཤེས་བྱ། །གཞན་ཡང་ལྷའི་ལམ་བརྒྱད་པ་རྣམས་འདི་ལྟ་སྟེ། སྡིག་པའི་གྲོགས་པོ་ཡོངས་སུ་སྤངས་པ་རྣམས་ལ་མདོར་བསྡུ་ན་སྐྱོན་གསུམ་མི་འབྱུང་སྟེ། སྐྱེས་བུ་དམ་པ་རྣམས་སྤོང་བར་མི་འགྱུར་བ་དང་། བསླབ་པ་མཚུངས་པ་ཡིན་ཞེས་བྱས་ནས་
[305b.5]ཞལ་སྔ་ནས་ཡིད་ཆེས་པའི་གནས་སུ་ཡང་འགྱུར་རོ། །གཞན་ཡང་སྐྱོན་ཁྱད་པར་ཅན་རྣམས་འབྱུང་བར་མི་འགྱུར་བ་ཡིན་ནོ། འདི་ལ་ཡང་ཚིགས་སུ་བཅད་པ་ནི། སྡིག་པའི་གྲོགས་པོ་མི་སྟེན་པའི། །སྐྱེས་བུ་བདེ་བའི་སྐལ་ལྡན་ཡིན། །སྡིག་པའི་གྲོགས་པོ་
[305b.6]ལེགས་བསྟེན་པས། །དོན་མིན་ཀུན་གྱི་མཆོག་ཏུ་འགྱུར། །གཞན་ཡང་མུ་སུ་ལུན་དྷ་ལམ་དགུ་པ་འདི་ལྟ་སྟེ། དམ་པའི་ཆོས་ཉན་པར་བྱེད་པའོ། །དམ་པའི་ཆོས་ལ་ཡང་མདོར་བསྡུ་ན་ཡོན་ཏན་བདུན་ཡོད་དེ། འདི་ལྟར་མ་ཐོས་པ་རྣམས་ཐོས་པར་བྱེད། ཐོས་པ་
[305b.7]རྣམས་རྟས་པར་བྱེད། གང་ཡང་ཐ་མལ་པའི་སྡིག་པར་གྱུར་པ་དེ་དག་རྣམས་སྤོང་བར་བྱེད་དོ། །འཕགས་པ་རྣམས་ལ་ལྟ་བའི་རང་བཞིན་ཅན་དུ་འགྱུར་རོ། །སངས་རྒྱས་ལ་ཕྱིར་ཞིང་ཉིད་དུ་རབ་ཏུ་དང་བ་སྐྱེ་བར་འགྱུར་བ་ཡིན་ནོ། །འདིའི་ཚེ་དག་ཀྱང་འཕེལ་བར་འགྱུར་བ་ཡིན་
[306a]
[306a.1]ནོ། །ལུས་ཞིག་ནས་ཀྱང་ལྷ་རྣམས་སུ་སྐྱེ་བར་འགྱུར་བ་ཡིན་ནོ། །འདི་ལྟར་ཡིན་པ་ལ་ཡང་ཚིགས་སུ་བཅད་པ། སྐྱེས་བུས་མ་ཐོས་ཐོས་པར་བྱེད། །ཐོས་པ་ཡང་ནི་བརྟན་པར་འགྱུར། །སྡིག་པ་སྤོང་བར་བྱེད་པ་ཡིན། །ཕྱི་མར་ལྷར་ནི་སྐྱེ་
[306a.2]བ་ཡིན། །གཞན་ཡང་མུ་སུ་ལུན་དྷ་ལྷའི་ལམ་བཅུ་པ་ནི་འདི་ལྟ་སྟེ། སེམས་འཇམ་པོར་འགྱུར་བའོ། །དེ་ལ་ཡང་ཡོན་ཏན་བཞི་ནི་འདི་ལྟ་སྟེ། ཞེ་སྡང་བར་མི་བྱེད་དོ། །གལ་ཏེ་བརྒྱ་ལ་ཞིག་བྱས་ན་ཡང་དེ་བརྟན་པར་མི་བྱེད་དོ། །ཁྲོ་བས་ཤིན་ཏུ་གནོད་པར་མི་འགྱུར་རོ། །
[306a.3]ལུས་ཞིག་ནས་ཀྱང་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཚིགས་སུ་བཅད་པ་ཡང་འདི་ཡིན་ཏེ། སེམས་གང་དགེ་བ་དྲི་མེད་ལྡན། །ཞེ་སྡང་གིས་ནི་གནོད་བྱེད་མིན། །བརྣབ་སེམས་དྲི་མ་འབྱུང་མིན་ཏེ། །ལྷ་ཡི་འཇིག་རྟེན་དུ་ཡང་སྐྱེ། །གཞན་ཡང་མུ་སུ་ལུན་དྷ་ལྷའི་ལམ་
[306a.4]རྣམས་ལས་བཅུ་གཅིག་པ་ནི་འདི་ལྟ་སྟེ། ལས་དང་འབྲས་བུ་ལ་དད་པའི་སྟོབས་བསྐྱེད་པའོ། །ལས་ཀྱི་འབྲས་བུ་རྣམས་ལ་དད་པའི་སྟོབས་སྐྱེད་པའི་སྐྱེས་བུ་རྣམས་ནི་སྡིག་པ་ཐམས་ཅད་རྣམ་པར་སྤངས་པར་འགྱུར་རོ། །ཁ་ན་མ་ཐོ་བ་ཅུང་ཟད་ཙམ་རྣམས་ལ་ཡང་འཇིགས་པར་
[306a.5]ལྟ་བར་འགྱུར་རོ། །དེས་ལེགས་པར་བྱས་པ་དང་ཉེས་པར་བྱས་པའི་ལས་རྣམས་ཀྱི་འབྲས་བུ་ཡང་ཀུན་ནས་རིག་པར་འགྱུར་རོ། །འདི་ལྟ་སྟེ། འདུས་བྱས་རྣམས་བྱེད་པར་མི་འགྱུར་རོ། །དེ་ལེགས་པར་བྱས་པའི་ལས་ལ་གོམས་པའི་དབང་གིས་ལུས་ཞིག་ནས་བདེ་འགྲོ་
[306a.6]མཐོ་རིས་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཚིགས་སུ་བཅད་པ་ཡང་འདི་ཡིན་ཏེ། གང་གི་ལས་འབྲས་རྣམ་སྨིན་ཤེས། །རྟག་ཏུ་ཕྲ་མོ་ལེགས་མཐོང་བ། །འདི་ནི་སྡིག་པས་གོས་མིན་ཏེ། །འདམ་གྱི་པད་མ་ཇི་བཞིན་ནོ། །གཞན་ཡང་མུ་སུ་ལུན་དྷ་མཐོ་རིས་
[306a.7]ཀྱི་ལམ་གང་དག་ལ་མངོན་པར་ཞུགས་ནས་སྐྱེས་བུ་ལྷ་རྣམས་ཀྱི་འཇིག་རྟེན་དུ་སྐྱེ་བར་འགྱུར་བ་ནི་འདི་ལྟ་སྟེ། དཀོན་མཆོག་གསུམ་ལ་རབ་ཏུ་དང་བ་ཕྱིན་ཅི་མ་ལོག་པའོ། །དཀོན་མཆོག་གསུམ་ལ་རབ་ཏུ་དང་བའི་ཕྱིན་ཅི་མ་ལོག་པ་དེ་ནི་ཡོན་ཏན་བརྒྱ་ཕྲག་དུ་མ་དང་ལྡན་པ་ཡིན་པ་
[306b]
[306b.1]གང་གི་ཕྱིར་ན་ཡོན་ཏན་དུ་མ་དང་ལྡན་པ་དེས་ཀྱང་ཡོན་ཏན་རྣམས་ཟིལ་གྱིས་མནན་ནས་རྣམ་པར་རྒྱལ་བས་གསལ་ཞིང་མཛེས་སོ། །འདི་ལྟ་སྟེ། སྐྱེས་བུ་དེ་དག་རྣམས་ནི་མྱ་ངན་ལས་འདས་པའི་མཐར་ཕྱིན་པར་འགྱུར་རོ། །སྔོན་དུ་ལྷ་དང་མི་རྣམས་ཀྱི་བདེ་བ་ཉམས་སུ་མྱོང་
[306b.2]བར་འགྱུར་ཏེ། ལམ་བཅུ་གཉིས་པོ་འདིས་སྐྱེས་བུ་རྣམས་སམ། ལྷ་གང་དག་བག་མེད་པ་དང་ལྡན་པ་མ་ཡིན་པ་དེ་དག་རྣམས་ཀྱང་མཐོ་རིས་སུ་འགྲོའོ། །བག་མེད་པ་ལ་ཞུགས་པའི་སྐྱེས་བུ་རྣམས་ནི་འཇིག་རྟེན་པ་དང་། འཇིག་རྟེན་ལས་འདས་པའི་བདེ་བ་རྣམས་
[306b.3]ཀྱང་མི་ཐོབ་པའོ། །དེ་ལྟ་བས་ན་མུ་སུ་ལུན་དྷ་ཇི་ལྟ་བུ་ཁོ་ནར་སྔོན་གྱི་དྲང་སྲོང་གསེར་ཐུབ་དེས། འཐབ་བྲལ་བ་རྣམས་ཀྱི་བདག་པོ་སོའུ་མྱོ་དེ་ལ་ཆོས་བསྟན་པའི་ཆོས་དེ་ཉིད་ཁོ་ན་དེ་བཞིན་གཤེགས་པ་རྣམས་ཐམས་ཅད་ཀྱི་ཡིན་པ་ཡང་། ཇི་ལྟ་བ་བཞིན་དུ་ཁྱོད་
[306b.4]ཀྱི་ཚེ་ཆེས་རྒན་པ་རྣམས་ཀྱི་དྲུང་ནས་ཐོས་པ་ཡིན་ནོ། །འདི་ལ་ཡང་ཚིགས་སུ་བཅད་པར་གྱུར་པ་ནི། དཀོན་མཆོག་གསུམ་ལ་རབ་དད་པ། །འབྱུང་འགྱུར་འབྲས་བུ་དུ་མ་དང་། །མྱ་ངན་འདའ་བར་འགྱུར་བ་སྟེ། །སྔོན་དུ་ཉེ་བར་མཐོ་རིས་སྐྱེ། །ལམ་
[306b.5]བཅུ་གཉིས་པོ་དེ་དག་རྣམས་བར་མ་ཆད་པས་དེར་རྟག་ཏུ་འགྲོ་བར་འགྱུར་གྱི་གཞན་དུ་ནི་མ་ཡིན་ནོ། །དེ་ནས་མུ་སུ་ལུན་དྷས་བཅོམ་ལྡན་འདས་ཀྱི་སྤྱན་སྔ་ནས་ཆོས་ཀྱི་རྣམ་གྲངས་འདི་ཐོས་པས། ལྷ་བརྒྱ་སྟོང་ཕྲག་བརྒྱད་ཅུ་པོ་རྣམས་དང་རྒྱུན་དུ་ཞུགས་པའི་འབྲས་བུ་ཐོབ་པར་
[306b.6]གྱུར་ཏོ། །དེ་ནས་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷས། བཅོམ་ལྡན་འདས་ཀྱི་ཞབས་གཉིས་ལ་ཕྱག་འཚལ་ནས། ཚིགས་སུ་བཅད་པ་འདི་དག་རྣམས་སྨྲས་ཏེ། ཇི་ལྟར། དེ་བཞིན་གཤེགས་པ་ཁྱོད་དྲིན་གྱིས། །ངན་སོང་འཇིགས་
[306b.7]པ་ལས་བདག་གྲོལ། །ལྷ་ནི་འདི་རྣམས་ཐམས་ཅད་ཀྱང་། །མགོན་པོ་ཁྱོད་ཀྱི་ཆོས་ཀྱིས་བསྒྲལ། །སྲིད་པའི་བཙོན་ར་རྒྱ་ཆེན་ལ། །ལྷ་དང་བཅས་པ་རབ་ཞུགས་པ། །བདེར་གཤེགས་བསྟན་པ་གང་ལ་བདག །བདག་གི་སྐྱེ་བ་དེང་འབྲས་བཅས། །
[307a]
[307a.1]དེ་སྐད་ཅེས་སྨྲས་ནས། མུ་སུ་ལུན་དྷ་བཱ་རཱ་ཎ་སཱི་ནས་འཕགས་ནས། ལྷའི་ཚོགས་དང་བཅས་པ་རྣམས་ནམ་མཁའི་དཀྱིལ་དུ་འཕགས་ཏེ། དེ་རྣམས་གང་ན་འཐབ་བྲལ་བ་རྣམས་ཀྱི་ས་རྣམས་ཡོད་པ་དེར། ལྷ་དེ་ཐམས་ཅད་ཉིད་རབ་ཏུ་
[307a.2]ཞུགས་ནས། དེ་རྣམས་དེ་རེ་ཞིག་གི་ཚེ་དགའ་དགུར་གྱུར་པས་ཀྱང་ཀུན་ཏུ་སྤྱོད་དེ། ཇི་སྲིད་དུ་དེ་དག་རྣམས། སྐྱེ་བ་གཅིག་གི་དབང་དུ་བྱས་པའི་ཚེ་མ་ཟད་ཀྱི་བར་དུའོ། །དེ་ཟད་ནས་ཕྱིས་ཀྱང་གང་གིས་སྡིག་པའི་སྒོ་རྣམས་བཅད་པའི་མི་རྣམས་སུ་དེ་སྐྱེའོ། །སྐྱེས་
[307a.3]ནས་ཀྱང་། མཆོག་ཏུ་གཞོན་ཤ་ཆགས་པ་དང་། གཟུགས་དང་ལང་ཚོ་ཕུལ་དུ་ཕྱིན་པ་དང་འབྱོར་ཅིང་ཡང་ཡུལ་ལྗོངས་ལ་དབང་བར་འགྱུར་རོ། །གང་དག་རྒྱུན་དུ་ཞུགས་པ་མ་ཡིན་པ་དེ་དག་རྣམས་ནི་ཚེ་འཕོས་ནས། ཇི་ལྟར་ཆོས་རྣམས་ཀྱིས་ཉེ་བར་འགྲོ་བར་འགྱུར་བ་
[307a.4]དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །དེ་དག་རྣམས་ནས་འཕོས་ནས་གལ་ཏེ་ཡང་མི་རྣམས་དང་སྐལ་བ་མཚུངས་པར་མིར་སྐྱེས་ན་ཡང་། དེ་རྣམས་དེ་བཞིན་དུ་གཞོན་ཤ་ཅན་དུ་འགྱུར་ཞིང་རྒྱན་དང་ཆ་ལུགས་ལ་མཆོག་ཏུ་དགའ་བར་ཡང་
[307a.5]འགྱུར་ཏེ། དེའི་རྒྱུ་འཐུན་པའི་ལས་རྣམས་ཀྱིས་སོ།། །།