[1a]
[1a.1]༄༅། །མདོ་སྡེ་ལ་བཞུགས་སོ། །
[1b]
[1b.1]༄༅༅། །འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་རྩ་དྲུག་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་
[1b.2]བྲལ་བའི་ས་རྣམས་ལ་རྣམ་པར་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བར་གྱུར་པ་ནི་འཐབ་བྲལ་བའི་ལྷ་རྣམས་ཀྱི་ས་ཇི་ལྟ་བ་བཞིན་དུ་ཡོད་པ་
[1b.3]བཞོན་པ་རྒྱ་ཆེ་བ་ལ་རྣམ་པར་རྒྱུ་བ་ཞེས་བྱ་བའོ། །དེར་ཡང་ལས་གང་གིས་སེམས་ཅན་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་པས་མཐོང་སྟེ་སྐྱེས་བུ་དམ་པ་
[1b.4]གང་དག་གིས་དགེ་བའི་བཤེས་གཉེན་བདག་ཉིད་ལ་བདེ་ལེགས་སྟོན་པར་བྱེད་པས་ནི་དཔེ་མེད་པའི་ཡུལ་གྱི་ཡོན་ཏན་དང་ལྡན་པ་ཡང་གང་ཁོ་ན་བདག་གིས་གཟུགས་མཐོང་བ་དེ་
[1b.5]ཉིད་ནི་འདོད་པ་སྡུག་པ་ཡིད་དུ་འོང་བ་གཞན་རྣམས་དང་འདྲ་བ་མ་ཡིན་པ་རྣམས་མཐོང་ངོ་། །གང་ཡང་རྣ་བས་ཐོས་པ་རྣམས་ནི་རྣམ་པ་སྣ་ཚོགས་པའི་གླུ་རྣམས་དང་། བྱའི་སྒྲ་དང་
[2a]
[2a.1]ཆུ་ཀླུང་དང་འབབ་ཆུ་དང་། མཚེའུ་ལ་སོགས་པའི་སྒྲ་རྣམས་ཏེ། དེ་རྣམས་ནི་འདོད་པ་སྡུག་པ་ཡིད་དུ་འོང་བ་གཞན་རྣམས་དང་མི་འདྲ་བ་མཚུངས་པ་མེད་པར་གྱུར་པས་ཡིད་ཚིམ་པ་མེད་པར་བྱེད་པ་རྣམས་ཡིན་ནོ། །དེ་
[2a.2]བཞིན་དུ་བདག་གིས་སྣས་སྣོམ་པ་རྣམས་གང་ཡིན་པ་དེ་རྣམས་ཀྱང་འདོད་པ་སྡུག་པ་ཡིད་དུ་འོང་བ་རྣམ་པ་དུ་མར་གཞན་རྣམས་དང་འདྲ་བ་མ་ཡིན་པར་གྱུར་པ་སྔ་ན་མེད་པ་ཡིད་ཚིམ་པ་མེད་པར་བྱེད་པ་རྣམས་བདག་གིས་སྣོམ་མོ། །གཞན་ཡང་
[2a.3]བདག་གི་ལྕེས་རོ་རྣམ་པ་དུ་མ་མྱོང་བར་བྱེད་པ་ན་དེ་རྣམས་ཀྱང་རྣམ་པ་དུ་མར་གཞན་དང་མི་འདྲ་བ་ཡིད་ངོམས་པ་མེད་པར་བྱེད་པ་རྣམས་སོ། །གང་ཡང་བདག་གི་ལུས་ཀྱིས་རེག་བྱ་རྣམས་ལ་རེག་པར་བྱེད་པ་ན་རྣམ་པ་སྣ་ཚོགས་ཤིང་རྣམ་པ་དུ་
[2a.4]མར་གཞན་དང་མཚུངས་པ་མ་ཡིན་པ་ཡུལ་གྱི་བདེ་བ་གང་ཅུང་ཟད་ཀྱང་མ་ལུས་པ་ཐམས་ཅད་ནགས་འདི་དག་རྣམས་ན་མེད་པ་མ་ཡིན་ཏེ། ལྷ་རྫས་ཀྱི་འདོད་པའི་ཡོན་ཏན་ལྔ་པོ་རྣམས་རྣམ་པ་དུ་མར་ཕུན་སུམ་ཚོགས་པ་རྣམ་པར་བརྟག་པར་བྱ་བ་དུ་མར་
[2a.5]གཞན་རྣམས་དང་མཚུངས་པ་མ་ཡིན་པའི་ལྷ་རྣམས་སུ་སྐྱེའོ། །ལྷ་རྣམས་ཀྱིས་ནགས་རྣམས་མཐོང་བས་ནི་མ་ཡིན་གྱི་ནགས་འདི་དག་ཏུ་ཞུགས་པ་ཙམ་ཉིད་ན་ལྷ་ཁྱེད་རྣམས་འདིར་ཤིན་ཏུ་ངོ་མཚར་བར་གྱུར་པར་མཐོང་བ་ཡིན་ལ། གང་ཡང་ལྷ་
[2a.6]རྣམས་ཀྱི་མངའ་བདག་མུ་སུ་ལུན་དྷ་སྔོན་དུ་བྱས་ནས་ལྷ་འདི་དག་རྣམས་ནང་རྣམས་སུ་འཇུག་པར་གྱུར་པ་ལྟ་སྨོས་ཀྱང་ཅི་དགོས། དེ་ལ་ཡང་བྱེ་བ་སྟོང་ཕྲག་ས་ཡ་ཕྲག་དགུའི་རྒྱན་དང་ཆ་བྱད་རྣམ་པ་སྣ་ཚོགས་པའི་གཟུགས་དང་ལང་ཚོ་དང་གླུ་དང་རོལ་མོའི་
[2b]
[2b.1]ཡོན་ཏན་རྣམས་དང་ལྡན་པའི་ལྷའི་བུ་མོ་རབ་ཏུ་དགའ་བར་གྱུར་པའི་བཞིན་མངོན་དུ་བསྟན་པར་གྱུར་པ་བྱེ་བ་སྟོང་ཕྲག་ས་ཡ་ཕྲག་དགུས་མངོན་པར་མཆོད་པར་བྱེད་པར་གྱུར་པའི་འདོད་པའི་ཡོན་ཏན་ལྔ་ཕུན་སུམ་ཚོགས་པའི་དཔལ་ལ་སྤྱོད་པར་བྱེད་པ་རྣམས་ཡིན་ཞིང་། ལྷ་
[2b.2]དེ་དག་རྣམས་ཀྱིས་མངའ་བདག་མུ་སུ་ལུན་དྷ་དེ་ལ་ནི་ཅི་ནས་ཀྱང་ལྷ་རྣམས་ཀྱིས་ལེགས་པར་ལྟ་བར་བྱེད་པ་ཡིན་ཏེ་རྒྱུ་གང་གིས་ཡིན་ན་ཡུལ་རྣམས་དེའི་ཡིན་པའི་ཕྱིར་དང་། དེ་ཡང་བདག་ཅག་ཐམས་ཅད་ཀྱི་མངའ་བདག་ཏུ་གྱུར་པ་ཕ་བཞིན་དང་མ་བཞིན་དུ་འཐབ་བྲལ་གྱི་
[2b.3]ས་རྣམས་སུ་ལེགས་པ་སློབ་པར་བྱེད་པ་ཡིན་ནོ། །དེ་དག་རྣམས་ཐོས་ནས་ལྷ་གསར་དུ་སྐྱེས་པ་དེ་དག་ཕྱིར་ཡང་ལྷའི་བུ་མོ་དེ་དག་གིས་ཡོངས་སུ་བསྐོར་བའི་ལྷ་ཉིད་ལ་ལྟ་བར་བྱེད་དེ། དམན་པ་དང་བར་མའི་གཟུགས་དང་ཆ་བྱད་དང་རྒྱན་ཅན་སྐྱེའོ། །རེ་རེ་ཞིང་འདོད་པའི་
[2b.4]ཡོན་ཏན་དང་བདེ་བའི་ཟས་ཀྱིས་གནས་པ་འདོད་པའི་ཡོན་ཏན་ལྔའི་ཟས་དང་ལྡན་པ་རྣམས་ཀྱིས་མངོན་པར་མཐོང་ནས་རྩེ་བར་བྱེད་པར་འགྱུར་བ་དང་། ལྷ་མོ་དེ་དག་རྣམས་དང་ལྷ་གཞན་རྣམས་ཀྱིས་ཀྱང་ངག་སྙན་པས་མཉེས་པར་བྱེད་པར་འགྱུར་ལ། དེ་ན་ཡོན་ཏན་སྟོང་ཕྲག་
[2b.5]དུ་མ་དང་ལྡན་པ་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱིས་ཉེ་བར་མཛེས་པར་གྱུར་པ་ཤིང་གི་ཕྲེང་བ་བརྒྱ་སྟོང་ཕྲག་དུ་མས་ཡོངས་སུ་མཛེས་པར་བྱས་པ་དཔག་བསམ་གྱི་ཤིང་གི་ནགས་ལ་གཞན་རྣམས་ལ་གང་དང་གང་དག་བསམས་པ་དེ་དང་དེ་དག་རྣམས་དཔག་
[2b.6]བསམ་གྱི་ཤིང་དེ་རྣམས་ལས་བྱུང་ངོ་། །དེ་ལྟར་ཡོན་ཏན་ཕུན་སུམ་ཚོགས་པའི་ཤིང་དེ་དག་རྣམས་ལ་གསར་དུ་སྐྱེས་པའི་ལྷས་ཤིང་དེ་དག་ཡོན་ཏན་ཕུལ་དུ་བྱུང་བ་རྣམས་དུ་མར་ཕུན་སུམ་ཚོགས་པའི་ཡུལ་གྱི་ལོངས་སྤྱོད་རྣམས་གང་ཡིན་པ་ཁོ་ནས་དགའ་བའི་ནགས་རྣམས་མངོན་
[2b.7]པར་མཐོང་ནས་མིག་གི་རྒྱུ་བ་ཕྱིར་མི་ཟློགས་པའི་ཤིན་ཏུ་བར་ཡང་དགའ་བ་འདི་དག་རྣམས་ལ་རྟག་པར་རྒྱུན་མི་ཆད་པར་རབ་ཏུ་ལྟ་བར་གྱུར་པས་དེ་དག་རྣམས་དང་བཅས་པ་ནགས་ཆེན་པོ་དེའི་ནང་དུ་ལེགས་པར་གཞུག་པར་བྱེད་ལ། བཟའ་བ་དང་བཏུང་བའི་ཆུ་ཀླུང་བརྒྱ་སྟོང་ཕྲག་མང་
[3a]
[3a.1]པོ་དང་ལྡན་པ་ཁ་དོག་སྣ་ཚོགས་པའི་བྱ་རྣམས་ཀྱིས་ཉེ་འཁོར་ན་ཅ་ཅོའི་སྒྲ་རབ་ཏུ་འབྱིན་པ་དང་ཤིན་ཏུ་མཉན་པར་འོས་པའི་ལྷ་མོའི་ཚོགས་ཀྱིས་གླུ་མཆོག་གི་སྒྲ་རྣམས་ཀྱིས་ཀུན་ཏུ་གང་བར་གྱུར་པའི་བྱའི་སྒྲ་རྣམས་དང་འདྲེས་པས་ཡིད་འཕྲོག་པར་བྱེད་དོ། །
[3a.2]གཞན་ཡང་ལྷ་གཞན་རྣམས་ཞུགས་པར་གྱུར་པ་ན་ལྷ་གསར་དུ་སྐྱེས་པ་དེས་མཐོང་བ་ནི་ཤིན་ཏུ་ངོ་མཚར་བར་གྱུར་པའི་པད་མའི་ཚལ་རིང་དུ་ནི་དཔག་ཚད་གསུམ་མོ། །རྒྱར་ནི་དཔག་ཚད་གཉིས་པའི་པད་མ་ཆེན་པོའི་ནགས་རྣམས་ནི་དབྱིབས་དུ་མ་དང་གཟུགས་དུ་མས་
[3a.3]ཉེ་བར་མཛེས་པར་གྱུར་པ་ལ་འདི་ལྟ་སྟེ། སྟོན་ཀའི་དུས་ན་ནམ་མཁའ་དྲི་མ་དང་བྲལ་བ་ལ་རབ་ཏུ་འབར་བའི་གཟའ་དང་སྐར་མས་མཛེས་པ་བཞིན་དུ་དེའི་ཉེ་འཁོར་རྣམས་ན་ཡང་ལྷ་དང་ལྷ་མོའི་ཚོགས་ཕལ་ཆེ་བར་གྱུར་པ་བརྒྱ་སྟོང་གིས་ཡོངས་སུ་གང་བར་གྱུར་པ་དང་། 
[3a.4]རབ་ཏུ་དགའ་བའི་ལྷ་དང་ལྷ་མོའི་ཚོགས་རྣམས་ཀྱིས་ནི་གར་རྣམས་དང་། རྒོད་པར་བྱེད་པ་རྣམས་ཀྱིས་ཀྱང་རྔ་སྒྲ་ཡན་ལག་ལྔ་དང་ལྡན་པས་ཕན་ཚུན་ཐབས་ཅིག་ཏུ་དགའ་བར་གྱུར་ཅིང་། ཕན་ཚུན་དུ་ལེགས་པར་གཏམ་འདྲེ་བ་འབྱུང་བའི་ཡིད་ཅན་རྣམས་ཕན་ཚུན་དུ་ཡུད་ཙམ་
[3a.5]ཅིག་ཀྱང་ཀུན་ཏུ་ཆགས་པ་དང་། དགའ་བ་དང་ཡང་བྲལ་བར་འགྱུར་བ་མ་ཡིན་ནོ། །དེ་ལྟར་གྱུར་པའི་ཡིད་དེ་ལྟ་བུར་གྱུར་པའི་སེམས་ཀྱིས་ངལ་བར་གྱུར་པ་ཡང་མེད་པ་བློ་ཡང་དེ་དག་སྐྱེ་བའི་ཡིད་དེས་ཀུན་ཏུ་དྲངས་པ་རྣམས་ཀྱི་ཉེ་འཁོར་ན་ཆེས་རབ་ཏུ་དགའ་བའི་ལྷའི་ཚོགས་
[3a.6]ཀྱིས་ཡོངས་སུ་བསྐོར་བའོ། །གཞན་ཡང་ལྷ་དེས་མཐོང་བ་ནི་པད་མའི་ནགས་དེ་དག་རྣམས་ན་རྣམ་པ་སྣ་ཚོགས་པའི་བྱ་རྣམས་ཆུ་ལ་རྒྱུ་བ་དག་ཀྱང་ཕན་ཚུན་དུ་དགའ་ཞིང་ཀུན་ཏུ་སྤྱོད་པར་ཡང་བྱེད་དོ། །ཕན་ཚུན་དུ་ཆགས་པའི་ཡིད་ཅན་དེ་དག་རྣམས་ཀྱང་དེ་བཞིན་དུ་ཕན་
[3a.7]ཚུན་དུ་གྲོགས་ཀྱི་བྱ་བ་ཡང་རྗེས་སུ་བྱེད་དོ། །དེ་དག་རྣམས་དེ་བཞིན་དུ་ལྷ་རྣམས་ཀྱི་རྗེས་སུ་བྱ་བ་ཡང་བྱེད་ལ། ལྷ་རྣམས་ཇི་ལྟ་བ་བཞིན་དུ་དེ་དག་རྣམས་དེ་ལྟ་བ་བཞིན་དུ་ངུར་པ་དང་། བྱ་ཀ་དམ་པ་དང་བྱ་ཀཱ་རཎ་ཌ་བ་པ་དང་། དེ་དག་རྣམས་ལྷན་ཅིག་ཏུ་པད་
[3b]
[3b.1]མའི་ནགས་དེ་ལ་རྣམ་པ་དུ་མ་དགའོ། །དེ་མཆོག་ཏུ་དགའ་བའི་དང་བར་གྱུར་པ་ཅན་གྱི་ཆུ་དེ་འཇུག་ངོས་རྣམས་ན་ལྷ་དེ་རྣམས་ལ་ལ་ནི་གསེར་གྱི་འདབ་མ་ཅན་གྱི་པད་མ་བླངས་ནས་བདུད་རྩི་འཐུང་ཞིང་གླུ་ཡང་ལེན་པར་བྱེད་དེ། ལྷ་མོའི་ཚོགས་རྣམས་ཀྱིས་ཡོངས་སུ་
[3b.2]བསྐོར་ནས་རྣམ་པ་སྣ་ཚོགས་པའི་ལྷའི་བདེ་བ་རྣམས་དང་ཡང་དག་པར་ལྡན་ནོ། །ཡང་གཞན་རྣམས་ནི་དངུལ་གྱི་རང་བཞིན་གྱི་བདུད་རྩི་བླངས་ནས་སོ་པད་མ་རཱ་ག་དང་མཚུངས་པའི་མདོག་ཅན་རང་གི་ལས་རྣམས་དང་རྗེས་སུ་འཐུན་པ་རྣམས་འཐུང་བར་བྱེད་དེ། དགའ་
[3b.3]བ་དང་ལྡན་པས་ཇི་སྲིད་དུ་སེར་པོ་རྣམས་ཀྱང་ངོ་། །ཡང་ལྷ་གཞན་ནི་ཤེལ་གྱི་རང་བཞིན་གྱི་པད་མའི་འདབ་མ་རྣམས་ལ་བདུད་རྩི་མཆོག་ཏུ་དྲི་ཞིམ་པ་དང་ལྡན་པ་མཆོག་ཏུ་ཕུན་སུམ་ཚོགས་པ་མཆོག་ཏུ་བསིལ་བར་གྱུར་པ་ལྷན་ཅིག་སྤྱོད་པ་རྣམས་དང་། ལྷན་ཅིག་
[3b.4]ཏུ་རང་གི་ལས་དང་འདྲ་བའི་རྩི་རྣམས་འཐུང་བར་བྱེད་དོ། །ཡང་ལྷ་གཞན་རྣམས་ནི། པད་མའི་ནགས་དེ་དག་ཉིད་ཁོ་ན་ན་བལྟ་བར་བྱ་བའི་ཆེས་མཆོག་ཏུ་དགའ་བའི་ཡུལ་ལྔའི་ཡོན་ཏན་རྣམས་དང་ཡང་དག་པར་ལྡན་པ་ཨིན་དྲ་ནཱི་ལའི་རང་བཞིན་གྱི་མདོག་དང་
[3b.5]ལྡན་པའི་མེ་ཏོག་པད་མའི་འདབ་མ་ལ་གནས་པའི་བདུད་རྩི་བླངས་ནས་འཁོར་དགའ་བ་རྣམས་དང་དགའ་བར་བྱེད་དོ། །ལྷ་གཞན་རྣམས་ཀྱང་ལྷའི་མེ་ཏོག་རྣམས་ཀྱིས་ལེགས་པར་རྒྱས་པ་ལྷའི་བདུད་རྩི་དང་ལྡན་པའི་ཤིང་རྣམས་ཀྱི་ནང་དུ་སོང་བར་གྱུར་པ་དང་། རྒྱགས་
[3b.6]ཤིང་བག་མེད་པས་རྣམ་པར་རྒྱུ་བས་ནགས་གཞན་གྱི་གསེབ་ཏུ་རྣམ་པར་རྒྱུ་བ་རྣམས་སྣ་ཚོགས་པར་དགའ་བའི་འཁོར་རྣམས་དང་བཅས་པའི་ལྷ་རྫས་ཀྱི་རོ་དང་དྲི་དང་ཁ་དོག་དུ་མ་ཕུན་སུམ་ཚོགས་པ་དང་ལྡན་པའི་འབྲས་བུ་གཞིབས་ནས་དེའི་ནང་དུ་སོང་ནས་རོ་གཞན་འཐུང་བར་
[3b.7]བྱེད་ཅིང་། གླུ་ཡང་ལེན་པར་བྱེད་དེ་མཆོག་ཏུ་དགའ་བའི་ཡིད་དང་ལྡན་པས་སོ། །ཡང་ལྷ་གཞན་རྣམས་ནི་གསེར་དང་དངུལ་དང་ཤེལ་དང་ཨིན་དྲ་ནཱི་ལའི་རང་བཞིན་དེ་དག་རྣམས་ལ་རྣམ་པ་སྣ་ཚོགས་པའི་མེ་ཏོག་གིས་གང་བས་གཡོགས་པ་འཁྲི་ཤིང་གི་ཕུག་ཏུ་གྱུར་པ་
[4a]
[4a.1]ལ། འཁྲི་ཤིང་གི་བླ་རེ་བྲེས་པའི་ཁང་པ་ལ་འཁོར་དང་བཅས་པ་རྣམས་དགའ་ཞིང་ལྷ་མོ་རྣམས་དང་བཅས་པ་གླུ་ལེན་པར་ཡང་བྱེད་དོ། །ཡང་ལྷ་གཞན་དག་རྣམས་ནི་ཆུ་ཀླུང་གི་འགྲམ་རྣམས་ལ་བརྟེན་ནས་བྱས་ཀུན་ཏུ་སྒྲ་སྒྲོགས་པ་དང་ལྡན་པ་མནན་ན་
[4a.2]ནེམ་ལ་བཏེག་ན་འཕར་བའི་ས་གཞིའི་ཆ་རེག་ན་འཇམ་པར་གྱུར་པ་ལ་སྐྱེས་པ་ཤིང་རྣམས་ཀྱི་མེ་ཏོག་ཁ་དོག་ལྔ་དང་ཡང་དག་པར་ལྡན་པའི་ཕྲེང་བར་བྱ་བའི་ཕྲེང་བ་རྣམས་ལེན་ལ། ཁ་ཅིག་ནི་སིལ་མ་དང་ཡང་དག་པར་ལྡན་པའི་མེ་ཏོག་རྣམས་ཡོངས་སུ་བླངས་ནས་ལྷན་
[4a.3]ཅིག་ཏུ་སྤྱོད་པ་རྣམས་དང་། བདག་ཉིད་ཀྱང་སྣོམ་པར་བྱེད་དོ། །ལྷ་གཞན་རྣམས་ནི་དེ་དང་ཉེ་བ་ན་རོལ་མོའི་སྒྲ་དག་བྱེད་དོ། །ཡང་ལྷ་གཞན་དག་རྣམས་ནི་རྣམ་པ་སྣ་ཚོགས་པའི་རིན་པོ་ཆེའི་རྡོ་བ་སྣ་ཚོགས་པར་གྱུར་པ་རྣམས་ལ་འདི་ལྟ་སྟེ་ཨིན་དྲ་ནཱི་ལ་དང་ཤེལ་དང་། གསེར་
[4a.4]དང་དངུལ་གྱི་རང་བཞིན་རྣམས་ལ་དགའ་བར་བྱེད་ཅིང་ཀུན་ཏུ་སྤྱོད་པར་ཡང་བྱེད་དེ། ཇི་སྲིད་དུ་འདོད་ཅིང་སྡུག་ལ་ཡིད་དུ་འོང་བར་འགྱུར་བའི་ལས་བྱས་ཤིང་བསགས་པ་རྣམས་ཟད་པར་མ་གྱུར་གྱི་བར་དུའོ། །དེ་དག་རྣམས་ཟད་ནས་སླར་ཡང་དམྱལ་བ་དང་། ཡི་དགས་དང་། 
[4a.5]དུད་འགྲོ་རྣམས་སུ་སྐྱེ་བ་ཡིན་ནོ། །དེ་རྣམས་ནས་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་རྣམས་ཀྱིས་གལ་ཏེ་མི་རྣམས་དང་སྐལ་བ་མཚུངས་པར་གྱུར་པའི་མིར་སྐྱེས་ན་ཡང་དེ་དག་ཏུ་གཞོན་ཤ་ཅན་དང་། མཆོག་ཏུ་གཟུགས་དང་ལང་ཚོ་དང་ལྡན་པ་དང་། 
[4a.6]ཡིད་དགའ་བ་དང་། ལོངས་སྤྱོད་དང་། ཡུལ་ལྗོངས་རྣམས་ལ་ཡང་དབང་བར་འགྱུར་བ་ཡིན་ཏེ། ལས་དེ་རྣམས་ཀྱི་རྒྱུ་འཐུན་པའི་དབང་གིས་སོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་
[4a.7]བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བ་རྣམས་ཀྱིས་རྒྱུན་གནས་ན་རྣམ་པར་རྒྱུ་བ་ཞེས་བྱ་བ་ཡོད་པ་ཇི་ལྟ་བ་བཞིན་དུ་མཐོང་ངོ་། །དེར་ཡང་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡིན་ན། དེས་ཐོས་པ་ལས་བྱུང་བའི་ཤེས་རབ་
[4b]
[4b.1]ཀྱིས་མཐོང་བ་གང་དག་དྲང་པོར་གྱུར་ཅིང་དྲང་པོའི་རང་བཞིན་ཅན་དད་པའི་སྟོབས་ཅན་དུ་གྱུར་པས་སྲོག་གཅོད་པ་དང་། མ་བྱིན་པར་ལེན་པ་རྣམས་རྣམ་པར་སྤངས་ཤིང་ཀུན་ནས་ཡོངས་སུ་དག་པར་གྱུར་ལ། འདོད་པས་ལོག་པར་གཡེམ་པ་ཡང་མི་སྟེན་ཅིང་། གོམས་
[4b.2]པར་མི་བྱེད་ལ་ལན་མང་དུ་བྱེད་པར་མི་འགྱུར་བ་ནི་འདི་ལྟ་སྟེ། བུད་མེད་རྣམས་ཀྱི་མིག་ལ་བརྟེན་ནས་མ་ཡིན་ཞིང་། མིག་གིས་གཟུགས་ལ་ཡང་འདོད་པའི་འདོད་ཆགས་ཀྱིས་ཀུན་ཏུ་ལྟ་བར་མི་བྱེད་དོ། །སེམས་རྒྱུད་ཚུལ་བཞིན་མ་ཡིན་པ་ཡིད་ལ་བྱེད་པས་ཟིལ་
[4b.3]གྱིས་ནོན་པར་གྱུར་ན་དེ་ཡང་ཕྱིར་སྤོང་བར་བྱེད་དོ། །ཀུན་ཏུ་རྟོག་པར་མི་བྱེད་དོ། །དུག་བཞིན་དུ་ཡོངས་སུ་སྤོང་བར་བྱེད་དོ། །སྐྱེས་བུ་དམ་པ་དེ་དག་རྣམས་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བ་རྣམས་ཀྱི་ནང་གང་ན་རྒྱུན་གནས་ན་རྒྱུ་བ་ཞེས་
[4b.4]བྱ་བ་ལྷ་དེའི་སར་སྐྱེ་བའོ། །དེར་སྐྱེས་པ་འདིའི་ཡང་ཉི་མ་དང་མཚུངས་པའི་གཟི་བརྗིད་ཀྱི་དགེ་བ་ཤར་བའི་འབྲས་བུ་ལ་ལོངས་སྤྱོད་པ་དཔེ་མེད་པའི་བདེ་བ་དང་ལྡན་པ་དེ་ལྷ་རྫས་ཀྱི་ཡུལ་དུ་མ་ཉེ་བར་སྟེན་པ་རྣམས་ཏེ། དང་པོ་ཁོ་ན་ཉིད་དུ་སྐྱེས་པའི་སེམས་ཀུན་ཏུ་དགའ་ཞིང་རབ་
[4b.5]ཏུ་དགའ་བའི་ཡིད་ཀྱིས་ཇི་ལྟར་བདག་གཅིག་པུ་གནས་ཞེས་དེའི་སེམས་བསྐྱེད་པ་ཙམ་ཉིད་ན་ནགས་དེ་དག་རྣམས་ཀྱི་ནང་ཀུན་ནས་འོང་བ་ན་རྣམ་པ་དུ་མ་རྣམ་པ་སྣ་ཚོགས་པའི་རྒྱན་དང་ཆ་བྱད་དང་ལྡན་པ་མགོ་ལ་པད་མའི་ཕྲེང་བའི་འོད་རྣམ་པར་འབར་བ་རྣམ་པ་སྣ་ཚོགས་པའི་གོས་ཁ་དོག་
[4b.6]སྣ་ཚོགས་པ་ཅན་བགོས་པ་རྣམས་གང་ན་ལྷ་དེ་ཡོད་པ་དེར་མྱུར་བར་འོང་བར་འགྱུར་རོ། །འོངས་ནས་ཀྱང་སྒྲིན་པོར་གྱུར་པ་རྒྱན་དང་ཆ་ལུགས་སྟོང་ཕྲག་བརྒྱས་མངོན་པར་བརྒྱན་པ་རྣམས་ལྷ་གསར་དུ་སྐྱེས་པ་དེ་དང་ཉེ་བར་འོངས་ཏེ། དེ་ཡོངས་སུ་བསྐོར་ནས་རོལ་མོས་བྲེལ་
[4b.7]བའི་ཡིད་ཅན་དང་མཆོག་ཏུ་གླུ་ལ་ཆགས་པའི་ཡིད་ཅན་གྱིས། ལྷ་དེ་ཉེ་བར་སྒྱུར་ཞིང་རྣམ་པ་དུ་མར་ཡིད་ཀྱི་རྗེས་སུ་འཐུན་པས་ཤིན་ཏུ་ཡོན་ཏན་ཕུན་སུམ་ཚོགས་པ་གཞན་གྱི་སྙིང་དབང་དུ་གྱུར་པའི་ལྷ་མཆོག་ལ་ལྷའི་བུ་མོ་དེ་དག་ཉེ་བར་སྟེན་པར་བྱེད་དོ། །དེས་ཀྱང་ལྷའི་
[5a]
[5a.1]བུ་མོ་དེ་དག་རྣམས་མཐོང་བ་དང་སྔ་ནས་མ་མཐོང་བའི་ཀུན་ཏུ་འདོད་ཆགས་སྐྱེས་ནས་དཔྱོད་པར་བྱེད་དེ། འདི་དག་སུ་ཡིན་ཅི་ལས་འོངས་ཞེས་སོ། །དེ་ནས་དེའི་དྲུང་དུ་འོངས་པ་མངོན་པར་མཐོང་ནས། རྣམ་པ་སྣ་ཚོགས་པའི་རྣམ་པར་འདོད་ཆགས་
[5a.2]པའི་བག་ཆགས་སྟོང་ཕྲག་དུ་མའི་རྣམ་པར་རྟོག་པ་དང་། རྒྱན་རྣམ་པ་སྣ་ཚོགས་པ་རྣམ་པར་གསལ་བའི་རིན་པོ་ཆེས་ལུས་ལ་ལམ་མེར་གྱུར་པ་གསེར་བཙོ་མའི་རྣ་གདུབ་ཀྱིས་འགྲམ་པའི་ངོས་ལ་ཐུག་པར་གྱུར་པ། རྣམ་པར་རྟོག་པ་དུ་མ་དང་ལྡན་པའི་རོལ་ཆས་ལག་པ་
[5a.3]བྲེལ་བ་རྣམས་ཏེ། དཔེ་རྣམ་པ་དེ་ལྟ་བུ་རྣམས་གང་ཡིན་པ་དེ་སྲིད་ཀྱིས་ནི་སུམ་ཅུ་རྩ་གསུམ་པའི་ལང་ཚོ་ལ་བབ་པའི་གླུ་མཁན་མ་རྣམས་ཀྱང་དཔེ་མེད་པ་ཡིན་ན། གང་ཡང་ཡོན་ཏན་རྣམ་པ་སུམ་འགྱུར་གྱི་ཡོན་ཏན་དང་ལྡན་པའི་དགེ་བའི་ལས་དུ་མ་ཡོངས་སུ་དག་པ་ལས་
[5a.4]ལེགས་པར་སྐྱེས་པའི་འཐབ་བྲལ་གྱི་ལྷ་མོ་རྣམས་ལ་ལྟ་སྨོས་ཀྱང་ཅི་དགོས། སུམ་ཅུ་རྩ་གསུམ་པའི་ལྷ་མོ་རྣམས་དང་མི་རྣམས་ཀྱི་གླུ་མཁན་གྱི་ཁྱད་པར་གང་ཡིན་པས་ཇི་ལྟར་གླུ་ལེན་པའི་ཁྱད་པར་ཡོད་པ་དེ་ལྟར་གཟུགས་དང་ལང་ཚོ་ལ་བབ་པ་དང་ཚད་དང་རོལ་མོའི་བདེ་བ་
[5a.5]རྣམས་དང་། ནགས་དང་ནགས་འདབ་དང་པད་མའི་བདུད་རྩི་དང་འབབ་ཆུ་དང་ཁང་པ་དང་མཚེའུ་དང་གཞལ་ཡས་ཁང་རྣམས་ཀྱིས་དེ་ལྟར་ཁྱད་པར་གོང་ནས་གོང་དུ་འཕགས་པས། ཇི་སྲིད་དུ་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་གོང་དུ་འཕགས་པའི་གཟུགས་
[5a.6]དང་། ལང་ཚོ་དང་སྤྲོ་བས་ཆེས་དགའ་བར་གྱུར་པ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱི་འབྲས་བུ་ལྕི་བར་གྱུར་པས་དང་། སེམས་དང་ཚུལ་ཁྲིམས་དྲི་མ་མེད་པའི་ཁྱད་པར་རྣམས་ལས་ཡིན་ནོ། །དེ་ལྟར་ཡིན་དང་འཐབ་བྲལ་གྱི་ལྷ་མོ་རྣམས་ནི་དཔེ་མེད་
[5a.7]པ་ཡིན་ནོ། །དེ་རྣམས་ཐམས་ཅད་ཀྱང་འདིར་མི་རྟག་པ་འབའ་ཞིག་གི་དབང་དུ་བྱས་པ་ཡིན་ལ། འདོད་པ་ལ་སོགས་པ་རྣམས་ཀྱི་དབང་དུ་བྱས་པ་ཡང་དེ་དག་གི་བདེ་བའི་ཕྱོགས་གཅིག་ལ་གནས་པར་བྱ་བའི་དོན་དུ་མངོན་པར་བསྔགས་པ་ཡིན་ཞིང་དེའི་རྒྱུས་ཀྱང་གང་དག་
[5b]
[5b.1]བློ་གྲོས་དམན་པ་རྣམས་སྲིད་པ་ལ་མངོན་པར་ཞེན་པས་ཚུལ་ཁྲིམས་ལ་སྤྱོད་པར་བྱེད་དེ་རྒྱུ་གང་གིས་གང་དག་སྲིད་པ་ལ་སྲེད་པའི་བློ་དམན་པ་ཚུལ་ཁྲིམས་ལ་སྤྱོད་ལ། ཇི་ལྟར་ཚུལ་ཁྲིམས་དེས་བདག་ཅག་རྣམས་ལྷར་སྐྱེ་བར་འགྱུར་རོ་ཞེས་སྙམ་པའི་བློ་དེ་བཟློག་པར་བྱ་བའི་
[5b.2]དོན་དུ་འདི་དག་རྣམས་མི་རྟག་པ་དང་། འཕོ་བར་འགྱུར་བ་དང་། འཐུན་པ་རྣམས་དང་རྣམ་པར་འབྲལ་བར་འགྱུར་བའི་སྐྱོན་རྣམས་བརྗོད་དོ། །སྲིད་པ་ལ་མངོན་པར་སྲེད་པའི་རྒྱུ་ཅུང་ཟད་ཙམ་པོ་གང་ཡིན་པས་ཀྱང་དགེ་བའི་ཆོས་རྣམས་ཐམས་ཅད་ཀྱི་བར་ཆད་བྱེད་
[5b.3]པར་འགྱུར་རོ། །སྟེང་དང་འོག་དང་ཐད་ཀར་བསྡུས་པ་ནི་གནས་རྣམས་ན་གང་དག་རྟག་པ་དང་ཐེར་ཟུག་དང་། རྣམ་པར་མི་རྟོག་པར་འགྱུར་བའི་གོ་སྐབས་དེ་ནི་ཡོད་པ་མ་ཡིན་ནོ། །རྒྱུ་འདིས་ཀྱང་མཐོ་རིས་འདི་དག་རྣམས་ཀྱི་བསྔགས་པ་བརྗོད་ཀྱི་སྲིད་པ་ལ་སྲེད་པ་འབའ་
[5b.4]ཞིག་གིས་ནི་མ་ཡིན་ནོ། །དེ་ནས་ཡང་ལྷའི་བུ་མོ་དེ་དག་ལྷ་དེ་དག་ལ་ཉེ་བར་བརྟེན་ནས་རྣམ་པར་རྟོག་པ་དུ་མས་གླུ་ལེན་ཅིང་འཇོ་ཞིང་སྒེག་པར་ཡང་བྱེད་དོ། །དེ་ནས་གསར་དུ་སྐྱེས་པས་སྔར་མ་མཐོང་བ་རྣམས་མཐོང་ནས་འདི་སྙམ་དུ་སེམས་པར་གྱུར་ཏེ། འདི་
[5b.5]རྣམས་ནི་གང་ཡིན་ཅི་ཞིག་རྟོགས་ནས་འདིར་འོངས་ཏེ། གང་དག་གིས་བདག་ལ་སྟེན་པར་བྱེད། དེ་ནས་སེམས་བསྐྱེད་པ་ཙམ་ཉིད་ན་དེ་ལྟར་ལེགས་པར་བྱས་པའི་ལས་ཀྱིས་བསྐུལ་ནས་གཞོན་ནུ་མ་དེས་འདི་སྐད་ཅེས་སྨྲས་ཏེ། ཇི་ལྟར་ཁྱོད་བདག་ཅག་ལ་དབང་ཆེ་བ་
[5b.6]དང་། ཁ་དྲག་པར་ཡང་གྱུར་ཏེ་གསར་པ་ཁྱོད་ལ་ཕན་པ་དང་། བདེ་བ་ལ་གནས་པར་བྱ་བའི་དོན་དུ་རྗེས་སུ་སྤྱོད་ཅིང་ཞབས་འབྲིང་བྱེད་པ་ཡིན་ལ། ཁྱོད་ནི་བདག་གི་ཇོ་བོ་ཡིན་ན་བདག་ཅག་ཅིའི་ཕྱིར་སྨྲ་བར་མི་བྱེད། དེ་ནས་དེས་ཀྱང་དེ་བཞིན་དུ་དེ་དག་རྣམས་གོ་
[5b.7]ནས་སྨྲས་པ། གལ་ཏེ་ཇི་ལྟར་ཁྱེད་རྣམས་ཇི་ལྟ་བ་བཞིན་དུ་གལ་ཏེ་ངའི་ཡིན་པར་གྱུར་ན། དེ་དག་རྣམས་ཀྱིས་ཅིས་ཀྱང་བདག་ནགས་དང་ཉེ་བའི་ནགས་རྣམས་ཀུན་ཏུ་ལྟ་བའི་དོན་དུ་འབད་པར་བྱེད་པར་འགྱུར་བ་ཡིན་ལ། ཡིན་པའི་རྒྱུ་མཚན་ཡང་གང་ཡིན་
[6a]
[6a.1]ན་བདེ་བའི་རྒྱུར་འགྱུར་བས་ན་མཐོ་རིས་ཀྱི་འཇིག་རྟེན་འདིར་སྐྱེས་པ་ཡིན་ནོ། །དེ་ནས་གཞོན་ནུ་མ་དེ་དག་གིས་དེ་ལ་རྗེས་སུ་འཕྱངས་ཤིང་འཁྱུད་དེ། རྣམ་པ་དུ་མར་ཉེ་བར་བསྐྱོད་ནས་སླར་ཡང་དེས་ལྷ་ལ་འདི་སྐད་སྨྲ་ཞིང་གནས་ཏེ། གཞོན་ནུ་ནགས་
[6a.2]དང་ཉེ་བའི་ནགས་རྣམ་པ་དུ་མ་དག་རྣམས་རྣམ་པ་སྣ་ཚོགས་པའི་ལྷའི་ཚོགས་ཀྱིས་ལེགས་པར་གང་བ་མཐོང་ན། དགའ་བ་རྣམ་པ་སྣ་ཚོགས་པ་དང་བྱ་རྣམ་པ་སྣ་ཚོགས་པ་རྣམས་ཀྱི་སྒྲ་ཐོས་ན་ཡིད་འཕྲོག་པ་དང་། སྣ་ཚོགས་པའི་འབབ་ཆུ་དང་། མཚེའུ་ཕུན་སུམ་
[6a.3]ཚོགས་པ་དང་ལྡན་པས་མཛེས་པ། རིན་པོ་ཆེ་སྣ་བདུན་གྱི་རི་སྣ་ཚོགས་པ་བརྒྱ་སྟོང་གི་ཕུང་པོ་མཐོན་པོ་འབར་བ་དང་། སྨན་ལྗོངས་དང་རི་ཁྲོད་ཀྱི་ཆ་ཤས་མཛེས་པ་སྣ་ཚོགས་པ་དང་། བྱ་རྣམ་པ་སྣ་ཚོགས་པའི་སྐད་ཀུན་ཏུ་འབྱིན་པ་དང་། རྫིང་བུ་རྣམས་ཀྱི་ས་
[6a.4]གཞིའི་ཆ་ཤས་ལེགས་པ་རྣམས་དང་དེ་དག་ཡོན་ཏན་དེ་ལྟ་བུ་དང་ལྡན་པ་རྣམས་སུ་ལྷ་ཁྱོད་ཉིད་བདག་ཅག་རྣམས་དང་ལྷན་ཅིག་དགའ་ཞིང་ཀུན་ཏུ་སྤྱོད་པ་དང་། རྣམ་པ་དུ་མར་རྒྱགས་པས་གནས་ཉེ་བར་བསྟེན་པར་གྱིས་ཤིག །དེ་ནས་གསར་དུ་སྐྱེས་པའི་ལྷས་
[6a.5]དེ་དག་རྣམས་ཀྱི་དྲུང་ནས་དེ་ལྟར་ཐོས་ནས་འདི་སྐད་སྨྲས་ཏེ། ཇི་ལྟར་འདོད་པར་དེ་དག་རྣམས་བྱ་ལ་རག་མོད་དེ་དེ་སྐད་སྨྲས་ནས་དེའི་རྗེས་ལ་སྟན་ལས་ལངས་ཏེ་བདེ་བ་ཐམས་ཅད་ལ་སྤྱད་པའི་དོན་དུ་རང་དབང་དུ་གྱུར་པའི་ལྷ་མོ་དེ་དག་རྣམས་ནགས་དང་ཉེ་བའི་ནགས་ཐམས་
[6a.6]ཅད་དུ་འགྲོ་བར་བྱེད་དེ། གླུ་དང་རྔ་སྒྲ་དང་རོལ་མོ་སྣ་ཚོགས་པ་ལག་ན་ཐོགས་པ་བག་མེད་པའི་ས་པ་རྣམས་བག་མེད་པའི་སའི་དོན་དུ་ཉེ་བར་ཀུན་ཏུ་འགྲོ་བར་བྱེད་དོ། །དེ་ནས་དེ་དག་ཉིད་ཀྱི་སྔོན་དུ་བདེ་བས་གནས་པའི་དབང་དུ་བྱས་ནས་འགྲོ་བར་གྱུར་པ་རྣམས་དེ་ནས་
[6a.7]མཉམ་དུ་འགྲོགས་པའི་ལྷའི་བུ་མོ་རྣམས་ལྷ་མོ་གཞན་དང་ལྷན་ཅིག་རྩེ་བར་བྱེད་ལ། དེ་དག་ཕན་ཚུན་དུ་བརྔོས་པར་གྱུར་པས་ལྷ་དེ་དང་ཡང་ཕན་ཚུན་དུ་ལེགས་པར་མཐོང་ནས་ལྷ་དེ་དགའ་བ་ཉིད་སྐྱེས་ལ། འཐུན་པ་ཀུན་ཏུ་སྐྱེ་ཞིང་དེ་དག་རྣམས་ཀྱང་ཕན་ཚུན་
[6b]
[6b.1]ལྷན་ཅིག་ཏུ་སྟེ། ལྷ་དང་ལྷ་མོ་དེ་དག་ཀྱང་ཕན་ཚུན་ལྷན་ཅིག་ཏུ་ཡིད་ཀུན་ཏུ་འདྲེས་པའི་ཚོགས་དེ་དག་ཐམས་ཅད་མ་ལུས་པ་རྣམས་གང་ན་རྩེད་མོའི་ནགས་ཞེས་བྱ་བའི་ནགས་དཔག་ཚད་སྟོང་ཕྲག་གསུམ་ཡོད་པ་དེར་འགྲོའོ། །ནགས་དེ་ན་ཡང་བརྒྱ་སྟོང་བྱེ་བ་ཁྲག་
[6b.2]ཁྲིག་དུ་མའི་ཚོགས་པ་རྣམས་ཀྱིས་ལེགས་པར་གང་བ། གང་གི་དགའ་བའི་ཁྱད་པར་གྱི་དབང་དུ་བྱས་ན་ནི་དགའ་བའི་ཚལ་ཞེས་བྱ་བའི་ནགས་ཆེས་འཇིགས་པའི་འབྲོག་དགོན་པ་དང་འདྲ་བ་ཡིན་ནོ། །རྒྱུན་གནས་ན་རྣམ་པར་རྒྱུ་བའི་ལྷ་རྣམས་ཀྱི་སའི་རྩེད་མོའི་ནགས་ནི་དེ་
[6b.3]ལྟར་དགའ་བ་ཡིན་ནོ། །དེ་ནས་ལྷ་དེ་སྔ་ནས་མ་མཐོང་བའི་དགའ་བ་དེ་དག་རྣམས་དང་། སྔར་མ་མཐོང་བ་རྣམས་དང་། སྔར་མ་ཐོས་པ་རྣམས་རྣམ་པར་རྟག་ཏུ་མེད་པ་དང་དཔེ་མེད་པར་རྗེས་སུ་མངོན་པར་མཐོང་ནས་བཞིན་རབ་ཏུ་དགའ་བའི་མིག་དང་ལྡན་པ་ལ་ལྷ་
[6b.4]གསར་དུ་སྐྱེས་པ་དེ་ལ་ལྷ་མོ་དེས་སྨྲས་པ། ཇི་ལྟར་བདག་ཅག་ལྷན་ཅིག་སྤྱོད་པ་དང་བཅས་པའི་སྔ་ན་མེད་པ་འདི་དག་རྣམས་ཅི་ཡིན། གཞན་ཡང་ལྷ་དེ་ལྷའི་ཕྲེང་བའི་མཆོག་རྣམས་འཆང་བ་ལྷ་རྫས་ཀྱི་ཙན་དན་གྱི་གཟུགས་ཀྱི་ལུས་ནམ་མཁའ་ལ་ཁང་བུ་ལ་ལྷན་
[6b.5]ཅིག་སྤྱོད་པ་དང་བཅས་པས་གླུ་ལེན་པར་བྱེད་པ་དང་། རྒོད་པར་གྱུར་པ་དང་འགྱིང་བར་གྱུར་པས་གླུ་དང་བཅས་པས་རོལ་མོའི་སྒྲ་རྣམས་བྱེད་པས་གང་ན་རྒྱལ་པོ་མུ་སུ་ལུན་དྷའི་གནས་དེར་སོང་ངོ་། །གཞན་ཡང་ལྷ་གཞན་རྣམས་ནི་ནམ་མཁའི་ཁང་བུའི་སྤྱོད་ཡུལ་
[6b.6]ན་ལྷ་རྫས་ཀྱི་པད་མ་ལག་ན་ཐོགས་པ་ལྷ་རྫས་ཀྱི་སྟན་ལ་འདུག་པ། ནམ་མཁའ་ལ་དགའ་བར་གྱུར་པས་འགྱིང་ཞིང་འགྲོ་བར་བྱེད་དོ། །ལྷ་གཞན་དག་ཀྱང་ལག་ན་པི་བང་ཐོགས་ནས་ཐམས་ཅད་དུ་འགྲོ་བ་དང་། རྒྱུ་བ་ཤིན་ཏུ་ཕྲ་བ་བརྒྱ་ཕྲག་དུ་མ་རྣམས་བརྟོལ་ཞིང་
[6b.7]ཉམས་པ་མེད་པར་དེ་དག་རྣམས་གང་ནས་རྒྱལ་པོ་ཆེན་པོ་མུ་སུ་ལུན་དྷའི་གནས་དེར་རབ་ཏུ་དགའ་བའི་ཡིད་ཀྱིས་ལེགས་པར་ཉེ་བར་འགྲོ་བར་བྱེད་དོ། །ཡང་ལྷ་གཞན་རྣམས་ནི་ནམ་མཁའ་ལ་ལེགས་པར་གནས་ནས་ལྷ་རྫས་ཀྱི་མེ་ཏོག་གི་ཆར་འབེབས་ཤིང་གླུ་ལེན་པ་དང་
[7a]
[7a.1]ཡང་ལྡན་པས་ལྷན་ཅིག་སྤྱོད་པ་རྣམས་དང་བཅས་པ་གང་ན་མུ་སུ་ལུན་དྷའི་གནས་ཡོད་པ་དེར་ཉེ་བར་བདེ་བར་འགྲོའོ། །དེ་ལྟར་རྣམ་པ་དུ་མར་ཡང་རྣམ་པར་རྟོག་པ་དུ་མ་དག་གིས་དགའ་བ་དུ་མ་རྣམས་ཆེར་ཉེ་བར་སྐྱེས་པ་མཐོང་བ་ན་ལྷ་གསར་དུ་སྐྱེས་པ་དེར་འགྲོ་བར་
[7a.2]བྱེད་དེ་ལྷ་མོ་དེ་དག་གི་ཚོགས་དེ་དག་རྣམས་དང་ལྷ་དུ་མས་འཐུན་པ་དང་སྙན་པའི་ཚིག་རྣམ་པ་དུ་མ་རྗོད་པར་བྱེད་ཅིང་འགྲོའོ། །དེ་ནས་ལྷ་གསར་དུ་སྐྱེས་པ་དེས་ཤིན་ཏུ་རིང་བ་ནས་ཉི་མ་བརྒྱ་སྟོང་དང་མཚུངས་པའི་འོད་རྣམས་གང་དག་མཐོང་བ་ནི། གང་དག་ལྷ་ཡིན་པ་དེ་དག་རྣམས་
[7a.3]ཀྱིས་ཀྱང་མིག་དག་གིས་བལྟ་བར་བྱ་མི་ནུས་པ་རྣམས་དང་། མཉན་པར་བྱ་བ་རྒྱ་ཆེན་པོའི་སྒྲ་རྣམས་ཀྱང་ཐོས་པར་གྱུར་ཏེ་དགའ་བ་དང་། གསལ་བ་དང་མ་འདྲེས་པ་དང་མཚུངས་པའི་སྒྲ་རྣམས་ཕྱོགས་བཞིར་ཉེ་བར་རྙེད་ནས་ལྷ་དེ་ཡིད་ཆེས་ཤིན་ཏུ་དགའ་བ་དེས་ལྷན་
[7a.4]ཅིག་སྤྱོད་པ་རྣམས་ལ་འདི་སྐད་ཅེས་སྨྲས་སོ། །འདིར་ཆེས་ལྷག་པར་དགའ་བར་གྱུར་པའི་གནས་འོད་མངོན་པར་གསལ་བ་དང་ལྡན་པར་མཐོང་བ་འདི་ཅི་ཡིན། གང་ཡང་འདིར་རྣམ་པ་འདི་ལྟ་བུའི་ཅ་ཅོ་རྒྱ་ཆེན་པོ་སྙན་ཞིང་སྙོམས་ལ་རྣམ་པར་འདྲེས་པའི་སྒྲའི་ཚོགས་
[7a.5]རྣམས་དང་གར་ཡང་ཐོས་པར་འགྱུར་རོ། །དེ་ནས་ལྷན་ཅིག་སྤྱོད་པ་དེ་དག་གིས་ལྷ་དེ་ལ་འདི་སྐད་ཅེས་སྨྲས་ཏེ། ཇི་ལྟར་འཐབ་བྲལ་བའི་ལྷ་རྣམས་ཀྱི་མངའ་བདག་འདི་ནི་མདུན་དུ་བརྒྱ་སྟོང་ཕྲག་དུ་མས་ཡོངས་སུ་བསྐོར་ནས་དགའ་བར་བྱེད་ཅིང་། པད་མ་བརྒྱ་ཕྲག་དང་ལྷའི་
[7a.6]བུ་མོ་དུ་མའི་ཚོགས་ཀྱིས་ཡོངས་སུ་བསྐོར་ནས་ལྷའི་ཚོགས་ཐམས་ཅད་ཀྱིས་མངོན་པར་སྟོད་པར་བྱེད་པ་ནི། དགའ་ལྡན་གྱི་མངའ་བདག་རབ་ཏུ་ཞི་བ་བཞིན་དུ་རྩེ་ཞིང་དགའ་ལ་ཀུན་ཏུ་སྤྱོད་པར་ཡང་བྱེད་དོ། །དེ་ནས་ཡང་ལྷ་གསར་དུ་སྐྱེས་པ་དེ་ངོ་མཚར་བ་གཞན་ཡིད་ལ་
[7a.7]སྐྱེས་ཏེ། གཞན་རབ་ཏུ་ཞི་བ་ཞེས་བྱ་བ་གཞན་གང་ལ་རྣམ་པ་འདི་ལྟ་བུའི་ས་དག་ཡོད་པར་གྱུར་པའི་དེ་གང་ཡིན་ན་ཞེས་ལྷ་དེས་ལྷན་ཅིག་སྤྱོད་པ་དེ་དག་རྣམས་ལ་སླར་སྨྲས་པ། གང་ལ་རྣམ་པ་འདི་ལྟ་བུའི་ས་ཡོད་པའི་རབ་ཏུ་ཞི་བ་ཞེས་བྱ་བ་དེ་ནི་གང་ཡིན་ལ་ངེས་པར་དེ་
[7b]
[7b.1]གང་ན་གནས་པ་ཡིན། དེས་ནི་བདག་ཅག་རྣམས་འདིར་ཀུན་ནས་མངོན་པར་མཐོང་བ་ཡིན་ལ་བདག་ཅག་གིས་མ་མཐོང་ངོ་། །དེས་ཚིག་དེ་དག་རྣམས་ཐོས་ཞིང་དྲན་པར་ཡང་བྱས་ནས་གསར་དུ་སྐྱེས་པ་འདིས་བདག་ཉིད་ཆེན་པོ་ཇི་ལྟ་བ་བཞིན་དུ་ཀུན་ནས་ཤེས་པར་བྱས་ནས་
[7b.2]སྨྲས་པར་གྱུར་པ། རབ་ཏུ་ཞི་བ་བདག་ཅག་རྣམས་ཀྱིས་བལྟ་བར་བྱའོ། །དེ་ལ་སླར་ཉིད་བོས་ནས་འདི་སྐད་ཅེས་བརྗོད་དེ་ཇི་ལྟར་དགའ་ལྡན་ཞེས་བྱ་བའི་ལྷ་རྣམས་གང་དག་བདག་ཅག་གི་སྟེང་ན་གནས་པ་ཡིན་ཏེ། གང་དག་གི་ཁྱད་པར་གྱིས་ཀྱང་བདག་ཅག་རྣམས་བརྒྱ་སྟོང་གི་ཆ་
[7b.3]ཙམ་དུ་ཡང་མི་འགྱུར་ཞིང་རིམ་པ་ཐམས་ཅད་དང་། བདེ་བ་རྣམས་ཐམས་ཅད་ལས་དང་འབྲས་བུའི་འབྲེལ་པ་ཐམས་ཅད་ཀྱིས་ཀྱང་དེ་འཐབ་བྲལ་གྱི་ལྷ་དེ་རྣམས་ཅུང་ཟད་ཙམ་ཡང་མ་ཡིན་ནོ། །འདི་དག་རྣམས་ཀྱང་འཐབ་བྲལ་བ་རྣམས་ཀྱི་མངའ་བདག་པས་ཀྱང་ཆེས་
[7b.4]ལྷག་པའི་གཟི་བརྗིད་ཅན་ནོ། །དེ་ཡང་བདག་ཅག་རྣམས་ཀྱི་གོང་ན་གནས་སོ། །ལྷ་གང་དག་རྣམས་སམ་དེ་དག་རྣམས་ཀྱིས་ཀྱང་རུང་དེ་ལ་འགྲོ་བར་བྱ་བའི་ཡུལ་མ་ཡིན་གྱི། ལྷ་གང་དག་གཙོ་བོར་གྱུར་པ། ཤིན་ཏུ་སྟོབས་ཆེ་བ་དེ་དག་རྣམས་ལས་འགའ་ཞིག་གནས་
[7b.5]དེར་འགྲོ་བར་བྱེད་དོ། །ཐམས་ཅད་ཀྱིས་ནི་གནས་དེར་འགྲོ་ནུས་པ་མ་ཡིན་ནོ། །དེ་ནས་ལྷ་གསར་དུ་སྐྱེས་པ་དེ་འདི་སྙམ་དུ་སེམས་པར་གྱུར་ཏེ། ཨེ་མ་བདག་ཅག་རྣམས་ཀྱི་བདེ་བ་ནི་ཅི་ལྟ་བུ་ཞིག་ཡིན་ན་ལྷ་དེ་དག་རྣམས་ནི་འཐབ་བྲལ་བའི་ལྷ་རྣམས་ཀྱི་མངའ་བདག་གི་དྲུང་
[7b.6]ན་ཡང་བླ་ལྷག་པར་གྱུར་ཏོ། །དེ་ནས་དེ་ལྟར་འདི་དག་རྣམས་ཡུད་ཙམ་ཞིག་བསམས་ནས་ཡང་སླར་ཡང་གཡོ་བའི་སེམས་དང་ལྡན་པའི་ཕྱིར་དང་ཡུལ་ལ་ཤིན་ཏུ་ཁ་ཕྱོགས་པས་ཕྲོགས་པའི་ཡིད་ཀྱིས་ཀྱང་དགའ་བ་དེ་དག་རྣམས་ལ་ལྷ་དེ་དག་རྣམས་མངོན་པར་ལྟ་བར་རྩོམ་པར་
[7b.7]བྱེད་པ་ན། ཀུན་ནས་མཆོག་ཏུ་སྙིང་ཆེས་དགའ་བའི་རྣམ་པ་གང་དང་གང་གིས་དེ་དེ་ལྟར་རྣམ་པ་ཐམས་ཅད་མཐོང་བར་གྱུར་པ་ན་དལ་བུས་རིམ་གྱིས་ཡུལ་དེར་ཕྱིན་པར་གྱུར་ཏོ། །ཡུལ་གང་ན་རྒྱལ་པོ་མུ་སུ་ལུན་དྷ་དེ་དགའ་བར་བྱེད་དེ་ལྷ་བརྒྱ་སྟོང་ཕྲག་བྱེ་བ་དུ་མ་རྣམས་
[8a]
[8a.1]ཀྱིས་ཡོངས་སུ་བསྐོར་བ་པད་མ་བརྒྱ་ཕྲག་དང་ལྷའི་བུ་མོ་མང་པོ་རྣམས་ཀྱིས་ཀྱང་དཔལ་ཤིན་ཏུ་འབར་བར་གྱུར་པ། མཚུངས་པ་མེད་པའི་གཟུགས་དང་ཆ་བྱད་དགའ་ཞིང་འཚེར་ལ་གཞོན་པ། གཟི་བརྗིད་ཀྱི་ཡོན་ཏན་ཕུན་སུམ་ཚོགས་པ་དེ་
[8a.2]བཞིན་དུ་དཔེ་མེད་པར་རྣམ་པར་འབར་རོ། །ལྷ་དེ་དག་རྣམས་ཐམས་ཅད་ཀྱང་དེའི་འོད་ཀྱིས་མངོན་པར་ཟིལ་གྱིས་གནོན་པར་བྱེད་དེ། དཔེར་ན་ཉི་མས་གཟའ་དང་སྐར་མ་དང་རྒྱུ་སྐར་ཐམས་ཅད་ཀྱི་འོད་ཟིལ་གྱིས་མནན་ནས་རྣམ་པར་སྣང་བར་བྱེད་དོ། །འཐབ་བྲལ་གྱི་མངའ་
[8a.3]བདག་དེ་གཟི་བརྗིད་མཆོག་དང་ལྡན་པའི་སེང་གེའི་ཁྲི་ཆེ་ཞིང་ཤིན་ཏུ་བཟང་བ་རེག་པར་འཇམ་པར་གྱུར་པ་འོད་མཐའ་ཡས་པ་དང་ལྡན་པའི་རིན་པོ་ཆེའི་རང་བཞིན་ལ་འདུག་པར་གྱུར་ནས་ཤིན་ཏུ་ངོ་མཚར་བའི་གཟུགས་དང་ཆ་བྱད་དང་གཟི་བརྗིད་ཕུན་སུམ་ཚོགས་པའི་ཤིན་ཏུ་
[8a.4]རྣར་སྙན་པར་གྱུར་པའི་གླུ་རྣམས་དང་རྔ་སྒྲ་རྣམས་དང་འཇོ་སྒེག་གི་ཁྱད་པར་དུ་མས་ཤིན་ཏུ་ལྷག་པར་ཡང་སྙིང་དང་རྣ་བའི་ཁུང་རྒྱས་པས་ཡུལ་དེ་ན་གནས་པ་རྣམས་འདོད་པའི་ཡོན་ཏན་ལྔ་ལ་ལོངས་སྤྱོད་པའི་རྣམ་པ་ཇི་ལྟ་བུ་རྣམས་ནི་འགའ་ལ་ཡང་ཡོད་པ་མ་ཡིན་ནོ། །ཇི་
[8a.5]ལྟར་བརྒྱ་བྱིན་གྱི་དཔལ་རྣམས་ཡང་ཅུང་ཟད་ཀྱང་མ་ཡིན་ཏེ། དེའི་ལུས་གང་ཡིན་པ་ལས་འོད་ཟེར་གྱི་རྒྱལ་པོ་ལྔ་བརྒྱ་ཀུན་ནས་འཕྲོ་བས་མཆོག་ཏུ་གསལ་བར་བྱེད་པ་དང་ལྡན་ལ། བརྒྱ་བྱིན་གྱི་ནི་ཕྲག་པ་གཉིས་ལས་མཆོག་གཉིས་འཕྲོ་བའོ། །དེའི་
[8a.6]དབང་པོ་དྲུག་པོ་རྣམས་ནི་རིས་འཐུན་པ་རྣམས་སུ་སྐལ་བ་མཉམ་པ་ལས་དང་དགེ་བའི་ཆོས་རྣམས་ཀྱི་མཐའ་ལས་བྱུང་བ་ཡིན་པས་བརྒྱ་བྱིན་གྱི་དྲུང་ན་ཡོན་ཏན་རྣམས་བརྒྱ་ལོག་ཏུ་འགྱུར་རོ། །དེས་ན་བརྒྱ་བྱིན་གྱི་དཔེར་མི་བཟོད་དོ། །དེའི་གཟུགས་དང་དེའི་བདེ་བ་དང་། 
[8a.7]དེའི་ཡུལ་དང་དེའི་འཁོར་དཔེ་མེད་པ་རྣམས་ཡིན་པའི་གང་དག་གཟི་བརྗིད་དམན་པའི་ལྷ་དེ་དག་ཐམས་ཅད་ཀྱི་ཁྱད་པར་གྱིས་ཀྱང་བརྒྱ་བྱིན་ཅུང་ཟད་ཀྱང་མ་ཡིན་ན་མུ་སུ་ལུན་དྷ་ནི་འོད་ཟེར་གྱི་ཕུང་པོ་རང་གི་ནང་གི་ནང་དང་ཕྱི་རོལ་རྣམས་ཀྱང་མཆོག་ཏུ་གཙང་བར་གྱུར་པ་དེ་ལྟ་བུ་
[8b]
[8b.1]ལ་ཇི་ལྟར་དཔེར་བྱ་བར་ནུས་ཏེ་མི་ནུས་སོ། །དེ་ནས་ལྷ་གསར་དུ་སྐྱེས་པ་དེའི་གཟུགས་དང་དབང་ཕྱུག་དང་རྒྱགས་པ་དང་འོད་ཀྱི་རང་བཞིན་རྣམས་རྒྱང་རིང་བ་ནས་དང་ལྷན་ཅིག་ཏུ་མཐོང་བ་ཉིད་ཀྱིས་དེ་འདི་ལྟར་ཉམས་དམའ་བར་གྱུར་ཏེ། ཀྱེ་མ་མ་ལ་བདག་ཅག་རྣམས་ལ་
[8b.2]འོད་ཡོད་པ་འདིས་ནི་བརྒྱའི་ཆར་ཡང་སྟོང་གི་ཆར་ཡང་། བརྒྱ་སྟོང་གི་ཆར་ཡང་མི་ཕོད་དེ་མཆོག་ཏུ་དགེ་བའི་ལས་ཀྱི་མཐའ་ལ་སྤྱད་པ་འདི་ནི་ངེས་པ་ཁོ་ནར་ལྷ་རྣམས་ཀྱི་མངའ་བདག་མུ་སུ་ལུན་དྷ་ཡིན་ནོ། །འདིའི་ཡང་གཟི་བརྗིད་རྣམས་འདི་ཡིན་ན་རབ་ཏུ་ཞི་བ་ཞེས་བྱ་
[8b.3]བ་གཞན་གཟི་བརྗིད་མཆོག་དང་ལྡན་པ་གཟུགས་ཕུན་སུམ་ཚོགས་པ་གང་ཡིན་པ་བདག་གིས་ཐོས་པ་ལ་ལྟ་སྨོས་ཀྱང་ཅི་དགོས་ཏེ། ལྷ་འདི་དག་རྣམས་ཀྱི་ལས་ཀྱི་ལམ་གོང་ནས་གོང་དུ་ཆེས་ཁྱད་པར་དུ་འཕགས་པ་རྣམས་ལ་འཇུག་པའི་ཕྱིར་རོ། །དེ་ནས་དེ་ལྟར་
[8b.4]ངེས་པར་བཟུང་ནས་གཞན་ཡང་དལ་བུས་གླུ་དང་རྔ་སྒྲ་དང་རོལ་མོའི་སྒྲ་སྒྲོགས་པ་ལྷག་མ་རྣམས་ཉན་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེ་བརྒྱ་ལ་ཅིག་ན་ཡང་འཐབ་བྲལ་གྱི་མངའ་བདག་དེ་དང་ཉེ་བར་རིམ་གྱིས་སླེབ་པར་གྱུར་པ་ན་ཇི་ལྟར་དེ་དག་གཙོ་བོར་གྱུར་པ་རྣམས་
[8b.5]དང་། གཟུགས་དང་ཆ་བྱད་དང་མདངས་དང་འོད་དང་ཚད་དང་ཤིན་ཏུ་མཉན་པ་བླ་ལྷག་པ་ཇི་ལྟ་བུ་དང་ལྡན་པའི་ལྷའི་བུ་མོ་བདུན་སྟོང་གིས་གང་དང་ཐག་ཉེ་བ་ན་ལྷག་པར་སྙན་པའི་གླུ་ལེན་ཅིང་འཇོ་སྒེག་པ་དང་། བཞད་གད་དང་གཡོག་གི་བྱ་བ་རྣམས་ཀྱང་བྱེད་ལ་ལྷའི་བུ་མོའི་
[8b.6]ཚོགས་གཞན་རྣམས་ནི་གྲངས་ཡོད་པ་མ་ཡིན་ནོ། །ཤེས་བཞིན་དུ་ཡང་ཐག་ཉེ་བ་དང་། རིང་བའི་ཡུལ་དུ་དགའ་ཞིང་བདུད་རྩི་རྣམས་ཀྱང་འཐུང་བར་བྱེད་དོ། །ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་རྣམས་ཐམས་ཅད་ཀྱང་འདི་སྙམ་དུ་སེམས་ཏེ། བདག་
[8b.7]གཅིག་པུ་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱའི་གཞན་རྣམས་དང་ནི་མ་ཡིན་ནོ། །གཞན་རྣམས་འགའ་ཞིག་གིས་ཀྱང་འགལ་བར་མི་བྱེད་པར་བདག་གཅིག་པུ་ཁོ་ན་ཚུལ་ཐམས་ཅད་ཀྱིས་འཐུན་པར་བྱའོ། །ཇི་ལྟར་བདག་གིས་གྲོང་པའི་ཆོས་ཀྱི་ཡང་ཐ་མལ་པའི་
[9a]
[9a.1]ཀུན་ཏུ་སྦྱོར་བའི་ཆོས་ཀྱིས་འཐབ་བྲལ་བའི་བརྗོད་པ་དང་ལྡན་པས་ཀུན་ཏུ་སྦྱོར་བ་ཐོབ་པར་འགྱུར་ན་ཞེས་རྒྱུ་འདིས་ལྷའི་བུ་མོ་རྣམས་ཀུན་ཏུ་རྟོག་པས་ངེས་པར་འོང་བར་འགྱུར་ཏེ། རེ་རེ་ཞིང་ཐམས་ཅད་ཀྱང་ཇི་ལྟར་བདག་ཁོ་ནས་ཐམས་ཅད་ཀྱིས་འཐུན་པར་
[9a.2]བྱའོ། །བདག་ཉིད་ཐམས་ཅད་ཀྱིས་ངས་ལྷ་ཉིད་དང་ལྷན་ཅིག་ཏུ་དགའ་བར་བྱའོ། །རྒྱུ་འདིས་བདག་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱའི་གཞན་རྣམས་དང་ནི་མ་ཡིན་ལ་བདག་གཅིག་པུས་སྡུག་པར་ལྟའི་གཞན་འགའ་ཞིག་གིས་ཀྱང་དེ་ལྟར་རྗེས་སུ་འཐུན་པས་
[9a.3]ནི་མ་ཡིན་ནོ། །བདག་གིས་གྲོང་པའི་ཆོས་ཀྱི་ཡང་ཐ་མལ་པའི་ཀུན་ཏུ་སྦྱོར་བའི་ཆོས་ཀྱིས་འཐབ་བྲལ་བའི་བརྗོད་པ་དང་ལྡན་པས་ཀུན་ནས་སྦྱོར་བ་ཇི་ལྟ་བ་འཐོབ་པར་འགྱུར་བ་ཡིན་ནོ། །རྒྱུ་འདིས་དེ་དག་རྣམས་ཐམས་ཅད་དེ་བཞིན་དུ་ཀུན་ནས་འོང་བར་འགྱུར་རོ། །
[9a.4]རེ་རེ་ཞིང་ཐམས་ཅད་ཀྱང་ངས་འདི་ལ་འཐུན་པ་ཐམས་ཅད་བྱའོ། །ངས་བདག་ཉིད་ཐམས་ཅད་ཀྱིས་ལྷ་དང་གཉིས་རྒྱུ་འདིས་ལྷན་ཅིག་ཏུ་དགའ་བར་བྱའོ། །སླར་ཡང་ལྷ་གསར་དུ་སྐྱེས་པ་དེ་གང་ན་མུ་སུ་ལུན་དྷ་ལྷ་རྣམས་ཀྱི་བདག་པོ་ཡོད་པ་དེར་ཉེ་བར་ལེགས་
[9a.5]པར་འགྲོའོ། །དེ་དང་ཤིན་ཏུ་ཐག་ཉེ་བར་ཕྱིན་ནས་མཐོང་བ་ལྷ་བརྒྱ་སྟོང་ཕྲག་དུ་མས་ཡོངས་སུ་བསྐོར་བའི་དབུས་ན་ཡང་ཆེས་གསལ་བར་གྱུར་པའི་དཔལ་དང་ལྡན་པ་རྣམ་པ་དུ་མ་ནས་ཡོན་ཏན་ཐམས་ཅད་ཕུན་སུམ་ཚོགས་པའི་ཚིག་རྣམས་ཀྱིས་དགའ་བར་བྱེད་དོ། །
[9a.6]དེས་ལྷ་རྣམས་དང་གསར་དུ་སྐྱེས་པ་ཡང་མི་རྟོགས་པ་ནི་འགའ་ཡང་ཡོད་པ་མ་ཡིན་ནོ། །དེས་བརྒྱ་ལ་ཞིག་ན་ལྷ་གསར་དུ་སྐྱེས་པ་དེ་མཐོང་ན་གང་ན་ལྷ་གསར་དུ་སྐྱེས་པ་ཡོད་པ་དེར་བཞིན་མངོན་དུ་བསྒྱུར་ནས་མིག་གཏོད་པར་བྱེད་དོ། །ལྷ་གཞན་རྣམས་ཀྱིས་
[9a.7]ཚིག་སྙན་པ་ཇི་ལྟ་བུ་དང་ལྡན་པས་གསར་དུ་སྐྱེས་པའི་ལྷ་དེ་ལ་སྐུལ་བར་བྱེད་དེ། གཟིགས་པར་མཛད་པ་འདི་ནི་ཇི་ལྟ་བ་བཞིན་དུ་ལྷ་རྣམས་ཀྱི་རྒྱལ་པོ་ཡིན་ནོ། །དེ་ཡིན་པས་ན་ཕྱག་ལེགས་པར་འཚལ་བར་གྱིས་ཤིག །དེ་ལྟར་དེ་བཞིན་དུ་ལྷ་གསར་དུ་སྐྱེས་པ་དེ་དང་
[9b]
[9b.1]ཉེ་བར་སོང་ནས་དེའི་སྤྱན་སྔར་རབ་ཏུ་ལེགས་པར་བསྐུལ་བ་དང་ཕྱག་འཚལ་བར་བྱེད་དོ། །དེ་ནས་དེས་དེ་ལྟར་ཤེས་ནས་མུ་སུ་ལུན་དྷས་ཕྱིར་ལ་སྨྲས་པ། གསར་དུ་སྐྱེས་པ་ཇོ་བོ་ཁྱོད་འཐབ་བྲལ་གྱི་ལྷ་རྣམས་སུ་སོང་དང་འཐབ་བྲལ་གྱི་ལྷ་འདི་རྣམས་ནི་དགའ་བར་
[9b.2]འགྱུར་བ་ཡིན་ཏེ། ཆེས་རབ་ཏུ་སེམས་དགའ་བ་རྣམས་དགེ་བའི་ལས་ཀྱི་ཚོགས་རྣམས་ཀྱི་ལས་ཀྱིས་འདིར་སྐྱེས་པ་ཡིན་པས་ན་དེས་ན་བདེ་བར་འོངས་སམ། དེ་ལྟར་ཡིན་པ་ཡང་རང་གི་ལས་ཀྱི་འབྲས་བུ་ལ་ལོངས་སྤྱོད་པས་དུས་ཤིན་ཏུ་རིང་པོར་བག་ཡོད་པས་ལྷའི་
[9b.3]འཇིག་རྟེན་འདི་ན་གནས་པ་ཡིན་ནོ། །དེ་ནས་དེའི་དུས་ན་འཐབ་བྲལ་གྱི་མངའ་བདག་གིས་ཚིགས་སུ་བཅད་པ་ཇི་ལྟ་བ་བཞིན་དུ་བརྗོད་པ། ལྷ་ནི་སྐྱེས་པར་འགྱུར་བ་ཡི། །དགའ་བ་གང་ན་སྐྱེས་པ་དེས། །འཆི་འཕོ་བ་ཡི་སྡུག་བསྔལ་གྱི། །བཅུ་དྲུག་ཆར་ཡང་མི་
[9b.4]ཆོག་གོ། །མནོག་ཆུང་འབྲས་བུ་དུ་མ་ཡིས། །རྟག་ཏུ་སྐྱེས་བུ་སླུ་བ་པོ། །དྲི་ཟའི་གྲོང་ཁྱེར་དང་འདྲ་བ། །འདོད་པ་མྱང་བ་ཙམ་བཟང་བའི། །གང་དེ་སེམས་ཅན་འཇོམས་དེ་དག །བློ་ལྡན་གྱིས་ནི་ཡིད་མ་རྟོན། །དེ་ལྟར་འཐབ་བྲལ་གྱི་བདག་པོ་དེས་ལྷ་གསར་དུ་སྐྱེས་
[9b.5]པ་དེ་ལ་རྗོད་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེས་དེ་ལ་འདི་སྐད་ཅེས་སྨྲས་ཏེ། ལྷ་ལགས་བདག་གིས་འདིར་ཉེས་དམིགས་ཇི་ལྟ་བར་མི་ཤེས་དོན་དང་ཕན་ཚུན་གྱི་དགོས་པ་ཡང་རིག་ཅིང་ཤེས་པ་མ་ཡིན་པ་འདི་ཇི་ལྟ་བར་ལྷ་རྣམས་ཐམས་ཅད་ལ་འགྱུར་བ་ཡིན་
[9b.6]ལ་དེ་ལྟར་བདག་ཀྱང་ཡིན་ནོ། །དེ་ནས་འཐབ་བྲལ་གྱི་བདག་པོ་མུ་སུ་ལུན་དྷས་ཚིགས་སུ་བཅད་པས་འདི་སྐད་ཅེས་སྨྲས་པ། ཇི་ལྟར། འཆི་བདག་དུས་ནི་འབྱུང་བ་ན། །འགའ་ཞིག་འགར་ཡང་བདེ་བ་མིན། །དེ་བཞིན་དུ་ནི་འགྲོ་ན་ཡང་། །འགའ་ཞིག་རྗེས་
[9b.7]སུ་འགྲོ་བ་མིན། །སེམས་སྣ་ཚོགས་ཤིང་སེམས་ཅན་གཞན། །ཁམས་སྣ་ཚོགས་དང་དེ་བཞིན་གཞན། །དེས་ན་རྣམ་པ་སྣ་ཚོགས་པའི། །སྲིད་པའི་འཆིང་བའི་ལས་རྣམས་བྱེད། །གང་ཚེ་སྐྱེས་པ་དེ་ཚེ་ནས། །མི་ནི་འཆི་བདག་དབང་དུ་འགྲོ། །སྣ་ཚོགས་རྨོངས་
[10a]
[10a.1]པར་ལྟུང་བ་ཡི། །འཇིགས་པ་དེ་ཡང་མ་རིག་གོ། །གང་ཚེ་འཆི་འཕོ་བྱུང་བ་ནི། །སྲིད་པ་འཇིག་པར་བྱེད་པའི་མཆོག །འཇིགས་གང་འཆི་བདག་ཆེ་འོངས་པ། །རྨོངས་པ་བདག་གིས་དེ་ཚེ་རྟོགས། །བག་ཡོད་ལ་དགའ་སྐྱེ་བ་ནི། །ཡང་དང་ཡང་
[10a.2]དུ་འབྱུང་བ་མིན། །ལྷ་ནི་ཡུལ་རྣམས་ཀྱིས་རྨོངས་པ། །ཡིད་མེད་པས་ཀྱང་རྟོགས་པ་མིན། །ཡུལ་གྱི་ཆགས་པས་ཀུན་ལྟ་བའི། །སྲེད་པའི་དུག་གིས་རྨོངས་བྱས་པ། །རྟོགས་མིན་རྟག་ཏུ་ལྷ་ཡི་ནི། །འཆི་འཕོ་དེ་ནི་འཇིགས་ཆེན་ཡིན། །འཆི་བས་ཐ་
[10a.3]མར་དེ་བཞིན་དུ། །སྡུག་བསྔལ་ལུས་ཅན་རྣམས་ལ་སྐྱེད། །ཇི་ལྟར་སྐྱེས་པས་ལྷ་རྣམས་ལ། །འཆི་འཕོ་ཀུན་ཏུ་ངེས་པར་འབྱུང་། །ལས་ཀྱི་རླུང་གིས་ཀུན་ཏུ་འཁོར། །སྦྱོར་བས་ཀྱང་ནི་སྡུག་བསྔལ་ནས། །སྐྱེས་བུ་ལྷུང་བྱེད་འཆི་བདག་སྒྲས། །སེམས་
[10a.4]ནི་ཀུན་ཏུ་བསླུས་པ་ཡིན། །ཕ་མེད་མ་ཡང་མེད་པ་དང་། །བཤེས་མེད་གཉེན་འདུན་མེད་པར་ནི། །ལྷན་ཅིག་རང་དབང་མེད་ཅེས་སྨྲ། །དེ་ལྟར་སྐྱེས་བུ་དུས་ཀྱིས་བསྐུལ། །ལྷན་ཅིག་འགྲོགས་མིན་སྐྱེ་བོ་འདི། །སྐྱེ་བོ་ཐ་མལ་པ་ཡིས་བསླུས། །ཡིད་ཀྱི་ཞགས་
[10a.5]པ་འབའ་ཞིག་གིས། །སྐྱེ་བོ་སླུ་བར་བྱེད་པ་ཡིན། །སྐྱེ་བོ་རང་གི་སྐྱེ་བོ་འདིར། །སྤུན་ནམ་སྐྱོབ་བྱེད་འགའ་ཡོད་མིན། །འཆི་བདག་དུས་ནི་བྱུང་བ་ན། །རང་སྐྱེའང་ཇི་ལྟར་སྐྱེ་བོ་ཡིན། །ལྷ་རྣམས་གང་གིས་མཐོང་བ་ཡིན། །བདེ་བ་འདི་དག་བདེ་འབྱུང་བ། །དེ་ནི་
[10a.6]རབ་ཀྱི་ཤུགས་འགྲོ་བའི། །འཆི་བདག་རྒྱལ་པོས་འཕྲོག་པར་བྱེད། །རྟག་ཏུ་འདོད་པའི་རྗེས་འགྲོ་བ། །ཡུལ་གྱི་འཁྲུལ་པས་བརྐམ་པ་ཡིན། །ངེས་པར་སྡུག་བསྔལ་ཆེ་འབྱུང་བ། །གང་ཡང་རྟོག་པར་འགྱུར་མ་ཡིན། །དེ་ལྟར་ལྷ་གསར་དུ་སྐྱེས་པ་དེ་མུ་སུ་ལུན་
[10a.7]དྷ་དེས་ཡང་དག་པ་ཇི་ལྟ་བས་ཆོས་ཉིད་ལ་རྗེས་སུ་བཟུང་ངོ་། །དེ་ནས་ལྷ་དེས་དེ་དག་རྣམས་ཐོས་ནས་ཡུད་ཙམ་ཅིག་སྐྱོ་བས་གནས་པར་གྱུར་ནས། ཕྱི་ནས་སླར་ཡང་གར་དང་གླུ་དང་རྒོད་པར་བྱེད་པ་དང་རྒྱགས་པ་རྣམས་ཀྱིས་ཀུན་ནས་ཁྲིད་པར་བྱེད་དེ། རྒྱུ་གང་གི་ཕྱིར་ན་
[10b]
[10b.1]བྱིས་པ་སོ་སོའི་སྐྱེ་བོ་རྣམས་ཐམས་ཅད་ཀྱི་སྙིང་མི་རྟག་པ་ཡིན་པའི་ཕྱིར་ཏེ། ཁྱད་པར་དུ་ཡང་གང་གི་ཚེ་བདེ་བར་གྱུར་པ་རྣམས་དང་སྲིད་པ་རྣམས་ཀྱི་དབང་གིས་རྗེས་སུ་འཇུག་པར་འགྱུར་བ་དེའི་བརྒྱ་འགྱུར་གྱིས་ཀྱང་ཆེས་རྩབ་ཧྲལ་ཅན་དུ་འགྱུར་བ་ཡིན་ནོ། །རྒྱུ་
[10b.2]འདི་དག་གིས་ན་བག་མེད་པས་གནས་པའི་ལྷ་རྣམས་ཀྱི་སྙིང་ལ་ཆོས་ཀྱི་ཆ་ཤས་ཅུང་ཟད་ཙམ་ཡང་ལེགས་པར་འཇུག་པར་མི་འགྱུར་རོ། །དེ་ནས་ལྷ་གསར་དུ་སྐྱེས་པ་དེ་མུ་སུ་ལུན་དྷའི་གནས་དེ་ལས་ཕྱིར་ཡང་རྩེད་མོའི་ནགས་སུ་བདག་ཉིད་ཀྱི་སྐྱེ་བོ་དེ་དག་རྣམས་ཉིད་ཀུན་དང་བཅས་
[10b.3]པ་རྣམས་དང་། དེ་བཞིན་དུ་གར་བྱེད་པར་འགྱུར་བ་དང་དགའ་བར་གྱུར་པས་འདོད་པའི་ཡོན་ཏན་ལྔ་དང་ལྡན་པའི་ཡུལ་གྱི་བདེ་བ་རྣམས་དང་ཡང་དག་པར་ལྡན་པས་དེ་ཁོ་ན་བཞིན་དུ་ཕྱིར་ཡང་རྒྱུན་གནས་ན་རྣམ་པར་རྒྱུ་བའི་ས་དེ་དག་རྣམས་ཀུན་ཏུ་འགྲོ་བར་བྱེད་དོ། །དེས་
[10b.4]བདེ་བའི་ས་དེ་དག་རྣམས་རྗེས་སུ་ཐོབ་ནས་ཀྱང་དེ་དག་ཉིད་དུ་ལྷ་གཞན་དག་རྣམས་དང་ལྷན་ཅིག་དགའ་བར་བྱེད་པ་དང་ཀུན་ཏུ་སྤྱོད་པར་ཡང་བྱེད་དོ། །དེ་ལྷ་གཞན་དེ་དག་རྣམས་དང་ལྷན་ཅིག་དགའ་བར་གྱུར་པ་ལས་ཁྱོགས་ཀྱི་ཁང་བུ་ཡངས་པ་ཞེས་བྱ་བའི་སྐྱེད་མོས་ཚལ་
[10b.5]གྱི་ས་ལ་རིམ་གྱིས་འགྲོ་བར་བྱེད་དོ། །དེ་ན་ནི་དགའ་བ་འདི་དག་རྣམས་ཡོད་དེ་ཇི་ལྟར་ཁྲག་ཁྲིག་ཕྲག་ཉི་ཤུར་རྣམ་པ་སྣ་ཚོགས་པ་དང་། ཁ་དོག་དང་དབྱིབས་སྣ་ཚོགས་པའི་སྐྱེད་མོས་ཚལ་དང་། པད་མའི་རྫིང་བུ་དང་མཚེའུ་དང་ནགས་དང་ནགས་འདབ་དང་བྱའི་ཚོགས་
[10b.6]དང་འབབ་ཆུ་དང་རིའི་རྩེ་མོ་རིན་པོ་ཆེ་སྣ་བདུན་གྱི་རང་བཞིན་དང་། དེ་འདྲ་བའི་རྣམ་པར་རྟོག་པའི་ཁྱོགས་ཀྱི་ཁང་བུ་རྣམས་ཡིན་ཏེ། ལྷ་དེ་དག་རྣམས་ཀྱིས་ལེགས་པར་བྱས་པའི་ལས་ཀྱིས་གལ་ཏེ་ལྷ་རྣམས་ཀྱི་ཡིད་ཀྱིས་ཀུན་ཏུ་རྟོག་པར་བྱེད་པ་ནི་ཁྱོགས་ཀྱི་ཁང་བུ་དེ་དག་
[10b.7]དང་ནགས་ཚལ་དང་ནགས་འདབ་དང་མཚེའུ་དང་བཅས་པ་རྣམས་ཇི་ལྟ་བ་བཞིན་དུ་ནམ་མཁའི་དཀྱིལ་དུ་འཕགས་ན་ཅི་མ་རུང་དེ་དག་གི་སེམས་བསྐྱེད་པ་ཙམ་ཉིད་ན་ཁང་བུ་དེ་དག་རྣམས་དང་། ནགས་ཚལ་དང་ནགས་འདབ་དང་མཚེའུ་དང་འབབ་ཆུ་དང་ལྗོན་ཤིང་དང་པད་
[11a]
[11a.1]མའི་རྫིང་བུ་རྣམས་དང་ཡང་དག་པར་ལྡན་པ་རྣམས་ནམ་མཁའ་ལ་ཀུན་ཀྱང་འཕགས་པ་ནི་བྱ་བཞིན་ནོ། །དེ་ནས་འདི་བཞིན་དུ་ལྷ་རྣམས་ཡིད་ལ་ཀུན་ཏུ་སེམས་པར་བྱེད་དེ། ཇི་ལྟར་ཁྱོགས་ཀྱི་ཁང་པ་ཆེན་པོ་འདི་དག་རྣམས་བདག་ཅག་བདེ་བས་
[11a.2]གནས་པའི་དོན་དུ་མི་གཡོ་བར་གནས་པར་གྱུར་མོད། དེ་དག་གི་སེམས་བསྐྱེད་པ་ཙམ་ཉིད་ཀྱིས་དེ་བཞིན་དུ་འགྱུར་རོ། །གལ་ཏེ་གཞན་ཡང་འདི་ལྟར་སོ་སོར་ཀུན་ཏུ་རྟོག་པར་བྱེད་དེ། ཟས་དང་སྐོམ་གྱི་ཆུ་བོ་རྣམ་པ་དུ་མ་རབ་ཏུ་འབབ་པར་གྱུར་ལ་རག་
[11a.3]དེས་དེ་བཞིན་དུ་སེམས་བསྐྱེད་པ་ཙམ་ཉིད་ཀྱིས་རོ་དང་ཁ་དོག་དང་དྲི་ཡོངས་སུ་གང་བ་ལྷ་དེ་དག་རྣམས་ཀྱིས་ལེགས་པར་བྱས་པའི་ལས་ཀྱི་དབང་གིས་འབབ་པར་གྱུར་ཏེ་ལེགས་པར་བྱས་པའི་ལས་རྣམས་ཡུལ་དུ་གྱུར་པའི་མི་རྣམས་ཀྱང་རྟོགས་པར་འགྱུར་བ་ནི་མ་ཡིན་
[11a.4]ནོ། །གཞན་ཡང་གལ་ཏེ་ལྷ་དེ་དག་རྣམས་འདི་སྙམ་དུ་སེམས་པར་འགྱུར་ཏེ། ཇི་ལྟར་དཔག་ཚད་བརྒྱར་ཡང་གཞལ་ཡས་ཁང་དེ་དག་རྣམས་ཁ་འབྱེ་བར་འགྱུར་གྲང་། དེ་དག་རྣམས་ཀྱི་སེམས་བསྐྱེད་པ་ཙམ་ཁོ་ནས་ཁ་འབྱེད་པར་འགྱུར་ཏེ། རྣམ་པ་དུ་
[11a.5]མར་དགའ་བའི་མཚེའུ་སྤྲོ་བ་དང་འབབ་ཆུ་དང་ཆུ་ཀླུང་དང་ཚང་ཚིང་དང་ཁང་པ་དང་སྟེང་ཁང་དང་བཅས་པའི་ཁང་པས་ཀྱང་ཕུན་སུམ་ཚོགས་པར་གྱུར་པ་དང་སྣ་ཚོགས་པའི་ནགས་ཚལ་དང་ནགས་འདབ་དང་པད་མའི་ཚལ་རྣམས་དང་ལྗོན་ཤིང་ཕུན་སུམ་ཚོགས་པ་ཡང་དེ་བཞིན་དུ་ཁ་
[11a.6]འབྱེ་བར་འགྱུར་ལ། ལྷ་དེ་དག་རྣམས་ཀྱང་ཇི་ལྟ་བ་བཞིན་དུ་ཡིད་ཆེས་མཆོག་གི་རབ་ཏུ་དགའ་བར་འགྱུར་ཏེ། ཇི་ལྟར་བདེ་བར་གནས་པ་རྣམས་ཀྱིས་བདག་ཅག་རྣམས་ཀྱང་ཇི་ལྟ་བ་བཞིན་དུ་ཡིད་ཆེས་མཆོག་གི་རབ་ཏུ་དགའ་བར་འགྱུར་བ། དེ་ནི་ཇི་ལྟར་བདེ་བར་གནས་པ་
[11a.7]རྣམས་ཀྱིས་བདག་ཅག་རྣམས་གནས་པར་བྱའོ་ཞེས་མཆོག་ཏུ་ཡིད་རབ་ཏུ་དགའ་བ་རྣམས་ལྷ་གཞན་རྣམས་དང་ལྷན་ཅིག་ཏུ་གང་ན་ཁང་བུ་དེ་དག་རྣམས་ཡོད་པ་ལ་རྣམ་པ་དུ་མས་བདག་ཅག་རྣམས་དང་ཐབས་ཅིག་ཏུ་དགའ་བར་བྱའོ། །འདིར་ནི་རྣམ་པ་དུ་མར་ལྷ་གང་ཡིན་པ་འཐབ་
[11b]
[11b.1]བྲལ་གྱི་མངའ་བདག་མུ་སུ་ལུན་དྷ་དེའི་སྲིད་པར་རྩེད་མོའི་ནགས་སུ་རྣམ་པ་དུ་མར་དགའ་བར་བྱེད་པར་འགྱུར་བའི་ལྷ་དེ་དག་རྣམས་ཐམས་ཅད་ཀྱང་འདིར་ནི་ཁང་བུ་འདི་དག་རྣམས་སུ་ཞུགས་པར་གྱུར་ན་ཅི་མ་རུང་། དེ་ནས་སེམས་བསྐྱེད་པ་ཙམ་ཁོ་ནས་རྒྱུན་གྱི་ནགས་ན་རྣམ་པར་
[11b.2]རྒྱུ་བའི་ལྷ་དེ་དག་རྣམས་ནམ་མཁའ་ལ་རྣམ་པ་སྣ་ཚོགས་པའི་བཞོན་པ་རྣམས་ཀྱིས་འགྲོ་བར་བྱེད་པ་ལ་འདི་ལྟ་སྟེ། ངང་པའི་བཞོན་པ་དང་རྨ་བྱའི་བཞོན་པ་དང་ཁུ་བྱུག་གི་བཞོན་པ་དང་མེ་ཏོག་གི་བཞོན་པ་དང་ངང་ངུར་གྱི་བཞོན་པ་དང་ཤང་ཤང་ཏེའུའི་བཞོན་པ་དང་། ལྗོན་
[11b.3]ཤིང་གི་བཞོན་པ་རྣམས་ཏེ་རྣམ་པ་དེ་ལྟ་བུའི་བཞོན་པས་གང་ན་ཁང་བུ་དེ་དག་རྣམས་ཡོད་པ་དེར་འགྲོ་བར་འགྱུར་ཏེ། མཆོག་ཏུ་རབ་ཏུ་དགའ་བའི་ཡིད་ཀྱིས་རོལ་མོ་དང་རྔ་སྒྲ་དང་གླུ་རྣམས་ཀྱིས་དགའ་བར་གྱུར་པ་རྣམ་པ་སྣ་ཚོགས་པའི་ཆ་བྱད་ཅན་གྱི་ལྷའི་བུ་མོ་སྒྲིན་པ་
[11b.4]རྣམས་ཀྱིས་རྗེས་སུ་འབྲང་བར་བྱེད་པའི་རྒོད་པར་བྱེད་པ་དང་། འགྱིང་བར་བྱེད་པ་དང་དོ་ཤལ་དང་པད་མ་འཕྱང་བ་རྣམས་ཀྱི་མཆན་ཁུང་ལྕོང་བ་དང་བཅས་པས་ཕྱི་བཞིན་འབྲང་བར་གྱུར་པ་མཆོག་ཏུ་གཞོན་ཤ་ཅན་མཆོག་ཏུ་དགའ་བ་དང་ལྡན་པས་གར་དང་རྔ་སྒྲ་
[11b.5]དང་རོལ་ཆ་དང་གླུ་མཆོག་ལེན་པ་དང་ལྡན་པའི་ལྷའི་ས་བས་མངོན་པར་བསྟོད་པ་དང་ལྡན་པས་གང་ན་ཁྱོགས་ཀྱི་ཁང་བུ་ཡོད་པ་དེར་ལེགས་པར་ཉེ་བར་འགྲོ་བའོ། །ནམ་མཁའི་དཀྱིལ་དུ་མངོན་པར་བྱུང་ནས་གང་ན་རྩེ་དགའ་ཆེན་པོའི་ཁང་བུ་རྣམས་ལེགས་པར་
[11b.6]གནས་ནས་ལྷ་རྣམས་རྩེ་དགའ་བར་བྱེད་པ་དེར་འོངས་པར་གྱུར་ཏོ། །དེ་ནས་དེ་དག་ཕན་ཚུན་དུ་རབ་ཏུ་དགའ་བའི་ཡིད་ཅན་རྣམས་དེ་ལྟར་རྩེ་བར་གྱུར་པ་རྣམས་བག་མེད་པར་གནས་པ་རྣམས་སེམས་རྣལ་དུ་མི་གནས་པ་རྣམས་ནི་བག་མེད་པས་གནས་པ་རྣམས་ལ་
[11b.7]འཐབ་བྲལ་གྱི་མངའ་བདག་མུ་སུ་ལུན་དྷ་འདི་ལྟར་ཀུན་ཏུ་ལྟ་བར་བྱེད་དེ། ལྷ་བག་མེད་པས་བག་མེད་པར་གནས་པ་རྣམས་ལ་ཇི་ལྟ་བ་བཞིན་གྱི་ཐབས་སུ་གྱུར་པ་ཅི་ཞིག་ཡོད་ན་གང་བདག་གིས་དམན་པ་ལ་ཁ་ཕྱོགས་པ་བག་མེད་པས་གནས་པའི་ལྷ་དེ་དག་རྣམས་
[12a]
[12a.1]ལ་རྗེས་སུ་འཐུན་པའི་ཐབས་གང་ཡིན་པ་བདག་གིས་བྱའོ། །དེ་ནས་བརྟགས་པའི་བློ་དང་ལྡན་པ་དེས་རྣམ་པར་དཔྱད་ནས་ལྷ་གཞན་རྣམས་ལས་གང་དག་དེ་དང་ལྷན་ཅིག་རྗེས་སུ་སྤྱོད་པའི་རྒྱུན་དུ་ཞུགས་པ་དེ་དག་རྣམས་དང་ལྷན་ཅིག་ཏུ་ལེགས་པར་འགྲོ་
[12a.2]བར་བྱེད་དེ། ཇི་ལྟར་ལྷ་རྒྱུན་གྱི་གནས་ན་རྒྱུ་བ་འདི་དག་རྣམས་ལ་ཇི་ལྟ་བ་བཞིན་དུ་ཇི་ལྟར་ཕན་པར་འགྱུར་བ་ཡིན། བླ་ན་མེད་པའི་དགེ་བའི་ཆོས་རྣམས་ཀྱིས་ཇི་ལྟར་བདག་དང་གཞན་ལ་ཕན་པ་བྱས་པར་འགྱུར་བ་ཡིན་པ་དང་། གང་ཡང་བདག་གིས་བར་ཆད་དུ་མི་
[12a.3]འགྱུར་བ་དང་། གལ་ཏེ་ཡང་ལྷ་དེ་དག་རྣམས་གྲོགས་པོའི་མཆོག་ཏུ་འགྱུར་བ་ནི་གང་དག་གིས་སྒྲོལ་བ་ལ་ངེས་པར་སྦྱོར་བའོ། །ཡང་གང་དག་གིས་སྡིག་པ་ཉེ་བར་སྟོན་པ་དེ་དག་རྣམས་ནི་དགྲ་བོ་ཡིན་ཏེ། གང་གིས་དམྱལ་བ་ཀུན་ནས་སྒྲུབ་པའི་ལས་རྣམས་བྱེད་པའི་
[12a.4]ཕྱིར་རོ། །ལྷ་དེ་ཉིད་ཀྱིས་དེ་ལྟར་རྒྱུན་དུ་ཞུགས་པ་རྣམས་དང་ལྷན་ཅིག་ཏུ་གྲོས་བྱས་ནས་གང་ན་ཁྱོགས་ཀྱི་ཁང་བུ་ཡོད་པ་དེར་ཉེ་བར་ལེགས་པར་འགྲོ་བར་བྱེད་དེ། རྫུ་འཕྲུལ་གྱི་རང་བཞིན་གྱི་གཞལ་ཡས་ཁང་གཞན་ཞིག་བཟུང་བ་ན་ནི་ཆུ་ཀླུང་དང་མཚེའུ་དང་ལྗོན་ཤིང་དང་
[12a.5]འབབ་ཆུ་དང་ནགས་དང་ཉེ་བའི་ནགས་རྣམས་མཆོག་ཏུ་ཕུན་སུམ་ཚོགས་པ་དགའ་བ་དུ་མ་ཉིད་དང་ཡང་དག་པར་ལྡན་པ་དེ་འདྲ་བའི་དགའ་བའི་ཁྱད་པར་གྱིས་རྒྱུན་གྱི་གནས་ན་སྤྱོད་པ་རྣམས་ཀྱི་རྣམ་པར་གསལ་བ་གང་དག་ཡིན་པ་དེ་དག་རྣམས་ནི་བརྒྱའི་ཆ་དང་སྟོང་གི་ཆར་ཡང་མི་ཕོད་དོ། །
[12a.6]དེ་ཅིའི་ཕྱིར་ཞེ་ན། ལེགས་པར་བྱས་པའི་ལས་ཅན་རྣམས་ཀྱི་མངའ་བདག་ཡིན་པའི་ཕྱིར་ཏེ། ལེགས་པར་སྤྱོད་པའི་ལས་ཀྱི་མཐའ་ལ་སྤྱོད་པའི་འཐབ་བྲལ་བའི་ལྷ་རྣམས་ཐམས་ཅད་ཀྱི་ནང་ན་གང་ཡང་འཐབ་བྲལ་གྱི་མངའ་བདག་མུ་སུ་ལུན་དྷ་ནི་ལེགས་པར་བྱས་པའི་
[12a.7]ལས་ཀྱི་མངའ་བདག་ཡིན་པའི་ཕྱིར་དང་། གང་ཡང་ལེགས་པར་བྱས་པའི་ལས་རྣམས་ཆེས་བླ་ལྷག་པར་གྱུར་པ་ཡིན་པའི་ཕྱིར་རོ། །དེའི་རྫུ་འཕྲུལ་རྣམས་ཀྱང་ལྷག་པ་ཡིན་ནོ། །རྒྱུ་འདི་དག་རྣམས་ཀྱི་ཕྱིར་ན་འཐབ་བྲལ་བའི་གཞལ་ཡས་ཁང་ཐམས་ཅད་ལས་
[12b]
[12b.1]ཁང་བུ་དེའི་སྟེང་ན་དགའ་བས་རྣམ་པར་གསལ་ཏེ་ལྷམ་མེའོ། །དཔེར་ན་ཉི་མའི་དྲུང་དུ་ནི་གཞལ་ཡས་ཁང་ཐམས་ཅད་ཀྱིས་ཆར་མི་ཕོད་ཅིང་མཛེས་པ་ཡང་མ་ཡིན་ནོ། །ཁང་བུ་དེའི་ཁྱད་པར་རྣམས་ལས་ནི་ཁང་པ་གཞན་དེ་དག་རྣམས་ཀྱིས་ཆར་ཡང་མི་ཆོག་གོ། །དེ་
[12b.2]སྣ་ཚོགས་པའི་ཡོན་ཏན་གྱི་རྣམ་པ་ཕུན་སུམ་ཚོགས་པ་དེ་སྲིད་དང་ལྡན་པའི་ཁང་པ་དེས་ནམ་མཁའི་དབྱིངས་གང་ན་རྒྱུན་གྱི་གནས་ན་རྣམ་པར་རྒྱུ་བའི་ལྷ་དག་དགའ་བར་བྱེད་པ་དེར་ཉེ་བར་ལེགས་པར་འགྲོ་བར་བྱེད་པ་ན་ལྷ་གང་དག་རྒྱུན་དུ་ཞུགས་པ་ཡིན་པ་དེ་དག་རྣམས་ནི་
[12b.3]འཐབ་བྲལ་བའི་མངའ་བདག་ལེགས་པར་མངོན་སུམ་དུ་མཐོང་ནས། བག་མེད་པ་རྣམས་དགའ་བ་དམན་པར་འགྱུར་རོ། །ལྷ་གང་དག་བག་མེད་པས་བག་མེད་པར་རྒྱུ་བ་དེ་དག་རྣམས་ནི་ཁང་པ་དེ་དག་རྣམས་སུ་ཀུན་ནས་རིངས་ཕབ་པར་ཞུགས་ནས་དེ་དག་རྣམས་གང་རྒྱལ་པོ་
[12b.4]མུ་སུ་ལུན་དྷ་ཡོད་པ་དེར་ཉེ་བར་ལེགས་པར་འགྲོ་བའོ། །དེ་ནས་སྟོང་ཕྲག་བརྒྱར་ཡང་དེ་རྫུ་འཕྲུལ་བྱེད་པར་གྱུར་ཏེ། དེ་ཇི་ལྟར་ལྷ་གང་དག་ཁང་བུ་ན་ཞུགས་པ་རྣམས་ཁོ་ནས་ཐམས་ཅད་དུ་མི་མཐོང་བ་ཉིད་དུ་བྱས་ཏེ། དེ་ཁོ་ན་གཞལ་ཡས་ཁང་ན་གནས་པ་
[12b.5]ཐམས་ཅད་དུ་ཡང་མི་མཐོང་བར་གྱུར་ཏོ། །ལྷ་ཉིད་ཀྱིས་རང་གི་རྫུ་འཕྲུལ་རྣམས་ཀྱིས་དེ་དག་རྣམས་དེ་ལྟར་བཀག་ནས་ཕན་ཚུན་དུ་མི་མཐོང་ངོ་། །བགད་པ་དང་འཇོ་སྒེག་དང་རྩེད་མོ་རྩེ་བ་རྣམས་ལས་ཅུང་ཟད་ཙམ་ཡང་ཐོས་པར་མི་འགྱུར་ཏེ། རྫུ་འཕྲུལ་དེ་དག་
[12b.6]རྣམས་ཀྱི་མཐུ་སྟོབས་ཀྱིས་དེ་དག་རང་བཞིན་དེ་བཞིན་དུ་གྱུར་ནས་ཕན་ཚུན་དུ་དེ་དག་རྣམས་དེ་ལྟ་བུར་གྱུར་ཏེ། དེ་དག་ཐམས་ཅད་ཇི་ལྟར་ཁང་བུ་གང་ཡིན་པ་འདིར་སུ་དག་ལྷ་དེ་དག་རྣམས་ཇི་ལྟ་བར་ཐག་ཉེ་བར་གྱུར་པ་རྣམས་དང་། གང་ཡང་བདག་ཅག་དང་ལྷན་
[12b.7]ཅིག་ཏུ་གཞལ་ཡས་ཁང་འདིར་ཞུགས་པར་གྱུར་པ་དེ་དག་ཐམས་ཅད་གང་དུ་སོང་བར་གྱུར་པ་ཞེས་ཐམས་ཅད་དུ་བྱས་ཀྱང་མཐོང་བར་མི་འགྱུར་བ། དེ་ལྟར་གོང་ནས་ལྷ་དེ་གང་ན་འཐབ་བྲལ་གྱི་བདག་པོ་མུ་སུ་ལུན་དྷ་ཡོད་པ་དེར་ལེགས་པར་ཉེ་བར་སོང་བ་ན་དེ་གཅིག་པུ་ཞིག་མཐོང་
[13a]
[13a.1]བར་གྱུར་ཏོ། །གང་ཡང་ལྷ་དེས་རྒྱུན་དུ་ཞུགས་པར་གྱུར་པ་དེ་རྣམས་མཐོང་བར་འགྱུར་གྱི་ལྷ་གཞན་རྒྱུན་དུ་ཞུགས་པ་མ་ཡིན་པ་རྣམས་ཕན་ཚུན་དུ་མི་མཐོང་ངོ་། །དེ་ལྟར་རྫུ་འཕྲུལ་གྱིས་བཀབ་པས་དེ་ངོ་མཚར་བ་དང་བཅས་ཤིང་འཇིགས་པ་
[13a.2]དང་ཡང་བཅས་པར་གྱུར་ནས་མུ་སུ་ལུན་དྷ་ལ་འདི་སྐད་སྨྲས་སོ། །ལྷ་ཇི་ལྟར་གང་དག་གཞལ་ཡས་ཁང་དུ་ཞུགས་པའི་ལྷ་དེ་དག་རྣམས་ཐམས་ཅད་འཁོར་དང་བཅས་པ་མ་མཐོང་བ་དེ་དག་རྣམས་གར་སོང་། དེ་ནས་མུ་སུ་ལུན་དྷས་དེ་ལ་འདི་སྐད་ཅེས་སྨྲས་ཏེ། 
[13a.3]ལྷ་གང་དག་བག་མེད་པས་བག་མེད་པར་རྒྱུ་བ་དེ་དག་རྣམས་ཐམས་ཅད་ལས་ཀྱི་བྱ་བས་ཤི་འཕོས་ནས་ཇི་ལྟར་ལས་ཀྱིས་ཉེ་བར་འགྲོ་བ་ཀུན་ཏུ་འབྱུང་སྟེ། དམྱལ་བ་དང་ཡི་དགས་དང་དུད་འགྲོ་དང་མིའི་འགྲོ་བ་རྣམས་སུ་སྐྱེས་སོ། །གཞན་ཡང་གང་དག་བག་མེད་པར་
[13a.4]གྱུར་པ་རྣམས་དང་བག་མེད་པས་གནས་པ་རྣམས་ཀྱང་རུང་སྟེ། དེ་དག་རྣམས་ནི་ཕྱིར་ཞིང་ཡང་བག་མེད་པས་ཉེ་བར་བཅོམ་པ་དང་། ཡུལ་རྣམས་ཀྱི་སྲེད་པས་ཀྱང་ཉེ་བར་བརླག་པར་འགྱུར་རོ། །གང་དག་འདོད་པའི་ཡོན་ཏན་ལྔ་ལ་རབ་ཏུ་ཞེན་པར་གྱུར་པ་རྣམས་ནི་ཀུན་
[13a.5]ཏུ་རྟོག་པའི་རྩེད་མོ་ཅན་གྱི་ཡུལ་གྱི་མི་རྣམས་རང་གི་སེམས་ཀྱི་སྲུབ་ཤིང་ལས་ཀུན་ཏུ་བྱུང་བ་ལས་ཀྱི་རླུང་གིས་བཏབ་ནས། སྲིད་པའི་རྩེ་མོ་ལྔ་འབར་བས་འཐབ་བྲལ་གྱི་སྲིད་པ་རྣམས་སུ་བསགས་ནས་ཕྱི་ནས་ནི་རྣམ་པ་སྣ་ཚོགས་པའི་ཟེར་ཟུག་གིས་དམྱལ་བ་རྣམས་སུ་སྲེག་
[13a.6]པར་བྱེད་དེ་བཟང་པོ་མ་ཡིན་པའི་སེམས་ཀྱིས་ཡོངས་སུ་བསླུས་པ་ཤིན་ཏུ་རྣམ་པར་ཉམས་པ་རྣམས་ལུས་ཞིག་ནས་དེར་སྐྱེའོ། །དེས་ན་དེ་ལྟར་བག་མེད་པའི་སྐྱོན་རྣམས་ནི་སྐྱོན་ཐམས་ཅད་ཀྱི་སྟེང་ན་བླ་ལྷག་པ་ཡིན་ནོ། །བག་མེད་པའི་སྐྱོན་གྱིས་རྣམ་པར་ཉམས་པའི་རྒྱུ་
[13a.7]གང་གིས་དགེ་བའི་ཆོས་ཐམས་ཅད་མི་མཐོང་བའི་ལྷ་གང་དག་རྣམས་ཀྱིས་སེམས་བཟང་པོས་བདག་ཉིད་ཀྱིས་བདག་ཉིད་འདུལ་བར་མི་བྱེད་པ་དེ་དག་རྣམས་ནི་རང་གི་སེམས་ཀྱིས་བསླུ་ནས་ཕྱི་ནས་དེ་ནི་གདུང་བར་འགྱུར་བ་ཁོ་ན་ཡིན་ནོ། །དེ་ནས་འཐབ་བྲལ་གྱི་མངའ་བདག་མུ་སུ་
[13b]
[13b.1]ལུན་དྷ་དེའི་སྤྱན་སྔར་དེས་གཏམ་དེ་དག་རྣམས་རྙེད་ནས་ལྷ་དེ་དག་ཕན་ཚུན་དུ་སྐྱོ་བ་དང་བཅས་པ་དང་འཇིགས་པ་དང་ལྡན་པས་འདི་སྐད་ཅེས་སྨྲས་ཏེ། ལྷ་དབང་སྐད་ཅིག་ཁོ་ན་ལ་ཇི་ལྟར་ལྷ་དེ་དག་དང་བྲལ་ཞིང་ཐམས་ཅད་འཆི་འཕོས་ཏེ། ལྷ་དེ་དག་རྣམས་ཐམས་ཅད་ལ་
[13b.2]འདིར་ཅི་ཞིག་བྱུང་ནས་མེད་པར་གྱུར་ནས་རྒྱུན་གྱི་གནས་ན་རྣམ་པར་རྒྱུ་བའི་ལྷ་རྣམས་ཀྱི་ས་འདི་དག་ཐམས་ཅད་ཀུན་ཏུ་སྟོངས་པར་གྱུར། སྡུག་བསྔལ་རྣམས་ལས་འཆི་འཕོ་བ་ཞེས་བྱ་བའི་སྡུག་བསྔལ་རྣམས་ནི་ཆེན་པོ་ཡིན་པས་ཐབས་མ་ཡིན་པར་མི་འགྱུར་བ་གང་ཡིན་པ་
[13b.3]དང་། བདག་ཅག་རྣམས་སྡུག་བསྔལ་གྱི་སྐལ་བ་ཅན་དུ་མི་འགྱུར་བ་དང་། སྡུག་པ་རྣམས་དང་བྲལ་བ་ལས་བྱུང་བའི་སྡུག་བསྔལ་གྱིས་ཀྱང་བདག་ཅག་རྣམས་ལ་གནོད་པར་མི་འགྱུར་བ་དང་། དམྱལ་བ་རྣམས་དང་། ཡི་དགས་རྣམས་དང་། དུད་འགྲོ་རྣམས་
[13b.4]སུ་ཡང་བདག་ཅག་རྣམས་སྐྱེ་བར་མི་འགྱུར་བ་དེ་སྐལ་བ་ཆེན་པོ་དང་ལྡན་པས་ཉེ་བར་བསྟན་དུ་གསོལ། དེ་ནས་དེའི་ཚེ་ལྷ་རྣམས་ཀྱི་བདག་པོས་ཇི་ལྟ་བ་བཞིན་དུ་ཚིགས་སུ་བཅད་པས་བརྗོད་པ། ཀྱོག་པོའི་ལམ་ལ་སྤྱོད་པ་ཡི། །མིས་ནི་བཟང་པོ་མཐོང་བ་མིན། །ཆུ་ནི་
[13b.5]བསྲུབས་པར་གྱུར་ན་ཡང་། །མེ་ནི་ནམ་ཡང་སྲིད་པ་མིན། །རྒྱུ་མེད་དེ་ལ་འབྲས་བུ་ནི། །ནམ་ཡང་ཅུང་ཟད་འབྱུང་བ་མིན། །བག་མེད་ཡོན་ཏན་གྱིས་འགའ་ཞིག །མཐར་ཐུག་ལེགས་པར་འཇུག་པ་མིན། །ལྷ་གང་སྐྱེ་བ་བག་མེད་པས། །ཉེ་བར་འཇོམས་པར་
[13b.6]འཇུག་བྱེད་པ། །དེ་ནི་ལེགས་བྱས་ཟད་ནས་ནི། །རྨོངས་པ་ལོག་པར་ལྟུང་བར་སྐྱེ། །དགའ་བར་གྱུར་པའི་འདོད་པ་ལ། །གང་ཞིག་དེ་ལྟའི་བློ་སྐྱེ་བ། །ཕྱིས་དེ་སྡུག་བསྔལ་དང་ཕྲད་ནས། །རྨོངས་པ་སེམས་ནི་གདུང་བར་བྱེད། །འདོད་པའི་མེ་ཡིས་བསྲེགས་པ་
[13b.7]དང་། །ཡུལ་རྣམས་ཀྱིས་ནི་རྨོངས་པས་ཀྱང་། །གང་ཞིག་བདེ་རྣམས་བླ་མེད་པ། །མཐར་ཐུག་བདེ་བར་འགྱུར་བ་མིན། །འཇིག་རྟེན་འདོད་པས་བདེ་གང་དང་། །གང་ཡང་སྲེད་བྱུང་བདེ་བས་ནི། །ནང་གི་བདག་ཉིད་འདི་གཅིག་གི། །བཅུ་དྲུག་ཆར་ཡང་མི་ཆོག་སྟེ། །
[14a]
[14a.1]ཆུ་ཆེན་ཤིན་ཏུ་སྦྱངས་ལས་སྐྱེ། །དཀར་ཞིང་འཁོར་བ་ལས་ཐར་བྱེད། །སྲེད་ཟད་བདེ་བ་མཐོང་བ་པོ། །དཔག་མེད་བདེ་བ་སྒྲུབ་བྱེད་ཡིན། །བདེ་བ་དོགས་པ་མེད་པ་ཡི། །སྐྱོན་མེད་ངེས་པར་སྦྱར་ལྡན་པ། །བདེ་གང་བསམ་གཏན་ལས་སྐྱེས་
[14a.2]ཡིན། །གང་ཡང་སྲེད་པས་མི་འཆིང་ཞིང་། །རྟོག་པ་ཡིས་ཀྱང་མི་འཚེ་བར། །དེ་ཡི་མིང་གིས་སྨོས་ཅི་དགོས། །དེ་ཐོབ་སྲིད་པའི་ཕ་རོལ་ཏུ། །རྟག་ཏུ་བདེ་བར་འགྱུར་བ་ཡིན། །གང་གི་སྙིང་ལ་འདོད་གནས་པས། །དེ་སྲིད་བདེ་བར་འགྱུར་མིན་ཏེ། །དེ་ནི་
[14a.3]སྡུག་བསྔལ་ཀུན་སྐལ་འོས། །དམྱལ་བར་ཉེ་བར་རྒྱུག་པ་ཡིན། །ལས་ཀྱི་ཞགས་པས་དེ་དྲངས་ནས། །ལྷན་ཅིག་སྦྱོར་བར་བྱེད་པ་ཡི། །སྡུག་བསྔལ་དེ་ལས་རྣམ་གྲོལ་དུ། །སྐྱེ་བོ་འགས་ཀྱང་ནུས་མ་ཡིན། །འཁོར་བར་འགྲོ་དང་འོང་བ་རྣམས། །མཐོང་
[14a.4]བ་ལས་ཀྱི་རྒྱུ་ལས་བྱུང་། །འགྲོ་དང་འོང་བ་རྟག་ཏུ་ཡང་། །ལས་སྐྱེས་རྒྱུ་ལས་བྱུང་བ་ཡིན། །འདོད་པ་ལ་ནི་ཆགས་བྱེད་པའི། །བྱིས་པས་འཆི་འཕོ་ལེགས་རྟོགས་མིན། །སྐྱེ་བ་ལས་ཀུན་འབྱུང་བ་ཡི། །འཆི་འཕོའི་མཐར་དེ་དམ་པས་གཟིགས། །བདེ་
[14a.5]བ་རྗེས་སུ་བསྟེན་པ་ཡིས། །བྱིས་པ་རྣམས་ནི་ངོམས་པ་མེད། །བྱིས་པ་རྟག་ཏུ་ངོམས་མེད་པས། །རྟག་ཏུ་རང་ཉིད་འཇོམས་སུ་འགྲོ། །ཐོག་མ་བར་དང་མཐར་དགེ་མིན། །འཇིག་རྟེན་འདི་དང་ཕྱི་མར་མིན། །སྐྱོན་རྣམས་སྟེན་པ་མ་རིག་ལས། །ཀུན་ནས་རབ་
[14a.6]ཏུ་འཇུག་པར་མཐོང་། །གང་ཚེ་ལས་ཟད་མི་མཐོང་བས། །འཇིག་རྟེན་འདི་ནས་འོག་ལྟུང་བ། །རྨོངས་པའི་བདག་ཉིད་བག་མེད་པས། །ཡུལ་རྣམས་སྟེན་པས་དེ་ཚེ་རིག །ཚེ་འདི་ཤིན་ཏུ་མྱུར་འགྲོ་བ། །བྱིས་པ་རྣམས་ཀྱིས་རྟོགས་པ་མིན། །ཕྱི་ནས་སྡུག་
[14a.7]བསྔལ་བྱུང་བ་ཡིས། །སོ་སོར་རེག་འགྱུར་སྡུག་བསྔལ་བས། །གལ་ཏེ་སྡུག་བསྔལ་ལ་ཁྱོད་འཇིགས། །གལ་ཏེ་འཆི་བདག་ལ་འཇིགས་ནའང་། །བློ་ལྡན་རྟག་ཏུ་དམ་ཆོས་ཀྱིས། །དེ་བཞིན་བདེ་བའང་འཐོབ་པར་འགྱུར། །དེ་ལྟར་མུ་སུ་ལུན་དྷའི་ཁ་ནས་བརྗོད་
[14b]
[14b.1]པ་རྣམས་ལྷ་དེ་དག་རྣམས་ཀྱིས་ཐོས་ནས་བག་མེད་པས་གནས་པར་གྱུར་པའི་དུས་དེ་དག་ཀྱང་འདས་པ་དང་། གཞན་ཡང་མུ་སུ་ལུན་དྷ་ལ་དེ་དག་རྣམས་ཀྱིས་འདི་སྐད་ཅེས་སླར་བརྗོད་དེ་ལྷའི་དབང་པོ་ཇི་ལྟར་རྣམ་པ་ཐམས་ཅད་དུ་ཡང་མ་ཡིན་པར་ལྷ་རྣམས་ཉིད་ཐམས་
[14b.2]ཅད་མཐོང་བར་མ་གྱུར་ལགས་ན་དེ་དག་རྣམས་སྐད་ཅིག་གཅིག་ལ་ཐམས་ཅད་ཀྱང་འཆི་འཕོས་སམ་ཤི་བར་གྱུར་ཏམ། གཞན་དག་ཏུ་སོང་བར་གྱུར་པ་དེ་ཅི་ནས་ཀྱང་བདག་ཅག་རྣམས་ལ་ལྷའི་དབང་པོ་བཤད་དུ་གསོལ། དེ་ནས་གཞན་ཡང་ལྷ་དེ་དག་རྣམས་ལ་མུ་
[14b.3]སུ་ལུན་དྷས་ཕྱིར་ལ་སྨྲས་པ། ཇི་ལྟ་བ་བཞིན་དུ་འདིར་ལས་ཀྱི་དབང་གིས་འོང་བ་དེ་ལྟ་བ་བཞིན་དུ་ཅིས་ཀྱང་སླར་འགྲོ་བར་བྱ་དགོས་སོ། །ལས་ཟད་པ་ན་ངེས་པར་མྱང་བར་བྱ་བའི་དོན་ཡིན་པས་ན་སྲོག་ཆགས་སུ་གཏོགས་པ་ཐམས་ཅད་ཀྱིས་ཕན་ཚུན་དུ་འདུས་པ་
[14b.4]དང་འབྲལ་བ་ལས་བྱུང་བའི་སྡུག་བསྔལ་ནི་ངེས་པར་མྱོང་བར་འགྱུར་བ་རྒ་བ་དང་ནད་རྣམས་དང་། འཆི་བ་དང་གསུམ་པོ་དེ་དག་རྣམས་རེ་རེ་ཞིང་ཡང་ཕུན་སུམ་ཚོགས་པར་འགྱུར་བ་རྣམས་འབྱུང་བར་འགྱུར་ཏེ། གསོན་པ་རྣམས་ཀྱི་སྲོག་དང་ནད་མེད་པ་དང་ལང་ཚོ་ལ་བབ་
[14b.5]པ་རྣམས་ལའོ། །དེ་ལ་གང་དག་སྐྱེས་བུའམ་ལྷ་རྣམས་ཀྱང་རུང་སྟེ་བག་མེད་པར་མ་གྱུར་པ་དང་། བག་མེད་པས་གནས་པ་མ་ཡིན་པ་དང་། གང་དག་དང་པོ་ནས་བག་མེད་པ་དེ་དག་གིས་གནས་པ་མ་ཡིན་པ་དང་། གང་དག་དང་པོ་ཉིད་ནས་འཇིགས་པ་དེ་དག་
[14b.6]རྣམས་སོ་སོར་རིག་པར་བྱའོ། །ཇི་ལྟར་དེ་དག་རྣམས་ཀྱིས་གསོན་པ་དང་ནད་མེད་པ་དང་ལང་ཚོ་རྣམས་འཇོམས་པར་བྱེད་པ་ངེས་པ་ཁོ་ནར་འབྱུང་བར་འགྱུར་རོ། །མ་འོངས་པ་ན་འཆི་བདག་གི་དུས་དེ་བྱུང་བར་གྱུར་པ་ན། བཟློག་པའི་ཐབས་ནི་རྣམ་པ་གསུམ་ཡིན་པ་ལས་
[14b.7]འདི་ལྟ་སྟེ། སྦྱིན་པས་དང་ཚུལ་ཁྲིམས་ཀྱིས་དང་ཤེས་རབ་ཀྱིས་དང་སྟེ། བཟློག་པའི་ཐབས་ནི་གསུམ་པོ་དེ་དག་རྣམས་ཡིན་ནོ། །འཇིགས་པ་ཆེན་པོ་རྣམ་པ་གསུམ་པོ་དེ་དག་རྣམས་ནི་རྣམ་པར་རྟོག་པ་དུ་མའི་རྣམ་པར་རྟོག་པའི་རང་བཞིན་རྣམས་རྟག་པར་རྒྱུན་དུ་
[15a]
[15a.1]ཕྱི་བཞིན་རྗེས་སུ་འབྲང་བ་རྣམས་གང་དག་གིས་མི་སྤོང་བ་དེ་དག་རྣམས་ཕྱིས་འཆི་བའི་དུས་སུ་ཕྱིན་པ་ན་ཡོངས་སུ་དག་པའི་དབང་པོ་ཐམས་ཅད་བཞིན་དང་། མིག་ར་ར་པོར་གྱུར་པས་རང་གི་སྐྱེ་བོ་དང་གཉེན་དང་འཁོར་དང་སྡེ་ཚན་ཐམས་ཅད་ཡོངས་སུ་
[15a.2]སྤངས་ནས་འཆི་འཕོ་བར་འགྱུར་བ་ན། སྡུག་པ་རྣམ་པ་དུ་མ་དང་འབྲལ་བའི་མེས་སྲེག་པར་གྱུར་པས་མཆོག་ཏུ་སྡུག་བསྔལ་བར་འཆི་བདག་གིས་ངེས་པར་འཁྲིད་པར་བྱེད་དོ། །གང་གི་ཚེ་འདོད་པའི་ཡོན་ཏན་ལྔ་ཀུན་ཏུ་འབྱུང་བའི་རྣམ་པར་རྟོག་པ་དུ་མ་དེ་དང་དེ་དག་
[15a.3]རྣམས་ཀྱིས་རབ་ཏུ་གར་བྱེད་པ་དང་རྒོད་པ་དང་འགྱིང་བག་དང་ཀུན་ཏུ་སྤྱོད་པ་དང་ནགས་ཚལ་དང་། སྐྱེད་མོས་ཚལ་རྣམས་ཀྱི་ལོངས་སྤྱོད་བག་མེད་པ་དུག་གི་གྲོགས་པོའི་བདེ་བ་རྣམས་ཀྱིས་དེ་དག་གི་ཚེ་དགྲ་བཞིན་དུ་འབིགས་པར་བྱེད་དོ། །གང་དག་གི་འབྲས་བུ་
[15a.4]དེས་ཕྱིས་འགྱོད་པའི་མེས་གདུང་བར་བྱེད་དེ། ཅི་ཞིག་བདག་གིས་བསྒྲུབས་པར་གྱུར་ན་གང་ཡང་ཤེས་རབ་དང་སྦྱིན་པ་དཀའ་ཐུབ་ཀྱི་ཚུལ་ཁྲིམས་རྣམས་ཀྱིས་ནི་རྗེས་སུ་མ་བསྒྲུབས་ཤིང་བག་མེད་པས་བདག་བག་མེད་པར་གནས་པར་གྱུར་པས་མཆོག་རྣམས་ནི་རྗེས་
[15a.5]སུ་མ་བསྒྲུབས་སོ། །རང་གི་སྐྱེ་བོ་དང་གཉེན་བཤེས་ཀྱི་ཚོགས་རྣམས་ཀྱིས་ང་གཅིག་པུ་ཞིག་སྤངས་ཤིང་མཆོག་ཏུ་དགའ་བར་གྱུར་པ། བདག་ཅག་གི་ལྷའི་འཇིག་རྟེན་གྱི་དགའ་བར་གྱུར་པའི་ཡུལ་དུ་མ་དེ་དག་རྣམས་དང་བདག་འབྲལ་བར་འགྱུར་བ་ཞེས་དེ་དེ་ལྟར་
[15a.6]རྗེས་སུ་གདུང་བར་བྱེད་དོ། །ཕྱི་ནས་ཇི་སྲིད་དུ་སྟོབས་དང་ལྡན་པའི་འཆི་བདག་རྒྱལ་པོ་གཞན་འདིས་ལྷ་རྣམས་ཐམས་ཅད་རབ་ཏུ་མ་བཅོམ་ཞིང་དུས་དེ་མ་ཡིན་པ་དེ་སྲིད་དུ་ནད་རྣམས་དང་རྒུད་པ་དུ་མ་རྣམས་ངེས་པར་རྟོགས་པར་བྱས་ལ་ཅི་ནས་ཀྱང་བག་མེད་པ་གཞོམ་
[15a.7]པར་བྱ་སྟེ། དེ་ལྟར་བག་མེད་པ་སྤངས་པ་རྣམས་ནི་བདེ་ལེགས་ཀྱི་མཆོག་ཏུ་འགྱུར་རོ། །ཕྱི་ནས་འཆི་བདག་གི་དུས་ན་གདུང་བའི་མེས་སྲེག་པར་ཡང་མི་འགྱུར་ཏེ། རྒུད་པ་ཐམས་ཅད་འབྱུང་བའི་དུས་སུ་ལམ་འདི་དག་ནི་མཆོག་ཏུ་མཛེས་པའོ། །འདི་ལྟ་
[15b]
[15b.1]སྟེ། སྦྱིན་པ་དང་ཚུལ་ཁྲིམས་དང་ཤེས་རབ་ཀྱང་གཞན་དུ་བསྟེན་ཅིང་བསྒོམས་ལ་ལན་མང་དུ་བྱས་པ་རྣམས་ནི་དུས་དེའི་ཚེ་ན་སྐྱབས་སུ་འགྱུར་རོ། །ཇི་སྲིད་དུ་འདི་སླུ་བར་མི་བྱེད་པ་ཡིན་པ་དང་བསྲན་མི་ནུས་པ་དང་ཐབས་མེད་པར་གྱུར་པ་ནི་སྐྱེ་བོ་ཐམས་ཅད་ཀྱི་སྲོག་
[15b.2]འཕྲོག་པའི་འཆི་བདག་ཡིན་ལ། ཅིའི་ཕྱིར་ན་དེ་བཟློག་པ་ལ་ལྷ་དག་བརྩོན་པར་མི་བྱེད་པ་ཡིན། གང་དག་ཕན་པ་མ་ཡིན་པ་བྱེད་པས་བཟུང་བ་གཡང་ས་དང་དུག་ཆེན་པོ་དང་མེ་དང་མཚུངས་པ་ཡང་གང་བག་མེད་པ་རྣམས་ཡིན་ནོ། །དེ་ནས་ལྷ་གཞན་ཡང་ལྷ་
[15b.3]གང་དག་བག་མེད་པའི་དབང་གིས་འགྲོ་བའི་ལྷ་དེ་དག་རྣམས་ནི་བག་མེད་པའི་དགྲ་དེས་ཤིན་ཏུ་ལེགས་པའི་བུད་མེད་ལ་ལྟ་བ་ལ་ཆེད་ཆེར་བྱེད་པས་ནགས་ཚལ་དང་ནགས་འདབ་དང་། མཚེའུ་རྣམས་ལ་རྩེ་བ་ལ་ཆེས་དགའ་བ་རིའི་རྩེ་མོ་ལ་རྣམ་པར་རྒྱུ་བར་བྱེད་པ་རྣམས་
[15b.4]ནི་དངོས་པོ་ཐམས་ཅད་མི་རྟག་པ་ལ་རྟག་པའི་བློ་སྐྱེད་པར་བྱེད་དེ། ཇི་ལྟར་རྟག་པར་བདག་ཅག་ལྷའི་བུ་མོ་འདི་དག་རྣམས་དང་ལྷན་ཅིག་ཏུ་དགའ་བར་བདག་གིས་བྱའོ། །རྟག་ཏུ་ཡང་ལང་ཚོ་འདི་དག་འབྱུང་བར་འགྱུར་ཞིང་བདག་ཅག་རྣམས་ལ་ནམ་ཡང་འབྲལ་བ་
[15b.5]འབྱུང་བར་མི་འགྱུར་རོ། །དེ་དེ་ལྟར་ཡུལ་རྣམས་ཀྱི་བདེ་བ་ལ་ཤིན་ཏུ་འཆུམས་པ་ལ་རྟག་པར་རབ་ཏུ་འཇོམས་པར་བྱེད་པ་རྣམས་ཀྱི་མཆོག་ཐོགས་པ་མེད་པའི་འགྲོས་དང་ལྡན་པ་བཟློག་ཏུ་མེད་པའི་འཆི་བདག་ལྷན་ཅིག་ཏུ་འབྱུང་བར་འགྱུར་བ་ལ་དེའི་ཚེ་ལྷའི་བུ་མོ་རྣམས་
[15b.6]ཀྱིས་ཡོངས་སུ་སྐྱོབ་པར་འགྱུར་བ་མ་ཡིན་ནོ། །གང་ཡང་འདི་དག་རྣམས་བློས་ཡོངས་སུ་མ་བརྟགས་པར་རྟག་ཏུ་མཉམ་པར་བགྲོད་པར་བྱེད་ལ། དེའི་ཚེ་གང་རྗེས་སུ་སྤྱད་པར་འགྱུར་བ་དེ་དག་ཐམས་ཅད་ནི་གསོག་དང་གསོབ་དང་སྙིང་པོ་མེད་པ་ཡིན་ནོ། །དེ་
[15b.7]བག་མེད་པས་རྣམ་པར་བཅོམ་ནས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བའོ། །གཞན་ཡང་གཏི་མུག་གིས་བཅོམ་པའི་ལྷ་རྣམས་ཐོག་མ་མེད་པ་ནས་འཇུག་པའི་འཆི་འཕོ་བ་དང་སྐྱེ་བའི་སྡུག་བསྔལ་གྱིས་ལན་ཅིག་མ་ཡིན་པར་རབ་ཏུ་བཅོམ་ཡང་བློ་གྲོས་
[16a]
[16a.1]མེད་པས་འདོད་ཆགས་དང་བྲལ་བར་ཡང་མི་འགྱུར་རོ། །དེ་ནས་ལྷའི་བདག་པོ་མུ་སུ་ལུན་དྷས་དེ་སྐད་ཅེས་ལྷ་རྣམས་ལ་ཆོས་ཀྱི་དོན་དང་ཡང་དག་པར་ལྡན་པའི་ཚིག་བརྗོད་པས་དེ་ལ་ལྷ་གང་དག་རང་གི་བློ་སྐྱོན་མེད་པས་དེ་དག་རྣམས་ཚིག་གི་བདུད་རྩིའི་
[16a.2]རོ་དེ་ལ་དམིགས་པས་ཀྱང་ཆགས་པ་དང་བྲལ་བའི་བློ་སྐྱེས་པར་གྱུར་ནས་དེ་དག་གིས་ལྷའི་རྒྱལ་པོ་དེ་ལ་འདི་སྐད་ཅེས་གསོལ་པ་ནི་ཇི་ལྟར། ཕན་པ་གང་ཡང་དེ་བཞིན་ཡང་། །གང་ཡང་རྣམ་གསུམ་དང་ལྡན་པ། །དེ་ཁོ་ན་ཡི་ཚིག་གང་ནི། །ཕན་པ་མཛད་པའི་ལྷ་
[16a.3]ཡིས་གསུངས། །གང་ཞིག་ཞི་བདག་འཛིན་བྱེད་པ། །བདེ་བ་དམ་པ་རབ་ཏུ་འཐོབ། །བདེ་བ་ལས་ཀྱང་ཆེས་བདེ་བ། །ངེས་པར་རྟག་ཏུ་འགྲུབ་པར་འགྱུར། །གང་དག་དེ་ལས་བཟློག་པ་ཡང་། །བག་མེད་པ་ཡིས་ཉེར་བཅོམ་ལྷ། །རྨོངས་པ་ཡི་ནི་བདག་ཉིད་དེ། །
[16a.4]དམྱལ་བར་སྐྱེ་བར་འགྱུར་བ་ཡིན། །དེ་ལྟར་ལྷ་དེས་ལྷ་གཞན་ལ་བརྗོད་ནས་གཞན་ཡང་ལྷ་དེ་ཀུན་ནས་སྐྱོ་བའི་ཡིད་ཀྱིས་ལྷའི་རྒྱལ་པོ་དེ་ལ་འདི་སྐད་ཅེས་སྨྲས་པ། ཇི་ལྟར་ལྷ་དབང་རྣམ་པ་ཐམས་ཅད་དུ་བདག་ཅག་ཐེ་ཚོམ་དུ་གྱུར་ཏེ་ཁང་བུར་ཞུགས་པའི་ལྷ་དེ་རྣམས་
[16a.5]ཅི་ཞིག་ནོངས། དེ་ལྟར་ཀུན་ནས་སྐྱོ་བའི་ཡིད་མངོན་པར་མཐོང་བ་དང་། བག་ཡོད་པར་གནས་པ་ཡང་ཡིད་ཀྱིས་ཀུན་ཏུ་མཐོང་ནས་དེ་བཞིན་དུ་རྟོགས་པས་དེའི་དབང་དུ་བྱས་པ་སྤངས་ཏེ། སླར་ཡང་ལྷ་དེ་དེ་དག་ཉིད་ཕན་ཚུན་དུ་ལེགས་པར་སྟོན་པར་བྱེད་དོ། །དེ་ནས་
[16a.6]དེ་དག་རྣམས་ཕན་ཚུན་དུ་མངོན་པར་མཐོང་ནས་རྗེས་སུ་འཐུན་པར་སྤྱོད་པའི་ཚོགས་ཀུན་དང་མཆོག་ཏུ་དགའ་བ་དང་ལྡན་པར་གྱུར་ཏོ། །དེ་ནས་དེ་དག་ཉིད་ཁོ་ན་ཡིད་རབ་ཏུ་དགའ་བ་རྣམས་ལ་གཞན་ཡང་མུ་སུ་ལུན་དྷས་བརྗོད་པ། ཇི་ལྟར་ལྷ་རྣམས་ཕན་ཚུན་དུ་མ་
[16a.7]མཐོང་བ་ནི་ངའི་རྫུ་འཕྲུལ་གང་དག་གི་སྟོབས་ཀྱིས་བཀབ་པར་གྱུར་པ་ཡིན་ལ། ཡང་གང་གི་ཚེ་ཤུགས་ཆེན་པོ་དང་ལྡན་པ་རབ་ཏུ་འཇིགས་པ་རབ་ཏུ་འཇོམས་པའི་འཆི་བདག་རྒྱལ་པོ་དེ་འོང་བར་གྱུར་ནས་དམྱལ་བ་དང་ཡི་དགས་དང་དུད་འགྲོར་སྐྱེས་པར་གྱུར་པ་དེའི་ཚེ་
[16b]
[16b.1]འགའ་ཞིག་ཀྱང་ཕན་ཚུན་དུ་བསྐལ་པ་བྱེ་བ་ཕྲག་བརྒྱ་སྟོང་དུ་ཡང་མི་མཐོང་ངོ་། །དེས་ན་དེ་དག་རྣམས་རྟོགས་པར་གྱིས་ལ་བདག་ཉིད་བག་མེད་པར་གནས་པར་མ་བྱེད། སེམས་བྲེལ་དོག་ཅན་དུ་མ་བྱེད། བག་ཡོད་པར་གནས་པར་གྱིས། ཡུལ་རྣམས་ལ་ཡིད་
[16b.2]མཆོག་ཏུ་སོང་བར་མ་བྱེད་པར་དེ་ལྟ་བུའི་བློས་རྗེས་སུ་བསྒྲུབ་པར་གྱིས་ཤིག །དེ་བཞིན་དུ་ཇི་ལྟ་བར་བཤད་པ་དང་ལྷ་རབ་ཏུ་མང་པོ་རྣམས་ཡིད་མཆོག་ཏུ་སྐྱོ་བའི་དབང་གིས་རྒྱུན་དུ་ཞུགས་པ་ཐོབ་པར་གྱུར་ཏོ། །དེ་ནས་མུ་སུ་ལུན་དྷ་དེ་ལྟར་རིག་ནས་རབ་ཏུ་དགའ་བའི་ཡིད་ཀྱིས་
[16b.3]བྱ་བ་ནི་བྱས་སོ་ཞེས་ཡིད་ལ་བསམ་པ་ཡོངས་སུ་རྫོགས་ནས་སླར་ཡང་རྩེད་མོའི་ནགས་གང་ན་ཡོད་པ་དེར་ཉེ་བར་ལེགས་པར་འགྲོ་བར་བྱེད་དོ། །གང་ལ་རྒྱུན་གནས་ན་རྣམ་པར་རྒྱུ་བ་ཞེས་བྱ་བའི་ལྷ་མཆོག་ཏུ་བག་མེད་པས་གནས་པ་རྣམས་ཏེ། མཆོག་ཏུ་དགེ་
[16b.4]བའི་ཡིད་ཅན་ནི་གང་དག་དེ་ན་རྒྱུན་དུ་ཞུགས་པ་རྣམས་གནས་སོ། །གང་ཡང་རྣམ་པ་ཐམས་ཅད་དུ་སེམས་ཡང་བར་གྱུར་པ་བག་མེད་པས་མཆོག་ཏུ་བག་མེད་པ་ལ་རྗེས་སུ་ཆགས་པ་བག་མེད་པས་མྱོས་པ་རྣམས་དེ་བཞིན་དུ་ནགས་དང་། ཉེ་བའི་ནགས་དང་
[16b.5]མཚེའུ་དང་སྐྱེད་མོས་ཚལ་དང་ནགས་ཁྲོད་རྣམས་སུ་ལྷན་ཅིག་སྤྱོད་པ་དང་བཅས་པ་རྣམས་དགའ་བར་བྱེད་དོ། །འཆི་བདག་གི་འཇིགས་པ་རྣམས་མི་འགྲང་བར་དེ་དག་རྣམས་དེ་སྲིད་དུ་དགའ་བར་བྱེད་ཅིང་རྩེ་བར་ཡང་བྱེད་དོ། །པད་མའི་ཚལ་ནས་པད་མའི་ཚལ། རིའི་
[16b.6]རྩེ་མོ་གནས་རྣམས་ནས་གནས་རྣམས་སུ་དགའ་ཞིང་རྩེ་བར་ཡང་བྱེད་དེ། ཕན་ཚུན་ལྷན་ཅིག་ཏུ་རྒྱགས་པ་ལ་དོན་འཐུན་པས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་དགེ་བའི་ལས་རྣམས་ཟད་པར་མ་གྱུར་གྱི་བར་དེ་སྲིད་དུའོ། །དེས་དེ་དག་རྣམས་ཟད་པ་དང་
[16b.7]གཞན་ཡང་དོན་བྱས་པ་མ་ཡིན་པའི་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །གལ་ཏེ་ཡང་ལས་གཞན་གྱིས་མི་རྣམས་དང་སྐལ་བ་འཐུན་པར་མིར་སྐྱེ་བར་གྱུར་ན་ཡང་དེ་རྟག་ཏུ་སྐྱིད་ཅིང་དོན་ཆེན་པོར་འགྱུར་རོ། །མཆོག་ཏུ་གཟུགས་བཟང་བ་མཆོག་ཏུ་ལོངས་
[17a]
[17a.1]སྤྱོད་ཆེ་བ་སྐྱེ་བོ་ཐམས་ཅད་དགའ་ཞིང་སྙིང་དུ་སྡུག་ལ་ཡིད་དུ་འོང་བ་རང་བཞིན་གྱིས་ཆོས་ལ་དགའ་བ་ཡིད་གར་དང་གླུ་དང་འཇོ་སྒེག་དང་སྐྱེ་བོ་རྣམས་ལ་དགའ་བར་གྱུར་པས་ལྷ་ཁང་དང་སྐྱེད་མོས་ཚལ་དང་མཚེའུ་དང་པད་མའི་ཚལ་རྣམས་ལ་སྤྱོད་ཅིང་རྒྱུ་བར་འགྱུར་རོ། །རྒྱལ་
[17a.2]པོར་གྱུར་པའམ་དེ་དག་དང་འདྲ་བའི་ཕུན་སུམ་ཚོགས་པ་དང་ལྡན་པ་དང་འཚེ་བ་མེད་པ་དང་ཐམས་ཅད་དུ་གྲོགས་པོ་དང་གཉེན་བཤེས་དང་རང་གི་སྐྱེ་བོ་རྣམས་བྱམས་པར་ཡང་འགྱུར་རོ། །རྟག་ཏུ་བདེན་པར་སྨྲ་བ་དང་རྟག་ཏུ་སེམས་ཀྱི་རྒྱུད་དྲང་བ་དང་རྟག་པར་ཡང་དགའ་བའི་སྐྱེས་བུ་
[17a.3]དེ་རྣམས་དང་ལྷན་ཅིག་ཏུ་དགའ་བར་འགྱུར་ཞིང་སེམས་དྲང་པོས་སྤྱོད་པ་ཐམས་ཅད་མ་ཉམས་པར་འགྱུར་རོ། །ཡོན་ཏན་ཐམས་ཅད་ཕུན་སུམ་ཚོགས་པ་དེ་ལྟར་དེ་སྐལ་བ་འཐུན་པ་རྣམས་སུ་འགྲོ་བ་ནི་དེའི་རྒྱུ་འཐུན་པའི་ལས་ཀྱིས་ཡིན་ནོ། །གཞན་ཡང་དགེ་སློང་ལས་ཀྱི་
[17a.4]འབྲས་བུ་རྣམ་པར་སྨིན་པ་ཤེས་པ་དེ་རྣམས་འཐབ་བྲལ་བ་རྣམས་ཀྱི་ས་རྣམས་ལ་ཀུན་ཏུ་ལྟ་བར་བྱེད་དེ་ཇི་ལྟར་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་འཐབ་བྲལ་བ་རྣམས་ཀྱིས་བརྩེགས་པ་རྒྱུ་བ་ཞེས་བྱ་བའོ། །དེར་ལས་གང་གིས་སེམས་ཅན་སྐྱེ་བར་འགྱུར་
[17a.5]བ་ཡང་ཐོས་པ་ལས་བྱུང་བའི་ཤེས་རབ་ཀྱིས་དེ་མཐོང་སྟེ། ཇི་ལྟར་སྐྱེས་བུ་དམ་པ་གང་དག་རྟག་ཏུ་ཡང་ལས་ཀྱི་འབྲས་བུས་འཇིགས་པར་གྱུར་པ་དྲང་པོར་གྱུར་པ་དྲང་པོའི་རང་བཞིན་ཅན། ཡང་དག་པའི་ལྟ་བས་ཡང་དག་པའི་ལས་བྱེད་པ་སྡིག་པའི་གྲོགས་པོ་ཡོངས་སུ་
[17a.6]སྤོང་བས་རྟག་ཏུ་ཡང་སངས་རྒྱས་དང་ཆོས་དང་དགེ་འདུན་རྣམས་རྗེས་སུ་དྲན་པ། ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བས་སྲོག་གཅོད་པ་དང་མ་བྱིན་པར་ལེན་པ་རྣམ་པར་སྤངས་པར་གྱུར་པ་རྣམས་ཀྱིས་འདོད་པ་ལ་ལོག་པར་གཡེམ་པ་ཡང་སྤངས་པ་ཡིན་
[17a.7]ཏེ། དེ་བཞིན་དུ་ཡང་ཇི་ལྟར་འགྲོ་བར་གྱུར་པ་ན་བུད་མེད་རྣམས་ཀྱི་གར་དང་གླུའམ་རྒྱན་ནམ་སྒྲ་རྣམས་ཐོས་ནས་མྱོང་བར་བྱེད་ཅིང་ཚུལ་བཞིན་མ་ཡིན་པའི་ཡིད་ལ་བྱེད་པས་དེ་ལ་བློ་རྗེས་སུ་སོང་ནས་ཡང་དག་པའི་སེམས་མ་ཡིན་པའི་སྐྱོན་དེ་དག་རྣམས་དེས་དེ་བཞིན་དུ་
[17b]
[17b.1]རྟོགས་ནས་རྣམ་པ་ཐམས་ཅད་དུ་ཀུན་ཏུ་རྟོག་པར་མི་བྱེད་དོ། །དེ་དེ་བཞིན་དུ་འདོད་པ་ལ་ལོག་པར་གཡེམ་པ་ཡོངས་སུ་སྤོང་བ་ལ་ཞུགས་པ་རྣམས་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་ལས་བརྩེགས་པ་རྒྱུ་བའི་ལྷ་རྣམས་ཀྱི་ནང་དུ་སྐྱེའོ། །དེར་སྐྱེས་པ་ན་ཡང་
[17b.2]འདིའི་ལེགས་པར་བྱས་པའི་ལས་ལ་སྤྱད་པས་བདེ་བ་རྒྱ་ཆེན་པོ་མྱོང་བའི་སྐལ་བ་ཅན་རང་གི་འོད་དང་ལྡན་པ་ཡུལ་ལྔའི་འདོད་པའི་བདེ་བ་ལ་རྣམ་པར་ཆགས་པའི་ཀླུང་ན་བརྩེགས་པ་ཞེས་བྱ་བའི་རི་ནི་རིན་པོ་ཆེ་སྣ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱི་གནས་ལ་མཆོག་ཏུ་
[17b.3]དགའ་བས་གང་བ་ནི། བྱའི་ཚོགས་རྩེ་ཞིང་ལེགས་པར་རྒྱུ་བའི་རྐང་པ་བསྟེན་པར་འོས་པ། སྤྱོད་པ་དང་ཆ་བྱད་དང་དབྱིབས་དུ་མ་དང་ལྡན་པ། བརྒྱ་སྟོང་གིས་ཀུན་ཏུ་གང་བ་མཆོག་ཏུ་བལྟ་བར་དགའ་བ། རྣམ་པ་དུ་མར་ཁ་དོག་དུ་མ་སྤྱོད་ཡུལ་དུ་མ་དབྱིབས་
[17b.4]དུ་མའི་རི་དགས་རྣམས་ཀྱིས་ཡོངས་སུ་གང་བའི་རི་དེ་མཆོག་ཏུ་དགའ་བའི་འབབ་ཆུ་དང་ཆུ་ཀླུང་དང་མཚེའུ་དང་ཚང་ཚིང་དང་འཁྲི་ཤིང་གི་ཁང་བུ་དང་འབྲས་བུ་དང་། མེ་ཏོག་གི་ཤིང་གིས་ཀུན་ཏུ་གང་ཞིང་དཔག་བསམ་གྱི་ཤིང་གིས་ཉེ་བར་མཛེས་པར་གྱུར་པ་ཉེ་འཁོར་དུ་དཔག་
[17b.5]ཚད་སུམ་བརྒྱ་པ། ལྷ་དང་ལྷ་མོའི་ཚོགས་རྣམས་ཀྱིས་ཉེ་འཁོར་ཀུན་ཏུ་གང་བ་ཉེ་འཁོར་ན་མཆོག་ཏུ་ཡིད་འཕྲོག་པའི་ལྷ་མཆོག་གི་ཚོགས་རྣམས་གནས་པའི་རི་དེ་ལ་ཀུན་ཏུ་རྟོག་པ་ན། ནགས་དང་ཉེ་བའི་ནགས་རྣམས་ནི་ཆ་ཤས་རྣམ་པར་ཕྱེ་ཞིང་རྣམ་པར་བཀྲ་བའོ། །རི་དེའི་
[17b.6]ཉེ་འཁོར་ན་རིན་པོ་ཆེ་སྣ་བདུན་གྱི་གཞི་རབ་ཏུ་རྣམ་པར་ཕྱེ་བ་ངོས་གཅིག་ནི་ཨིན་དྲ་ནཱི་ལའི་རང་བཞིན་ཏེ་ཉེ་འཁོར་དེ་ལས་བྱུང་བའི་འོད་རྣམས་ནི་དཔག་ཚད་སྟོང་ཕྲག་དྲུག་ཅུར་ངེས་པར་འཕྲོའོ། །ཇི་ལྟར་འོད་འབྱིན་པས་ནམ་མཁའ་ཐམས་ཅད་སྔོན་པོར་མངོན་པར་འགྱུར་རོ། །
[17b.7]ལྷ་གང་དག་རྒྱན་དང་ཆ་བྱད་རྣམ་པ་སྣ་ཚོགས་པ། རྣམ་པ་སྣ་ཚོགས་པའི་རིན་པོ་ཆེ་ལ་སོགས་པའི་ཆ་ཤས་རྣམ་པར་བཀྲ་བའི་ལུས་དང་ལྡན་པ་ཡིན་ཏེ། དེ་དག་རྣམས་ནམ་མཁའ་ལས་ཀླུང་ན་བརྩེགས་པའི་རིའི་ངོས་ལ་འགྲོ་བར་བྱེད་དེ། དེའི་ཚེ་དེ་དག་རྣམས་ཐམས་
[18a]
[18a.1]ཅད་ཟིལ་གྱིས་མནན་པའི་ཕྱིར་ན་རྣམ་པ་སྣ་ཚོགས་པར་མི་འགྱུར་རོ། །ལྷ་དེ་དག་རྣམས་ཐམས་ཅད་ཁ་དོག་གཅིག་པ་མཆོག་ཏུ་སྔོ་བའི་མདོག་ཏུ་འགྱུར་རོ། །རི་དེའི་ངོས་གཅིག་དེ་ལྟ་བུར་འགྱུར་རོ། །གཞན་ཡང་ཀླུང་ན་བརྩེགས་པའི་རི་དེའི་ངོས་གཞན་
[18a.2]གཉིས་པ་ནི་འདི་ལྟ་སྟེ་ཤེལ་གྱི་རང་བཞིན་ནོ། །དེ་དག་རྣམས་ཐམས་ཅད་ལ་ཡང་རྣམ་པ་སྣ་ཚོགས་པའི་རྒྱན་དང་ལྡན་པའི་ལྷ་རྣམས་ཡོད་དེ་ཆ་ཤས་རྣམ་པར་བཀྲ་བ་རྣམས་གང་གི་ཚེ་རི་དེའི་ལོགས་ལ་འགྲོ་བར་འགྱུར་རོ། །དེའི་ཚེ་ཐམས་ཅད་ཀྱང་ཤེལ་གྱི་ཁ་དོག་ཏུ་འགྱུར་
[18a.3]ཏེ་དེ་དག་འཐུན་པའི་གཟུགས་རྣམས་དང་དེ་དང་མཉམ་པའི་ཆ་ཤས་རྣམས་སུ་འགྱུར་རོ། །ཡང་ཀླུང་ན་བརྩེགས་པའི་རི་དེའི་ལོགས་གཞན་གསུམ་པ་ནི་དངུལ་གྱི་རང་བཞིན་ཡིན་ཏེ། དེའི་འོད་རྣམས་ནི་དཔག་ཚད་ལྔ་བརྒྱར་ངེས་པར་འཕྲོ་བའོ། །མཆོག་ཏུ་དཀར་
[18a.4]བ་དང་མཆོག་ཏུ་འབར་བ་དང་ལྡན་པ་བལྟ་བར་མཆོག་ཏུ་སྡུག་པའི་ལོགས་དེ་ལ་ཡང་ལྷ་གང་དག་ཉེ་བར་འགྲོ་བ་རྣམས་དེ་ཁོ་ན་བཞིན་དུ་རྣམ་པར་བཀྲ་བའི་རྒྱན་དང་ཆ་བྱད་དུ་གྱུར་པ་ལས་ཁ་དོག་གཅིག་ཏུ་འབར་ཏེ་མཆོག་ཏུ་དཀར་བ་དང་མདོག་མཆོག་ཏུ་འོད་གསལ་བའི་རི་དེ་དང་
[18a.5]ཁ་དོག་མཚུངས་པར་འགྱུར་རོ། །ཡང་རི་དེའི་ལོགས་གཞན་བཞི་པ་ནི་འཛམ་བུའི་ཆུ་བོའི་གསེར་གྱི་རང་བཞིན་ཉེ་འཁོར་ན་ཉི་མ་ལྟར་སྣང་བ་ཤིན་ཏུ་ཡང་གཟི་བརྗིད་དང་ལྡན་པར་དེའི་འོད་དཔག་ཚད་སྟོང་དུ་འཕྲོ་བ་ནི་གཅིག་ཏུ་འབར་ཞིང་འཁྲིགས་པ་བཞིན་དུ་སྟེ་དེས་ནམ་མཁའ་
[18a.6]རྣམ་པར་གསལ་བར་བྱེད་དོ། །ལྷ་གང་ཡང་དེའི་ངོས་ཀྱི་ནམ་མཁའ་ལ་ཀུན་ནས་གནས་ནས་འགྲོ་བར་བྱེད་པ་དེ་དག་ཐམས་ཅད་དེའི་འོད་ཀྱིས་གསེར་བཙོ་མའི་རང་བཞིན་གྱི་མདོག་ཅན་དུ་འགྱུར་རོ། །གཞན་ཡང་ཀླུང་ན་བརྩེགས་པའི་རི་དེའི་ངོས་ལྔ་པ་ནི་པད་མ་རཱ་གའི་
[18a.7]འོད་དང་མཚུངས་པར་སྣང་བ་སྟེ། ལོགས་དེའི་ཉེ་འཁོར་རྣམས་ནི་མཆོག་ཏུ་དམར་བ་རྣམ་པར་སྣང་བར་བྱེད་པས་དེའི་འོད་ཟེར་རྣམས་ནི་དཔག་ཚད་སྟོང་དུ་ངེས་པར་འཕྲོ་བའོ། །ངོས་དེ་ལ་ཡང་ལྷ་གང་དག་འགྲོ་བར་བྱེད་པ་དེ་དག་ཐམས་ཅད་རྣམ་པ་སྣ་ཚོགས་པའི་
[18b]
[18b.1]གཟུགས་སུ་ཡང་གྱུར་ནས་ཁ་དོག་ཤིན་ཏུ་དམར་པོར་སྣང་བར་འགྱུར་རོ། །གང་ཡང་རིན་པོ་ཆེ་དམར་པོ་གང་དག་ལུས་ལ་ལེགས་པར་བཏགས་པར་གྱུར་པ་དེ་དག་རྣམས་ནི་བརྒྱ་འགྱུར་གྱིས་ཀྱང་ཆེས་ལྷག་པའི་རིན་པོ་ཆེ་རྣམས་སུ་འགྱུར་ཏེ། རི་དེའི་ལོགས་ཀྱི་འོད་ཀྱི་ཁྱད་
[18b.2]པར་གྱིས་ཡིན་ནོ། །གཞན་ཡང་རི་དེའི་ངོས་དྲུག་པ་ནི་རྡོ་རྗེ་དང་མཚུངས་པའི་ཁ་དོག་རྣམས་ཏེ་དེའི་འོད་རྣམས་ཀྱང་དཔག་ཚད་སྟོང་དུ་ཁྱབ་པར་འགྲོ་བའོ། །ཉེ་འཁོར་ཀུན་ནས་ཀྱང་འཇའ་ཚོན་ལྟ་བུའི་འོད་བྱེ་བ་ཕྲག་འཕྲོ་བར་འགྱུར་རོ། །ངོས་དེ་ལ་ལྷ་གང་ཞིག་འགྲོ་
[18b.3]བར་བྱེད་པ་དེ་དག་ཀྱང་དེ་བཞིན་དུ་འཇའ་ཚོན་དང་མཚུངས་པའི་ཁ་དོག་ཏུ་འགྱུར་ཏེ་ཀླུང་ན་བརྩེགས་པའི་རི་དེའི་གཟི་བརྗིད་ཀྱིས་ཡིན་ནོ། །གཞན་ཡང་རི་དེའི་ངོས་བདུན་པ་ནི་རིན་པོ་ཆེ་བདུན་གྱི་རང་བཞིན་ཡིན་ཏེ། སྣ་བདུན་ཉིད་ཁོ་ནའི་རིན་པོ་ཆེས་རྣམ་པར་བཀྲ་བའི་ངོས་
[18b.4]དེར་ལྷ་གང་དག་འགྲོ་བར་བྱེད་པ་དེ་དག་ཐམས་ཅད་རྣམ་པ་སྣ་ཚོགས་པ་རྣམས་ཀྱིས་ལུས་བརྒྱན་པར་འགྱུར་རོ། །གོས་རྣམས་ཀྱང་རྣམ་པ་སྣ་ཚོགས་པར་འགྱུར་རོ། །ངོས་དེའི་འོད་རྣམས་ཀྱང་དཔག་ཚད་སྟོང་དུ་ཡིན་ཏེ། དེ་ལྟར་ན་ཀླུང་ན་བརྩེགས་པའི་རི་
[18b.5]དེའི་ཉེ་འཁོར་ན་དཔལ་གྱིས་རྣམ་པར་གསལ་བ་ཡིན་ནོ། །དེ་བཞིན་དུ་རི་རྣམས་ཀྱི་རྒྱལ་པོ་སྟེང་གི་རི་རབ་ལྷུན་པོ་ཡང་དེ་ལྟར་ཡིན་ལ། རི་རྣམས་ཀྱི་རྒྱལ་པོ་རི་རབ་ལྷུན་པོ་དེས་ཀྱང་རི་ཀླུང་ན་བརྩེགས་པའི་འོད་ཟེར་རྣམས་སམ་དགའ་བར་འགྱུར་བའམ། རིན་
[18b.6]པོ་ཆེའི་འོད་རྣམས་སམ། དགའ་བར་གྱུར་པ་རིན་པོ་ཆེའི་འོད་རྣམས་ཀྱང་རུང་སྟེ། བརྒྱའི་ཆར་ཡང་མི་ཕོད་ལ་སྟོང་གི་ཆར་ཡང་མི་ཕོད་དོ། །རི་དེ་ནི་དེ་སྲིད་དུ་དགའ་བ་ཡིན་ནོ། །དེ་ཅིའི་ཕྱིར་ཞེ་ན། དགེ་བའི་ལས་ཀྱི་སྟོབས་ཀྱི་སྟེ་འཐབ་བྲལ་བ་རྣམས་
[18b.7]ལེགས་པར་བྱས་པ་ཆེས་ལྷག་པ་དང་ཡོངས་སུ་དག་པའི་ལས་ཅན་ཡིན་པའི་ཕྱིར་ཏེ་རྒྱུ་འདིས་ན་ཐམས་ཅད་ལས་ཉེ་འཁོར་ཀུན་ཏུ་ཆེས་དགའ་བ་ཡིན་ནོ། །གཞན་ཡང་རི་དེའི་ཉེ་འཁོར་ན་མཆོག་ཏུ་རྣམ་པར་དག་པའི་གཟི་བརྗིད་མཆོག་དང་ལྡན་པ་ཐམས་ཅད་དང་། 
[19a]
[19a.1]བཅས་པས་མུ་ཏིག་མཆོག་གི་དྲ་བས་ཡོངས་སུ་གཡོགས་པའི་རི་དེ་ནི་ལེགས་པར་བྱས་པའི་ལས་ལས་ཀུན་ཏུ་བྱུང་བས་མུ་ཏིག་གི་ཕྲེང་བའི་ཚོགས་བྲེས་པས་དེ་བཞིན་དུ་རྣམ་པར་མཛེས་པ་ནི་ཇི་ལྟར་ཡིད་སྨོན་གྱིས་ཀུན་ནས་བསམས་པའི་གྲོང་ཁྱེར་ཆེན་པོ་མུ་
[19a.2]ཏིག་གི་ཕྲེང་བས་བྲེས་པས་དེ་བཞིན་དུ་སྒྲ་འབྱིན་ཏོ། །དྲ་བ་དེ་རྒྱ་ཆེན་པོར་གྱུར་པའི་ལོགས་ལ་ཡང་རྣམ་པ་སྣ་ཚོགས་པའི་བྱའི་ཚོགས་བརྒྱ་སྟོང་གནས་ལ་ལོགས་དེ་ལ་གནས་པའི་བྱ་རྣམས་ཀྱིས་ཀྱང་ལྷ་གང་དག་བག་མེད་པར་གྱུར་པ་དང་། བག་མེད་པར་སྤྱོད་པའི་ལྷ་དེ་
[19a.3]རྣམས་ལ་བྱ་དེས་འབོད་པར་བྱེད་དེ། བྱ་དེ་རྣམས་ཀྱང་བརྗོད་པ་རྣམ་པ་སྣ་ཚོགས་པ་ཞེས་བྱ་བའི་ཚིགས་སུ་བཅད་པ་ལྷ་དེ་དག་རྣམས་ལ་རྗོད་པ་བྱེད་པ། ཇི་ལྟར། རྣམ་པ་སྣ་ཚོགས་ལས་དབང་གིས། །འགྲོ་བའི་སྐྱེ་བ་འདི་ལྷས་ཐོབ། །དེ་ཐོབ་གང་ཞིག་ཆོས་མི་ཤེས། །
[19a.4]ཕྱིས་ནས་དེ་ནི་གདུང་བར་འགྱུར། །ཚལ་དང་སྐྱེད་ཚལ་དགའ་བ་འདིར། །འཁྲི་ཤིང་སྟེགས་བུ་དཀྱིལ་འཁོར་དུ། །གང་འདི་འཇིག་རྟེན་རྣམ་བཀྲ་བ། །དེ་ཀུན་དགེ་བ་ལས་སྐྱེས་འབྲས། །གང་དང་གང་གིས་ཇི་ལྟར་ཡང་། །མཛེས་པར་འགྱུར་བའི་ལས་བྱས་པ། །
[19a.5]དེ་དང་དེ་ཡིས་དེ་བཞིན་དུ། །འབྲས་རྣམས་དེ་རྗེས་འཇུག་པར་མཐོང་། །ལྷ་རྣམས་ལ་ནི་སོ་སོར་ཡང་། །དམན་པར་མཆོག་གི་བདེ་བ་མཐོང་། །གང་དང་གང་གིས་བྱས་ཅི་ལྟར། །དེ་དང་དེ་འབྲས་དེ་བཞིན་ནོ། །གཏི་མུག་དབང་གིས་འགྲོ་བའི་ལྷ། །རྨོངས་པ་སྣ་ཚོགས་ཆ་བྱད་
[19a.6]ཅན། །ཡིད་ནི་ཤིན་ཏུ་འཁྲུལ་པ་ཡི། །རྨོངས་པས་འཇིག་ཆེན་མ་མཐོང་ངོ་། །རྣམ་རྨོངས་བག་མེད་པ་ཡིས་གང་། །རང་ལ་ཕན་པ་བྱེད་མ་ཡིན། །འདོད་དགའ་རྣམ་པ་སྣ་ཚོགས་པའི། །རྣམ་པ་སྣ་ཚོགས་འབྲས་འདོད་པ། །ལས་རྣམས་ཀྱང་ནི་མི་བྱེད་པའི། །
[19a.7]ལྷ་དེའི་སེམས་ནི་རྨོངས་པ་ཡིན། །འབྲས་བུ་གང་དག་ཡིད་འོང་བའི། །སྣ་ཚོགས་ངེས་པར་འབྱུང་འགྱུར་གང་། །དེ་ཡིས་མར་མེ་སྤངས་ནས་ནི། །འོད་ལ་མཆོག་ཏུ་ལྟ་བར་བྱེད། །གང་ཡང་འབྲས་བུ་དང་འདྲ་བར། །འདོད་པའི་ལྷ་ནི་དམ་པ་མཆོག །གང་ཡང་རྒྱུ་
[19b]
[19b.1]འབྲས་དེ་ཉིད་ཤེས། །བདེ་བ་ཡི་ནི་སྐལ་ལྡན་ཡིན། །ས་བོན་མེད་པའི་འབྲས་བུ་མིན། །མར་མེ་མེད་པར་གང་ལ་འོད། །ཚུལ་ཁྲིམས་མེད་ལ་མཐོ་རིས་མེད། །ཤེས་རབ་མེད་ལ་གྲོལ་ལམ་ཅི། །གལ་ཏེ་གྲོལ་ན་དེ་བདེ་ཡིན། །འདོད་པ་སྤངས་པ་སྐྱོབ་པ་ཡིན། །འདོད་
[19b.2]པའི་སྲེད་ལས་རྣམ་གྲོལ་དང་། །ང་ཡི་མེད་པའང་བློ་ལྡན་ཡིན། །གལ་ཏེ་ལས་སྐྱེས་བདེ་འདི་རྣམས། །དེ་ཀུན་རྙོག་དང་བཅས་པ་ཡིན། །མཐར་ཐུག་པ་ནི་གང་ཡིན་པ། །དེ་ཀུན་དྲི་མ་མེད་པར་དྲན། །མི་རྣམས་བསྐལ་པ་བརྒྱར་ཡང་ནི། །ཡུལ་གྱིས་ངོམས་པ་ཡོད་མ་
[19b.3]ཡིན། །བདེ་བ་གང་ཡིན་དེ་རྣམས་ལ། །ཡུལ་རྣམས་སྟེན་ལ་ངོམས་ཡོད་མིན། །བསྟེན་པར་གྱུར་ན་རྟག་པར་འདོད། །ཕྱིར་ཞིང་ཕྱིར་ཞིང་འཕེལ་བར་འགྱུར། །དེ་འཕེལ་བ་ནི་དུག་དང་མཚུངས། །ལོག་པར་ལྟ་བར་གྱུར་པ་ཡིན། །རྒུད་པ་ལ་མཁས་འཇིགས་རུང་
[19b.4]བ། །རྟག་པར་ལྟུང་བའི་རྒྱུ་དུ་མ། །དེ་དག་ཡོངས་སུ་མ་སྤངས་ནའང་། །མིག་བྲལ་ཕལ་ཆེར་ལྟུང་བ་ཡིན། །སྐྱོན་དང་ཡོན་ཏན་ཡོངས་ཤེས་པ། །དེ་དག་མཁས་པའི་མཚན་ཉིད་ཡིན། །སྐྱོན་ཡོན་ཡོངས་སུ་མི་ཤེས་པ། །དེ་དག་རྨོངས་པའི་བྱེད་པ་ཡིན། །ཡོན་
[19b.5]ཏན་ལ་ནི་ཡོན་ཏན་བློ། །སྐྱོན་རྣམས་ལ་ཡང་དེ་བཞིན་ནོ། །སྐྱོན་ཡོན་དེ་ཉིད་ཤེས་པ་དེ། །རྟག་ཏུ་བདེ་བའི་སྐལ་ལྡན་ཡིན། །དེ་ལ་དེ་དག་ཡུལ་རྣམས་ཀྱི། །སྐྱོན་ཡོན་ཤེས་པར་དེ་འདིར་འདོད། །ཤེས་རབ་ཡོངས་སུ་སྤངས་ནས་ནི། །ཡུལ་རྣམས་ལྷ་ཡིས་ཇི་
[19b.6]ལྟར་སྟེན། །དེ་ལྟར་བྱ་དེ་དག་རྣམས་མུ་ཏིག་གི་དྲ་བའི་གསེབ་ཏུ་སོང་ནས་ཕན་པའི་དོན་དུ་རྗོད་པར་བྱེད་དེ་ལྷ་དེ་དག་རྣམས་ཉིད་ལ་ཕན་པའི་དོན་དུའོ། །གཞན་ཡང་རི་དེ་ཉིད་ཀྱི་ཉེ་འཁོར་གྱི་སྟེང་ན་འོད་ཀྱི་ཕྲེང་བ་རྣམ་པར་བཀྲ་བའི་ཆུན་པོ་སྦྲེལ་བར་གྱུར་པ་རྣམས་ནི་
[19b.7]དུ་མར་མཛེས་པ་དང་། ཉེ་འཁོར་ན་འབར་བ་དེ་བཞིན་དུ་སྟེང་དུ་ཡང་གསལ་བར་བྱེད་དེ་ཇི་ལྟར་འཛམ་བུའི་གླིང་པས་ཁ་དོག་གསུམ་པ་རྣམས་དབང་པོའི་གཞུ་ཞེས་མངོན་པར་བརྗོད་པ་ཡིན་ལ་དེའི་ལོགས་རྣམས་ལ་ཡང་གལ་ཏེ་ལྷ་རྣམས་ལྟ་བར་བྱེད་ན་རིན་པོ་ཆེ་
[20a]
[20a.1]རྣམ་པ་སྣ་ཚོགས་པའི་འོད་ཀྱི་གཟི་བརྗིད་ཀྱིས་དེ་ལ་ཡང་རབ་ཏུ་དགའ་བར་འགྱུར་རོ། །དེ་ནས་ལོགས་དེ་དག་ལས་ལྷ་གང་དག་གིས་རི་དེའི་ལོགས་རེ་རེ་ཞིང་བལྟས་པ་ན་རིན་པོ་ཆེ་དུ་མ་འོད་འབྱིན་པ་ཤིན་ཏུ་དགའ་བ་ངོ་མཚར་ཤིན་ཏུ་ཆེ་བ་རྣམས་མཐོང་
[20a.2]ངོ་། །ལོགས་རེ་རེར་ལྷ་དེ་དག་རྣམས་ལོགས་རེ་རེར་ཞིང་ཡང་དགའ་བར་བྱེད་དེ་རྣམ་པ་དུ་མར་ལས་སྣ་ཚོགས་པ་བྱས་པའི་བདེ་བ་ཆེན་པོ་ཉམས་སུ་མྱོང་བར་བྱེད་དོ། །རི་དེ་ན་རི་རབ་ལྷུན་པོ་བཞིན་དུ་གཞན་ཡང་ནགས་འདི་དག་རྣམས་ཡོད་དེ་འདི་ལྟ་སྟེ། མཛེས་
[20a.3]པའི་རྒྱན་ཞེས་བྱ་བའི་ནགས་ཚལ་དང་། རྩེད་མོ་དགའ་བ་ཞེས་བྱ་བའི་ནགས་ཚལ་དང་། ཉིན་མོར་བྱེད་པས་དགའ་བ་ཞེས་བྱ་བའི་ནགས་ཚལ་དང་། བདུད་རྩིས་མཛེས་པ་ཞེས་བྱ་བའི་ནགས་ཚལ་དང་། ནགས་བཞི་པོ་དེ་རྣམས་དང་ཉེ་བའི་ནགས་དང་། འབབ་
[20a.4]ཆུ་དང་མཚེའུ་དང་། པད་མའི་ཚལ་དང་ཆུ་ཀླུང་དང་ཚང་ཚིང་དང་། ཁྲད་ཁྲོད་རྣམས་ན་བྱ་རྣམ་པར་སྒྲ་འདོན་པ་དང་རྣམ་པར་བཀྲ་བའི་མེ་ཏོག་ལེགས་པར་བཀྲམ་པ་ལྗོན་ཤིང་ལ་བྱའི་ཚོགས་རྣམ་པར་སྒྲོགས་པ་དང་། ཁང་བཟངས་དང་ཁྱོགས་ཀྱི་ཁང་བུའི་ཕྲེང་བ་
[20a.5]རྣམས་དང་ཀུན་ལྡན་པ་ཡིན་ནོ། །རི་དེ་དང་ནགས་དེ་དག་རྣམས་སུ་རྒྱུན་གནས་ན་རྒྱུ་བའི་ལྷ་དེ་དག་རྣམས་ཅི་ནས་ཀྱང་སོང་ནས་འཁོར་དང་བཅས་པ་རྣམས་རྟག་པར་ལྷ་རྫས་ཀྱི་འདོད་པའི་ཡོན་ཏན་ལྔ་དཔེ་མེད་པ་རྣམས་ལ་དགའ་ཞིང་མགུ་བར་ཀུན་ཏུ་སྤྱོད་དེ། ནགས་བཞི་པོ་དེ་
[20a.6]དག་གི་ཉེ་འཁོར་རྣམས་ནི་མཆོག་ཏུ་དགའ་བར་གྱུར་པའོ། །དེ་ལ་ནགས་གཅིག་ནི་འཛམ་བུའི་ཆུ་བོའི་གསེར་གྱི་རང་བཞིན་ཏེ། ནགས་དེའི་འདབ་མ་རྣམས་ནི་བཻ་ཌཱུརྱའི་རང་བཞིན་ལ་མེ་ཏོག་རྣམས་ཀྱང་པད་མ་རཱ་གའི་མདོག་དང་འདྲ་བའོ། །ཡང་ནགས་གཞན་འདི་ནི་དངུལ་གྱི་
[20a.7]རང་བཞིན་ཡིན་ལ་དེའི་འདབ་མ་རྣམས་ནི་གསེར་བཟང་པོའི་མདོག་ཅན་ཡིན་ཞིང་མེ་ཏོག་ཀྱང་རྣམ་པ་དུ་མར་མཆོག་ཏུ་དྲི་ཞིམ་པོར་གྱུར་པ་གང་དག་དཔག་ཚད་བརྒྱར་དྲི་རྣམས་འགྲོ་བར་འགྱུར་ཏེ། དྲི་རྣམས་གང་དག་བསྣམས་པར་གྱུར་པའི་ལྷ་དེ་དག་རྣམས་དེ་ཤིན་ཏུ་ཆེ་བའི་མཆོག་
[20b]
[20b.1]ཏུ་རབ་ཏུ་དགའ་བ་ལྷག་པར་འགྱུར་རོ། །ནགས་གསུམ་པ་ནི་བཻ་ཌཱུརྱའི་རང་བཞིན་ནོ། །དེའི་ལོ་མ་རྣམས་ནི་དངུལ་གྱི་རང་བཞིན་ཡིན་ལ་མེ་ཏོག་ཀྱང་དྲི་དུ་མ་དང་ལྡན་པ་རྣམ་པ་སྣ་ཚོགས་པའི་ཁ་དོག་གོ། །ནགས་བཞི་པ་ན་རྣམ་པ་དུ་མར་འབབ་ཆུ་དང་ཆུ་ཀླུང་དང་རྫིང་བུ་དང་བྱ་
[20b.2]རྣམ་པར་སྒྲ་འབྱིན་པ་སྟོང་ཕྲག་བརྒྱའི་ཡོན་ཏན་ཕུན་སུམ་ཚོགས་པའི་ནགས་དེ་རྣམས་ན་ཡང་སྣ་ཚོགས་པའི་བྱ་རྣམ་པར་བཀྲ་བ་རྣམས་ཀུན་ནས་སྒྲ་སྒྲོགས་པ་ནི་ཇི་ལྟར་སུམ་ཅུ་རྩ་གསུམ་པ་རྣམས་ཀྱི་དབུས་ཀྱི་བརྒྱ་བྱིན་བཞིན་ཏེ། དེ་ལྟར་ཡང་ཤིན་ཏུ་འཐབ་བྲལ་ཞེས་བྱ་བ་
[20b.3]ཆེས་ལྷག་པའི་མདོག་དང་སྟོབས་དང་གཟི་བརྗིད་ཀྱི་ཡོན་ཏན་ཕུན་སུམ་ཚོགས་པ་དགེ་བའི་ལས་ཀྱི་མཐའ་དུ་མ་ལ་སྤྱད་པའི་ཕྱིར་མཆོག་ཏུ་གཟི་བརྗིད་ཆེ་བ་དང་ལྡན་པ་རི་དེ་ཉིད་ལྷ་བརྒྱ་སྟོང་དུ་མས་ཡོངས་སུ་བསྐོར་ནས། ཡུལ་མང་པོའི་ཡོན་ཏན་ཕུན་སུམ་ཚོགས་པ་རྣམས་ལ་རྣམ་
[20b.4]པ་དུ་མར་དགའ་བར་བྱེད་དེ། ལྷ་ཤིན་ཏུ་འཐབ་བྲལ་ནི་མཆོག་ཏུ་རྫུ་འཕྲུལ་ཆེ་བ་དང་མཐུ་སྟོབས་མཆོག་དང་ལྡན་པ་ཡིན་ནོ། །དེ་རང་གི་ལས་ཀྱིས་སྤྲུལ་པའི་འདོད་པའི་ཡོན་ཏན་ལྔ་ཕུན་སུམ་ཚོགས་པ་དགའ་བར་གྱུར་པའི་ཡུལ་ལྔ་པོ་དེ་རྣམས་ཀྱི་དབང་པོ་དྲུག་གི་བདེ་བ་ལས་
[20b.5]དེ་ཉེ་བར་ལོངས་སྤྱོད་དོ། །ཤིན་ཏུ་འཐབ་བྲལ་གྱི་ལྷ་རྣམས་ནི་ཆེས་ཆེ་བ་ཡིན་ཏེ་དེའི་ལེགས་པར་བྱས་པའི་ལས་རྣམས་ཀྱིས་རི་དེ་རྣམ་པ་དེ་སྲིད་དུ་དགའ་བར་འགྱུར་བ་ཡིན་ནོ། །དགའ་བར་འགྱུར་བ་དེ་དག་རྣམས་མངོན་པར་མཐོང་ནས་ཀྱང་དུས་ཐམས་ཅད་དུ་རབ་ཏུ་དགའ་བ་
[20b.6]ཞེས་བྱ་བའི་བྱའི་ཚོགས་རྣམས་ཀྱིས་དེ་དག་དང་ལྷན་ཅིག་སྐྱེས་པའི་དབྱངས་ལས་ཀྱིས་བྱས་པའི་མངོན་པར་དགའ་བར་འགྱུར་བའི་ཚིགས་སུ་བཅད་པ་དང་ལྡན་པས་ཚིགས་སུ་བཅད་པ་རྣམས་བརྗོད་པ་ནི། ཇི་ལྟར། སེམས་ལྡན་མི་ཡི་ཤེས་རབ་ཀྱིས། །ཡིད་ལ་སྨོན་
[20b.7]དགུ་བརྒྱ་ཡིས་ཀྱང་། །བདེ་དེ་བྱ་བར་མི་ནུས་ཏེ། །ཇི་ལྟར་ལས་བྱུང་བདག་ཉིད་ཆེ། །ཤིན་ཏུ་ཆེ་དང་མཆོག་ཏུ་ཆེ། །དགའ་བ་ལས་ཀྱང་མཆོག་དགའ་དེ། །རྙེད་པ་སྐྱེས་བུ་བྱེད་འབྲས་ཏེ། །དེ་ནི་ཚུལ་ཁྲིམས་མཛེས་པ་ཡིན། །ཆུ་བོ་འགྱུར་ལྡོག་འགྲོ་བ་ཡི། །
[21a]
[21a.1]ཡུལ་གྱི་སྒོ་ཡི་འགྱུར་ལྡོག་ལས། །གང་དག་འདི་ལས་སེམས་འདུལ་བའི། །ལྷ་དེ་བདེ་བའི་སྐལ་ལྡན་ཡིན། །བསོད་ནམས་བདག་ཉིད་ཀྱིས་བྱས་པ། །བདག་ཉིད་ལ་ནི་སྒྲུབ་པར་བྱེད། །བདེ་བའམ་གལ་ཏེ་སྡུག་བསྔལ་གང་། །བདག་ཉིད་ཁོ་ནས་ཉེར་
[21a.2]ལོངས་སྤྱོད། །སྐྱེས་བུ་རྟག་ཏུ་སྡིག་བྱེད་པ། །དགྲ་བཞིན་དུ་ཡང་བདག་ཉིད་གནས། །དགེ་བ་བྱེད་པ་དེ་བཞིན་དུ། །བདག་ལ་གྲོགས་བཞིན་རབ་ཏུ་སྒྲུབ། །ཆུ་བོ་ཡི་ནི་རྒྱུན་བཞིན་དུ། །སྐྱེ་བས་སྐྱེས་བུ་ལ་རབ་འཇུག །གང་ཡིད་ཚུལ་ཁྲིམས་ལ་དགའ་བ། །བསོད་ནམས་
[21a.3]གཟི་བརྗིད་དྲི་མེད་ལྡན། །མུན་ཚོགས་ཕལ་ཆེན་ལ་གནས་ནས། །དོན་མིན་པ་ནི་རབ་སྒྲུབ་པ། །གང་ཞིག་སྡིག་ལ་དགའ་བའི་བློས། །རྟག་ཏུ་ཡུལ་ལ་ཆེད་ཆེར་འཛིན། །ཡུལ་ན་དགའ་བའི་འགྱུར་ལྡོག་གིས། །རྟག་ཏུ་ཆགས་པའི་རྗེས་སུ་འབྲང་། །གང་བློ་ཆོས་ལ་
[21a.4]མི་གནས་པ། །མི་དེ་སྡུག་བསྔལ་སྐལ་ལྡན་ཡིན། །གང་ཕྱིར་བདེ་ཆོས་ཉེ་འཁོར་ལས། །སྡུག་བསྔལ་བདུད་ཀྱི་ཆོས་འདི་ཡིན། །སྐྱེ་བོ་དེ་ཉིད་ཤེས་པ་ཡིས། །བདེ་སྡུག་མཚན་ཉིད་དེར་ཤེས་བྱ། །གང་ཡང་བདེ་བ་དེ་འདོད་པས། །དམ་ཆོས་རྗེས་སུ་སྤྱད་པར་གྱིས། །
[21a.5]སྡུག་བསྔལ་གང་ཞིག་མངོན་ཞེན་འདིས། །ཆོས་དེ་བྱེད་ལས་ཡིན་པར་འདོད། །སྡུག་བསྔལ་རྣམ་པ་སྣ་ཚོགས་དང་། །རྒྱུ་མེད་བདེ་བ་མཐོང་བ་མིན། །བདེ་སྡུག་ཐ་དད་གྱུར་ཏེ་ལྟར། །རྩོལ་བས་རང་ཕན་ཆོས་ལ་སྤྱོད། །གང་གི་རྣམ་རྟོག་དུ་མ་དང་། །གང་ཡང་རྣམ་པ་དུ་
[21a.6]མ་ཡི། །སྐྱེ་བ་རབ་ཏུ་ཐོབ་པ་འདི། །དེ་ཀུན་ལས་ལས་སྐྱེས་པའི་འབྲས། །གང་ཞིག་ཆོས་རྣམས་མི་འདོད་པ། །སྐྱེ་བ་འབྲས་བུས་སྟོང་པ་ཡིན། །ཆོས་ཀྱི་མཐོ་རིས་དག་ཏུ་འབབ། །ཆོས་སྤྱོད་པ་ནི་བདེ་དང་ལྡན། །དེ་ལྟར་དེ་ཀུན་འཐོབ་ནུས་པ། །དམ་ཆོས་
[21a.7]དབང་བྱས་འབྲས་བུ་ཡིན། །སྐྱེས་བུ་ངན་པ་ཆོས་མི་འཛིན། །དམྱལ་བར་ཉེ་བར་འགྲོ་བ་ཡིན། །ཤི་བར་གྱུར་པ་མཆོག་ཡིན་གྱི། །ལུས་ལ་སྨོན་པ་དེ་ལྟར་མིན། །ཆོས་སྤངས་པ་ཡི་སྐྱེས་བུ་ནི། །རྟག་ཏུ་འཁོར་བར་འཁྱམ་པར་འགྱུར། །ཆོས་ཀྱི་མིག་དང་མི་ལྡན་པའི། །
[21b]
[21b.1]གཏི་མུག་གིས་ཀྱང་ནོན་པའི་སེམས། །ས་སྒྲེན་ལ་འབབ་ཆར་ཇི་བཞིན། །བདེ་བར་མཐོང་བ་འདི་དོན་མེད། །ཆོས་ཀྱི་མྱུ་གུ་ཡིད་ཞིང་ལ། །སྐྱེ་བ་མིན་ཏེ་སེམས་མེད་པས། །གང་གི་རང་བཞིན་བླུན་པའི་བློ། །ཆོས་མིན་སྤྱོད་པ་ལ་དགའ་བོ། །ཆོས་མིན་ལམ་ལ་བརྟེན་
[21b.2]ནས་ནི། །སྐྱེ་བོ་སྡིག་དབང་རྗེས་སུ་འགྲོ། །སེམས་ཀྱིས་ཡོངས་སུ་དེད་པ་ནི། །ཡུན་རིངས་འཁོར་བར་འཁྱམ་པ་ཡིན། །སེམས་འདི་སྐད་ཅིག་སྐད་ཅིག་ལ། །རྣམ་པ་དུ་མར་ཡོངས་སུ་འཇུག །ཡང་མོའི་རང་བཞིན་རྩབ་ཧྲལ་ཅན། །སྒྱུ་མ་དྲི་ཟ་ལྟར་སྣང་བ། །སེམས་དང་
[21b.3]རྣམ་ཤེས་ལེགས་བསྡམས་པས། །གང་ཉིད་འཆིང་བ་ཡིན་པར་འདོད། །འཆིང་བ་ངན་པ་ཤུགས་ཆེན་དེ། །རྣམ་པ་དུ་མར་ཡོངས་སུ་རྒྱུག །འདོད་པ་དང་བཅས་ཡུལ་ལ་ཡང་། །སྲེད་པའི་དབང་དང་ལྡན་དེས་ཀྱང་། །ལྷ་དེ་རྣམས་ནི་དེ་བསླུས་སོ། །བག་མེད་དབང་དུ་གྱུར་
[21b.4]པ་ཡིས། །གསོན་པ་རྣམ་པར་བཅོམ་ནས་ཀྱང་། །ལོག་པར་ལྟུང་བའང་མ་རྟོགས་སོ། །རྣམ་པར་འཇོམས་དང་ཟད་པ་དང་། །བདེ་བ་མི་རྟག་གཡོ་བར་ནི། །བདེ་ཉིད་ཐམས་ཅད་གྱུར་པ་ཡང་། །རྨོངས་པས་རིག་པ་མ་ཡིན་ནོ། །སྲེད་པ་རྨོངས་པ་བག་མེད་གང་། །
[21b.5]རོ་བདེ་རྣམས་ཀྱང་དེ་བཞིན་དུ། །ལྷ་ཡི་ཚོགས་ནི་རྣམ་རྨོངས་པས། །སྲིད་ནས་སྲིད་པར་འཁྱམ་པ་ཡིན། །མེད་གྱུར་ནས་ནི་ཡོད་པར་འགྱུར། །ཡོད་པ་ངེས་པར་གཡོ་བའང་ཡིན། །ལྷ་རྣམས་ལྟུང་བར་གྱུར་པ་ཡི། །ཆོས་དེ་འདི་ལ་རྣམ་པར་གནས། །ཞེས་བྱ་བའོ། །
[21b.6]དེ་ལྟར་བྱ་དེ་དག་གིས་རི་དེ་ལ་རྒྱུ་བ་རྣམས་ལ་དམ་པའི་ཆོས་དང་ལྡན་པ་རྣམ་པ་དུ་མར་རྗོད་པར་བྱེད་དོ། །དེ་ནས་ལྷ་གང་དག་སྔོན་ལེགས་པར་བྱས་པའི་ལས་ལ་སྤྱད་པར་གྱུར་པ་དེ་དག་རྣམས་ནི་བྱ་དེ་དག་གིས་རྣམ་པར་བརྗོད་པ་ཉེ་བར་འཛིན་ཏོ། །ཉེ་བར་བཟུང་ནས་ཀྱང་ཡིད་ལ་བྱེད་དོ། །
[21b.7]གང་དག་ཆོས་རྣམས་ལ་རྗེས་སུ་མ་སྤྱད་པ་དེ་དག་རྣམས་ཀྱིས་ནི་ཚིག་གཅིག་ཀྱང་མི་གོའོ། །དེའི་ཕྱིར་ན་རང་ལ་ཕན་པ་དང་གཞན་རྣམས་ལ་ཕན་པར་འདོད་པས་བརྩོན་པ་དུ་མས་ཀྱང་ཡེ་ཤེས་ཀྱི་སྣང་བ་ལ་ཆེད་ཆེར་འགྱུར་བར་བྱའི་སྐྱབས་ཀྱི་རྣམ་པ་དེ་ལྟ་བུ་སྨན་རྣམས་སམ་ངན་
[22a]
[22a.1]འགྲོ་ཐམས་ཅད་ལས་ངེས་པར་སྒྲོལ་བར་འགྱུར་བ་གཞན་ནི་ཡོད་པ་མ་ཡིན་ནོ། །ཡེ་ཤེས་ཀྱིས་ནི་ཇི་ལྟ་བ་བཞིན་དུ་བདེ་བ་མཆོག་གི་ས་བོན་དུ་འགྱུར་ཏེ་བསྟེན་པ་དང་བསམས་པ་དང་བསྙེན་བཀུར་བྱས་པ་དེ་དག་གིས་ཤེས་རབ་དེ་ལྟ་ཡོན་ཏན་དང་ལྡན་པས་ན་ངེས་པ་ཁོ་
[22a.2]ནར་མྱ་ངན་ལས་འདས་པ་མཐར་བྱེད་པར་འགྱུར་རོ། །ལྷ་གང་དག་བག་མེད་པར་རྣམ་པར་རྒྱུ་བ་རྣམས་ཀྱིས་བྱ་དེ་དག་རྣམས་ཀྱི་རྣམ་པར་བརྗོད་པ་ཉེ་བར་བཟུང་ནས་དེ་དག་རྣམས་ཡུད་ཙམ་ཞིག་བག་མེད་པ་ཉེ་བར་ཞི་བར་འགྱུར་རོ། །གཞན་ཡང་ལྷ་དེ་དག་རྣམས་དེ་ཉིད་ཀྱིས་ནགས་
[22a.3]དང་ཉེ་བའི་ནགས་དགའ་བ་དེ་ན་རིན་པོ་ཆེ་དུ་མས་རྣམ་པར་གསལ་བའི་རྩེ་མོར་ལྷ་དེ་དག་འདོད་པའི་ཡོན་ཏན་ལྔ་ཡང་དག་པར་ལྡན་པར་གྱུར་པས་རྣམ་པ་དུ་མར་དགའ་ཞིང་ཀུན་ཏུ་ཡང་སྤྱོད་དེ་ཇི་སྲིད་དུ་འདོད་པ་དང་སྡུག་པ་དང་ཡིད་དུ་འོང་བ་བྱས་ཤིང་བསགས་པའི་ལས་རྣམས་ཟད་པར་
[22a.4]མ་གྱུར་བར་དུའོ། །དེས་དེ་དག་རྣམས་ཟད་ནས་གཞན་ཡང་རྣམ་པར་འཇུག་ཅིང་རབ་ཏུ་ཡང་ལྟུང་སྟེ་ཇི་ལྟར་ལས་རྣམས་ཀྱིས་ཉེ་བར་འགྲོ་བ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །ལྷག་མ་རྣམས་ཀྱིས་གལ་ཏེ་མི་རྣམས་དང་སྐལ་བ་མཉམ་པར་མིར་སྐྱེས་ན་དེ་རྟག་
[22a.5]ཏུ་སྐྱིད་པའི་མཆོག་ཏུ་འགྱུར་རོ། །སྐྱེས་པ་ནས་བཟུང་ནས་གཞན་རྣམས་ཀྱིས་ཀྱང་བཀའ་མི་སྒོ་བ་དང་། རང་ཅི་འདོད་པ་བཞིན་དུ་བྱེད་པ་དང་མཆོག་ཏུ་ལོངས་སྤྱོད་དང་ལྡན་པ་དང་ཤེས་རབ་ལ་མཆོག་ཏུ་དགའ་བ་དང་མཆོག་ཏུ་ཡོན་ཏན་དང་གཟུགས་ཕུན་སུམ་ཚོགས་པ་དང་། 
[22a.6]སྐྱེ་བོ་ཐམས་ཅད་ཀྱིས་བྱམས་ཤིང་སྙིང་དུ་སྡུག་ལ་ཡིད་དུ་འོང་ཞིང་འཐུན་པར་འཛིན་པ་དང་སྐྱེ་བོ་ཐམས་ཅད་ཀྱིས་མཆོད་པར་བྱེད་པ་དང་དགའ་ཞིང་འདོད་པའི་ཡུལ་རྣམས་སམ་ཚོང་འདུས་དང་གྲོང་ཁྱེར་རྣམས་སུ་སྐྱེ་བར་འགྱུར་རོ། །རང་གི་སྐྱེ་བོ་དང་གྲོགས་དང་གཉེན་འདུན་རྣམས་
[22a.7]ཀྱིས་ཀྱང་མཆོད་པར་འགྱུར་རོ། །རྒྱལ་པོའམ་རྒྱལ་པོའི་བློན་པོ་རྣམས་སུའམ་སེམས་དྲང་པོའི་རང་བཞིན་ཅན་ཆོས་དང་ལྡན་པ་ཆོས་ཀྱི་རྗེས་སུ་འཇུག་པའི་ཡང་དག་པའི་ལྟ་བ་ཅན་དུ་ལས་དེའི་རྒྱུ་འཐུན་པར་འགྱུར་རོ།། །།འཕགས་པ་དམ་པའི་ཆོས་དྲན་
[22b]
[22b.1]པ་ཉེ་བར་གཞག་པ། བཞི་བཅུ་རྩ་བདུན་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན་ཇི་ལྟར་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་ཤེས་པ་ནི་འཐབ་བྲལ་བའི་ལྷ་རྣམས་ཀྱིས་
[22b.2]བརྩེགས་པ་རྒྱུ་བ་ཞེས་བྱའོ། །ས་དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ནི་ཇི་ལྟར་གང་དག་གིས་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་རྣམས་མཆོག་ཏུ་ཚུལ་ཁྲིམས་དང་ལྡན་པར་གྱུར་ནས་རྟག་ཏུ་གཞན་
[22b.3]ལ་གདུང་བར་མི་བྱེད་པར་གྱུར་ཅིང་འཕགས་པས་བཞེད་པའི་ཚུལ་ཁྲིམས་ཀྱི་མཆོག་བྱས་ཤིང་བསགས་པར་གྱུར་པ། མ་ཉམས་པ། སྐྱོན་མེད་པ། མ་སྨས་པ། བརྟན་པ། བདེ་འགྲོ་ཐམས་ཅད་ཀྱི་སྒོ་འབྱེད་པར་བྱེད་ཅིང་ངན་སོང་གི་སྒོ་ཐམས་ཅད་གཅོད་པས་མཆོག་ཏུ་བསིལ་
[22b.4]བའི་རྣམ་པར་སྨིན་པ་ཅན་ཕ་དང་མ་ལྟ་བུར་གྱུར་པས་ཤིན་ཏུ་བར་ཡང་སྐྱབས་འོས་སུ་གྱུར་པ་མཆོག་ཏུ་འཇིག་རྟེན་ལ་ཕན་པར་གྱུར་པའི་ཡོན་ཏན་གསུམ་དང་ལྡན་པས་སྐྱེ་བར་འགྱུར་རོ། །ཡོན་ཏན་གསུམ་པོ་རྣམས་གང་ཞེ་ན། འདི་ལྟ་སྟེ། སྲོག་གཅོད་པ་དང་མ་བྱིན་པར་ལེན་པ་
[22b.5]དང་འདོད་པས་ལོག་པར་གཡེམ་པ་སྤོང་བའོ། །དེ་ལ་སྲོག་གཅོད་པ་དང་མ་བྱིན་པར་ལེན་པ་ནི་བཤད་ཟིན་ནོ། །འདོད་པས་ལོག་པར་གཡེམ་པ་རྣམ་པ་འདི་ལྟ་བུ་རྣམས་ཀྱང་སྤོང་སྟེ། དཔེར་ན་ཡང་ཇི་ལྟར་རིངས་པ་རིངས་པར་འགྲོ་བར་འགྱུར་བ་ན་རྩིག་པའི་ཕག་གམ་རབ་ཏུ་རྒྱུ་བ་
[22b.6]མཐོང་བ་ན་ཡང་རུང་སྟེ། བུད་མེད་ཀྱི་གར་རམ་རྒྱན་རྣམས་ཀྱི་སྒྲ་ཐོས་ནས་ཀྱང་རོ་མྱོང་བར་མི་བྱེད་དོ། །ཀུན་ཏུ་རྟོག་པར་མི་བྱེད་དོ། །དེ་ལ་ཡིད་ཀྱིས་རབ་ཏུ་སྨོན་པར་མི་བྱེད་དོ། །གཞན་དག་རྣམས་བྱེད་པ་ན་ཡང་རྗེས་སུ་ཡི་རང་བར་མི་བྱེད་དོ། །བྱེད་པ་རྣམས་ཀྱང་རབ་ཏུ་
[22b.7]འགོགས་པར་བྱེད་དེ་བཤགས་སུ་འཇུག་གོ། །ཉེས་དམིགས་རྣམས་སྟོན་པར་བྱེད་དོ། །ཉེས་དམིགས་རྣམས་ཀྱི་ཞིང་ཇི་ལྟ་བ་འདི་ནི་འདི་ལྟ་སྟེ། འདོད་པ་ལ་ལོག་པར་གཡེམ་པའོ། །རྒྱུ་དེས་ནི་སེམས་ཅན་རྣམས་དམྱལ་བར་རྗེས་སུ་རྒྱུག་པར་བྱེད་དོ་ཞེས་དེ་ལྟར་གཞན་
[23a]
[23a.1]རྣམས་ལེགས་པར་འགོགས་པར་བྱེད་ཅིང་སོ་སོར་གོ་བར་བྱེད་དོ། །དགེ་བའི་ལས་རྣམས་ཀྱི་མཐའ་ལ་སྤྱོད་པ་དེ་དེ་ལྟར་བྱེད་པར་འགྱུར་ཞིང་དེ་ལྟ་བུའི་ཚུལ་ཁྲིམས་ལ་རབ་ཏུ་གནས་པས་དེ་ལྟར་ཡང་ཡོངས་སུ་དག་པར་ཚངས་པར་སྤྱད་པ་སྤྱོད་པ་དེ་དག་རྣམས་ནི་ལུས་
[23a.2]ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལས་འཐབ་བྲལ་གྱི་ལྷའི་ས་བརྩེགས་པ་རྒྱུ་བ་ཞེས་བྱ་བ་དེར་སྐྱེའོ། །དེར་ངེས་པར་སྐྱེས་པ་འདིས་དགེ་བའི་ལས་ཀྱི་མཐའ་ལ་སྤྱད་པས་བདེ་བ་འདི་དག་རྣམས་འབྱུང་སྟེ། འདི་ལྟ་སྟེ། བརྩེགས་པ་རྒྱུ་བའི་རི་ནི་ཉེ་འཁོར་དུ་དཔག་ཚད་ལྔ་
[23a.3]བརྒྱའོ། །བྱའི་སྒྲ་ཡིད་དུ་འོང་བ་རྣམ་པར་སྒྲོགས་པ་དགའ་བར་འགྱུར་བ་བརྒྱ་ཕྲག་གིས་ཉེ་འཁོར་ཀུན་ཏུ་གང་བ་གཏིང་དུ་སོང་བ་དང་ལྡན་པའི་ནང་གི་གདངས་ཀྱི་སྒྲས་ཁྱབ་པས་གླུ་སྙན་པ་དང་འདྲ་བ་ཉེ་འཁོར་ན་རྣམ་པར་གསལ་བར་བྱེད་དོ། །དེ་ཡང་གང་གི་ཚེ་དང་པོ་ཁོ་ན་སྐྱེ་བར་
[23a.4]གྱུར་པ་ན་དེ་རིན་པོ་ཆེ་སྣ་བདུན་གྱི་རང་བཞིན་གྱི་ལྗོན་ཤིང་དང་ཉེ་བར་སྐྱེའོ། །དེ་ཇི་ལྟར་མི་རྣམས་གཉིད་ལོག་པ་ཉིད་ན་ཐོ་རངས་ཀྱི་གླུ་དབྱངས་ཀྱིས་རབ་ཏུ་སད་པར་བྱེད་པ་དེ་བཞིན་དུ་དེ་བྱའི་སྒྲ་ཐོས་ན་ཡིད་འཕྲོག་པས་རབ་ཏུ་སད་པར་བྱེད་དོ། །ཇི་ལྟར་རི་རྣམས་ཀྱི་རྩེ་མོ་ལ་སྟོན་
[23a.5]ཀའི་ཉི་མ་དང་པོ་ཤར་བར་གྱུར་པ་དེ་བཞིན་དུ་དེའི་བདག་ཉིད་ཀྱི་དངོས་པོ་རྣམ་པར་གསལ་བ་ཡིན་ནོ། །དེ་ལྟར་ཅུང་ཟད་ཀྱང་འདྲ་བ་ཙམ་ཅིག་དཔེར་བྱས་པར་ཟད་དོ། །གང་གི་ཚེ་དེ་རྣམ་པ་ཐམས་ཅད་དུ་བློ་རྙེད་པར་འགྱུར་བ་དེའི་ཚེ། །དེའི་ལེགས་པར་བྱས་
[23a.6]པའི་ལས་བྱས་པའི་ལས་ཀྱི་བྱ་དེས་དྲན་པར་བྱ་བའི་དོན་དུ་ལེགས་པར་བྱས་པའི་ལས་ཁོ་ནའི་ཚིགས་སུ་བཅད་པ་བརྗོད་པ་ནི། ཇི་ལྟར། འཁྲུལ་འཁོར་རྒྱུས་པས་སྦྲེལ་བྱས་ཤིང་། །བཤང་གཅི་མཆིལ་མའི་ས་གཞི་གང་། །བུད་མེད་ལས་ཁྱོད་འདི་ནས་ནི། །ཕ་རོལ་འགྲོ་བས་མི་ནུས་
[23a.7]པས། །སླུ་བྱེད་ཐང་གི་རི་བོ་སྟེ། །ཤིན་ཏུ་བརྩོན་པའི་ཁྱད་པར་གྱིས། །རྩབ་ཧྲལ་ཤིན་ཏུ་སེམས་འཁྲུལ་བའི། །བུད་མེད་ངན་ལ་ཁྱོད་མ་འཁྲུལ། །རྒྱན་རྣམས་དང་ནི་དེ་བཞིན་སྒྲས། །རྣམ་འཁྲུལ་ཤིན་ཏུ་འཁྲུལ་པར་བརྗོད། །བུད་མེད་བརྗོད་པའི་ཐབས་ལག་གིས། །
[23b]
[23b.1]སྐྱེས་བུ་མྱུར་དུ་འཕྲོག་པར་བྱེད། །རྣམ་པ་སྣ་ཚོགས་མེ་ཏོག་ལ། །རྐང་དྲུག་ཇི་ལྟར་རྒྱུ་བྱེད་པ། །དེ་བཞིན་དེ་ནི་མི་རྣམས་ལ། །བུད་མེད་རྣམ་པ་དུ་མས་རྒྱུ། །ཇི་ལྟར་མེ་ཏོག་རྩི་འཐུངས་ནས། །མེ་ཏོག་གཞན་ལ་འགྲོ་བར་འགྱུར། །དེ་བཞིན་སྐྱེས་པ་འཐུངས་ནས་ནི། །བུད་
[23b.2]མེད་མྱུར་དུ་འགྲོ་བར་འགྱུར། །ནོར་དང་སྐོམ་ལ་སྤྱད་པ་དང་། ཁྲོན་པ་རྟག་ཏུ་བསྟེན་དཀའ་བ། །མི་ནི་བསླུས་ནས་མྱུར་བར་ཡང་། །གཞན་དུ་ཡང་ནི་འགྲོ་བ་ཡིན། །གཡོ་དང་སྒྱུ་དང་རི་དང་ནི། །ཀཱ་ལ་ཀུ་ཊའི་དུག་དང་མཚུངས། །བུད་མེད་སྐྱེས་པའི་འཇོམས་བྱེད་ཡིན། །
[23b.3]དོན་མིན་བྱེད་པར་རྣམ་པར་གནས། །ཇི་ལྟར་རླུང་དང་ནམ་མཁའ་དང་། །མེ་རྣམས་མི་ཡིས་སྦྲེལ་མི་ནུས། །དེ་བཞིན་ཐབས་བརྒྱས་བུད་མེད་རྣམས། །མི་ཡིས་བསྲུང་བར་ནུས་པ་མིན། །དོན་མིན་ནད་དང་འཆི་བདག་དང་། །ཉེས་པར་བྱས་པའི་ལས་རྣམས་ཀྱིའང་། །རྒྱུར་
[23b.4]འགྱུར་མཆོག་ནི་བུད་མེད་ཡིན། །ཐར་པའི་སྤྱོད་ལས་འཆིང་བ་ཡང་། །གང་ཡང་རྣམ་པ་དུ་མར་ཡང་། །འཇིགས་པའི་གཡང་ས་དག་ཏུ་ཡང་། །མི་ཡི་འཇིག་རྟེན་འཁྲིད་བྱེད་པའི། །དེ་རྒྱུ་མཆོག་ཀྱང་བུད་མེད་ཡིན། །སྟོབས་མིན་ལང་ཚོས་ཀྱང་མ་ཡིན། །མཁས་པས་
[23b.5]ཀྱང་ནི་ཞི་མི་ནུས། །ཉི་མའི་འོད་ཟེར་ཇི་ལྟ་བར། །མོ་རྣམས་རྩབ་ཧྲལ་ལྷན་ཅིག་སྐྱེས། །མར་མེའི་འོད་རྣམས་ཇི་ལྟར་འདིར། །དེ་དག་རྣམས་ཀྱི་སྙིང་མི་རྟག །དེ་རྣམས་ཞེ་སྡང་རྟག་པར་ཡང་། །རྟ་རྣམས་འཐབ་མོ་ཇི་བཞིན་ནོ། །ནོར་ཟད་ནས་ནི་ཆགས་དང་བྲལ། །ནོར་
[23b.6]ཟོས་ནས་ནི་འཇོམས་པར་བྱེད། །ཅི་སྲིད་ནོར་ཡོད་དེ་སྲིད་མོ། །ནོར་ཉམས་བུད་མེད་ག་ལ་རྙེད། །སྟེན་དང་སྦྱིན་དང་ཉེར་ལོངས་སྤྱོད། །རྣམ་པ་ཐ་དད་ཐབས་ཀྱིས་ཀྱང་། །སེམས་ནི་འབར་བ་དང་མཚུངས་པའི། །བུད་མེད་གཟུང་བར་ནུས་མིན་ཏེ། །ཇི་ལྟར་སྐྱེས་
[23b.7]བུས་རྗེས་འཐུན་པར། །ཇི་ལྟ་ཇི་ལྟར་འདུ་བྱེད་པ། །དེ་ལྟ་དེ་ལྟར་བུད་མེད་ཀྱིས། །མི་དེ་རྣམས་ནི་རྟག་ཏུ་སླུ། །ཇི་ལྟར་མི་ལ་མེ་ཏོག་བརྒྱན། །དེ་བཞིན་གཟུགས་ཀྱིས་བརྒྱན་པ་ཡི། །བུད་མེད་རྣམས་ཀྱི་སེམས་འདི་ཡིན། །དུག་གི་མེ་ཏོག་མཐོང་ཇི་བཞིན། །
[24a]
[24a.1]བལྟ་དགའ་ཞི་བྱེད་མ་ཡིན་ནོ། །བུད་མེད་དུག་གི་མེ་ཏོག་མཚུངས། །རབ་ཏུ་བརྩོན་པས་ཡོངས་སུ་སྤངས། །མི་རྣམས་བལྟ་བར་འདོད་པ་དང་། །ཡུལ་རྣམས་ལ་ཡང་ཆེད་ཆེར་འཛིན། །འཇིག་རྟེན་འདི་དང་གཞན་དུ་ཡང་། །མི་ནི་བདེ་བའི་སྐལ་ལྡན་
[24a.2]མིན། །བདེ་ལ་ཆགས་དང་བག་མེད་གང་། །ལེ་ལོ་དང་ནི་རྩབ་ཧྲལ་གཡོ། །སྡིག་པ་སྟེན་བྱེད་ཞིམ་པོ་ཟ། །མིས་ནི་བཟང་པོ་མཐོང་བ་མིན། །སྦྱོར་ལྡན་བརྟན་པོ་བརྩོན་འགྲུས་ཅན། །ཆོས་པ་བུད་མེད་རྣམ་སྤངས་པ། །མཁས་པ་རྒྱུ་འབྲས་ལ་དད་པའི། །མིས་ནི་བཟང་པོ་
[24a.3]འཐོབ་པ་ཡིན། །སྐྱོན་གྱི་དྲ་བ་འདི་དག་ཀུན། །བུད་མེད་སྒྱུ་ཡིས་ས་འདིར་སྤྱོད། །ཐོས་ལྡན་བུད་མེད་རྣམ་སྤངས་པ། །འཐབ་བྲལ་འཇིག་རྟེན་མངའ་བདག་ཆེ། །དེ་ལྟར་ལྷ་དེས་རྨི་ལམ་གྱི་ནང་བཞིན་དུ་གཉིད་སད་པ་ན་ཐོས་སོ། །བྱ་དེའི་སྒྲ་རྣམ་པར་སྒྲོགས་པའི་བྱ་དེ་
[24a.4]དག་ནི་རྣམ་པ་དུ་མར་ཡོན་ཏན་ཤིན་ཏུ་ཕུན་སུམ་ཚོགས་པ་གཤོག་པ་གཉིས་ཕན་པར་འགྱུར་བའི་ལས་བྱས་པའི་བྱ་བ་དེ་དག་གིས་བསྟན་པར་གྱུར་པ་ན། ལྷ་གསར་དུ་སྐྱེས་པ་དེས་ཐོས་པར་གྱུར་ལ་ཐོས་ནས་ཀྱང་ལྷ་དེ་དག་རྣམས་ཡིད་ཆེས་པ་སྐྱེ་བའོ། །ཤེས་རབ་དེས་སྐྱེ་བ་
[24a.5]གཞན་དུ་རྗེས་སུ་ཞུགས་པའི་ཤེས་པ་རྣམས་དྲན་པར་འགྱུར་བས་གང་ཡང་ཡོན་ཏན་གསུམ་དང་ལྡན་པའི་འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་བསྲུངས་པ་དེ་རྗེས་སུ་དྲན་ནོ། །རྗེས་སུ་དྲན་ནས་ཀྱང་ཚིགས་སུ་བཅད་པ་བརྗོད་པ། ཇི་ལྟར། གང་ཕྱིར་བུད་མེད་རྣམ་སྤངས་
[24a.6]པ། །གཅིག་ལས་ཚུལ་ཁྲིམས་ཐམས་ཅད་ཡིན། །བུད་མེད་རྣམ་སྤངས་བློ་ལྡན་རྣམས། །མྱ་ངན་འདས་གྲོང་འགྲོ་བ་རྣམས། །མེས་མིན་མཚོན་ཆས་ཀྱང་མ་ཡིན། །སྟོབས་མིན་སྲོག་ཆགས་དག་གིས་ཀྱང་། །བུད་མེད་རྒྱུ་ཡིས་འཆིང་བ་ནི། །གཅད་པར་མི་ནུས་
[24a.7]སྒྲུབ་དཀའ་དེ། །དེ་རྒྱུ་རྟག་ཏུ་སྤང་བ་དང་། །སྨད་པར་ཡང་ནི་བརྩོན་པར་གྱིས། །དེ་སྤངས་པས་ནི་འཐབ་བྲལ་གྱི། །བདེ་བ་བླ་ན་མེད་འདི་འཐོབ། །བདེ་བ་གཞན་ལས་ཆེས་བདེ་བ། །འགྱུར་མེད་གོ་འཕང་ང་ཡིས་ཐོབ། །དེ་ལྟར་བྱ་དེ་དག་རྣམས་ཀྱི་
[24b]
[24b.1]གཟུགས་དང་རྩེ་དགའ་བ་མངོན་པར་མཐོང་ཞིང་སྒྲ་རྣམ་པར་བརྗོད་པ་རྣམས་ཀྱང་ཐོས་ནས་རབ་ཏུ་དགའ་བའི་ཡིད་ཀྱིས་དེ་ལྷའི་འཇིག་རྟེན་རྣམས་ལ་མངོན་པར་ལྟ་བར་བྱེད་པ་ན་དེས་མཐོང་བ་ནི་བརྩེགས་པ་རྒྱུ་བའི་རི་དེ་ཀུན་ཏུ་ཁྱབ་པར་ལྗོན་ཤིང་བརྒྱ་སྟོང་ཕྲག་དུ་མ་རྣམས་འོད་ཀྱི་ཕྲེང་བ་དང་ལྡན་པ་
[24b.2]རྣམས་མཐོང་བ་དང་། འབབ་ཆུ་བརྒྱ་སྟོང་དང་རབ་ཏུ་ལྡན་པ་བྱའི་ཚོགས་རྣམས་ཀྱིས་སྒྲ་ཀུན་ནས་སྒྲོགས་པའི་སྒྲ་རྣམས་ཐོས་པར་འགྱུར་རོ། །རྣམ་པ་སྣ་ཚོགས་པའི་རིན་པོ་ཆེའི་སྒྲོས་སྤྲས་པ་རྣམ་པ་སྣ་ཚོགས་པར་དགའ་བར་འགྱུར་བའི་པད་མའི་རྫིང་བུ་བརྒྱ་སྟོང་དང་ལྡན་པ་ལ་བུང་བའི་ཚོགས་སྒྲ་
[24b.3]འབྱིན་པས་ཉེ་བར་མཛེས་པར་གྱུར་པ་སྔ་ན་མ་མཐོང་བ་ཤིན་ཏུ་དགའ་བར་གྱུར་པའི་རི་གཞན་དང་མི་འདྲ་བ་འཐབ་བྲལ་གྱི་འཇིག་རྟེན་རྣམས་དེས་མངོན་པར་མཐོང་ནས་དེ་དང་འདྲ་བའི་ངོ་བོའི་དགའ་བ་ཐོབ་པར་གྱུར་ཏོ། །དེ་ཤིང་གི་དྲུང་དེ་ལས་ལངས་ནས་དེ་རང་གི་ལུས་ལ་ཀུན་ཏུ་ལྟའོ། །དེས་ལེགས་
[24b.4]པར་མངོན་པར་མཐོང་བ་ནི་རང་གི་འོད་རྣམས་ཀྱིས་གསལ་བར་གྱུར་པ། འོད་ཟེར་བརྒྱ་ཕྲག་དུ་མ་རྣམས་ཀྱིས་རབ་ཏུ་གསལ་བར་བྱེད་པ་མཆོག་ཏུ་གྱུར་པའི་དཔལ་གྱིས་ཆོས་སྣང་བར་གྱུར་པས་མཐོང་ན་ཤིན་ཏུ་ངོ་མཚར་བར་རང་གི་ལུས་མངོན་པར་མཐོང་ནས་གཟུགས་ཀྱི་རྒྱགས་པས་
[24b.5]དྲེགས་པར་འགྱུར་རོ། །དེའི་རྗེས་ལ་རྒྱགས་པ་གཉིས་པ་འདི་དེའི་སྙིང་ལ་འཇུག་པར་འགྱུར་བ་ནི་འདི་ལྟ་སྟེ་དེ་འདི་སྙམ་དུ་སེམས་པར་འགྱུར་རོ། །ང་ལྟ་བུ་འགའ་ཞིག་ཡོད་པ་མ་ཡིན་ཞེས་དེའི་སེམས་སྐྱེད་པ་ཙམ་ཉིད་ན་ལྷ་གང་དག་གིས་གང་དག་རྣམས་ལས་སེམས་པར་བྱེད་
[24b.6]པ་དེ་དག་རྣམས་ཉིད་ཕུན་སུམ་ཚོགས་པར་འགྱུར་རོ། །དེའི་ནང་དུ་ཡང་རྒྱགས་པ་གསུམ་པ་སྙིང་ལ་འཇུག་པར་འགྱུར་ཏེ། དེའི་རྗེས་ལ་འདིའི་དབང་པོ་ལྔ་ཡུལ་ལྔ་པོ་རྣམས་ལ་དེའི་སྙིང་དང་སེམས་དགའ་བར་འགྱུར་རོ། །དེ་དེ་ལྟར་རྣམ་པ་བདུན་དུ་ཡིད་འཕྲོག་པ་གང་ཡིན་པ་དེའི་དགེ་བའི་ཆོས་ལ་
[24b.7]བརྩོན་པར་བྱ་བ་དེ་དག་རྣམས་ཐམས་ཅད་ཀྱང་དེ་བཞིན་དུ་བརྗེད་པར་འགྱུར་ཏེ་སེམས་ཡང་བར་གྱུར་པའི་ཕྱིར་དང་། བག་མེད་པ་མང་བར་གྱུར་པའི་ཕྱིར་དང་། རྟག་ཏུ་བག་མེད་པས་བག་མེད་པར་གནས་པའི་ཕྱིར་ཡང་སྟེ། ཡུལ་ལྔའི་ཞགས་པས་བཅིངས་ཤིང་སྲིད་པའི་འཆུམས་
[25a]
[25a.1]རྡུལ་རྣམས་ཀྱིས་ཀྱང་འགུལ་བར་ཆགས་པར་གྱུར་པས་དེ་བརྩེགས་པ་རྒྱུ་བའི་རི་དེ་ལ་འཁོད་དེ་བདེ་བས་གནས་པར་བྱ་བའི་ཕྱིར་རོ། །རི་དེ་ལ་ཡང་ས་གསུམ་ཡོད་དེ་འོག་གི་ས་དང་སྟེང་གི་ས་སྟེ། དེ་ལ་འོག་གི་ས་ལ་ནགས་ཚལ་ལྔ་ཡོད་པ་རྣམས་ལ་
[25a.2]འདི་ལྟ་སྟེ། དྲི་རྒྱུ་བ་དང་འོད་ཟེར་གྱི་རྩེ་མོ་དང་འོད་འཕྲོ་བ་དང་རྟག་ཏུ་མངོན་པར་དགའ་བ་དང་། མཐོ་བར་བརྩེགས་པའོ། །དེ་ལ་དྲི་རྒྱུ་བའི་ནགས་ན་ནི་གང་ཅུང་ཟད་ཅིག་སྐྱེ་བ་དེ་དག་ཐམས་ཅད་དྲི་ཆེས་ལྷག་པར་འགྱུར་རོ། །དྲི་དེ་དག་ཀྱང་དཔག་ཚད་ལྔ་སྟོང་དུ་འགྲོ་བར་འགྱུར་རོ། །
[25a.3]འོད་ཟེར་གྱི་རྩེ་མོའི་ནགས་ན་ནི་མཚུངས་པ་མེད་པའི་རྣམ་པ་དུ་མའི་འོད་ཟེར་རིན་པོ་ཆེ་ལས་བྱུང་བའི་རྣམས་ཀྱིས་མངོན་པར་གསལ་བར་གྱུར་པའོ། །ཉི་མ་བརྒྱ་སྟོང་བས་ལྷག་པའི་འོད་འཕྲོ་བའི་ནགས་ན་ནི་ཤིན་ཏུ་བར་ཡང་འོད་འབར་བ་དང་ལྡན་པའི་ལྷ་རྣམས་གནས་སོ། །འདོད་པའི་
[25a.4]ཡོན་ཏན་ལྔ་ཕུན་སུམ་ཚོགས་པའི་རྟག་ཏུ་མངོན་པར་དགའ་བའི་ནགས་ན་ནི་མཚོ་བྲན་དང་འབབ་ཆུ་རྣམས་ཀྱང་བརྒྱ་སྟོང་ཕྲག་དུ་མར་ལྷ་རྫས་ཀྱི་རོ་དང་དྲི་དང་ཁ་དོག་རྣམས་ཕུན་སུམ་ཚོགས་པ་རྣམ་པ་དུ་མ་རྣམས་སོ། །མཐོ་བར་བརྩེགས་པའི་ནགས་ན་ནི་མཆོག་ཏུ་མཐོ་བའི་རྩེ་མོ་རིན་པོ་ཆེ་
[25a.5]སྣ་བདུན་གྱི་རང་བཞིན་གསལ་བར་གྱུར་པའི་རྩེ་མོ་རྣམས་ཡིན་ནོ། །ས་གཉིས་པ་འདི་དག་རྣམས་ན་ཡང་རིན་པོ་ཆེ་བདུན་གྱི་རང་བཞིན་དུ་གྱུར་པའི་སྟེང་ཁང་བརྒྱ་སྟོང་དུ་མ་ཡོད་དོ། །པད་མའི་རྫིང་བུ་ན་བྱའི་ཚོགས་དགའ་བར་འགྱུར་བ་བརྒྱ་སྟོང་དང་གཞན་ཡང་སྒྲ་དང་རེག་བྱ་དང་རོ་དང་
[25a.6]གཟུགས་དང་། དྲི་རྣམས་འདོད་པ་སྡུག་པ་ཡིད་དུ་འོང་བ་འཐུན་པ། ཡིད་རྟག་ཏུ་འདྲེ་བར་བྱེད་པ་རྣམས་ཀྱིས་ཀུན་ཏུ་གང་བའོ། །སྟེང་གི་ས་འདིའི་ས་གཞི་དེའི་གཞི་ལ་དཔག་ཚད་བརྒྱར་ལྷ་མཐུ་སྟོབས་ཆེ་བས་ཀུན་ཏུ་གང་བའོ། །གཞི་དེ་དག་ལ་ཡང་རིན་པོ་ཆེའི་ནགས་
[25a.7]ཞེས་བྱ་བ་རྣམ་པ་སྣ་ཚོགས་པའི་འབབ་ཆུ་དང་ཟས་ཀྱི་ཆུ་ཀླུང་དང་སྐོམ་གྱི་ཆུ་ཀླུང་དང་ལྗོན་ཤིང་དང་མཚེའུ་དང་པད་མའི་རྫིང་དང་ཚལ་དང་སྐྱེད་མོས་ཚལ་དང་དཔག་བསམ་གྱི་ཤིང་དང་ལྷ་རྫས་ཀྱི་མེ་ཏོག་དང་འབྲས་བུའི་ཡོན་ཏན་ལྷག་པ་བརྒྱ་སྟོང་དང་ལྡན་པར་གྱུར་པ་རབ་ཏུ་དགའ་བའི་ལྷ་དང་
[25b]
[25b.1]ལྷ་མོ་བརྒྱ་སྟོང་ཕྲག་གིས་ཀུན་ཏུ་གང་བ་དེ་དག་ལ་སོང་ནས་ཀྱང་ཤིན་ཏུ་འཐབ་བྲལ་ནི་མུ་སུ་ལུན་དྷ་དང་ལྷན་ཅིག་འོངས་ནས་ལྷ་རྫས་ཀྱི་འདོད་པའི་ཡོན་ཏན་ལྔ་པོ་འདོད་པའི་སྒྲ་དང་རེག་བྱ་དང་རོ་དང་གཟུགས་དང་དྲི་དང་ཡང་དག་པར་ལྡན་པ་སྲེད་པའི་མེ་རྣམས་སྐྱེད་པར་བྱེད་པ་ལ་དགའ་ཞིང་ཀུན་ཏུ་
[25b.2]སྤྱོད་པར་ཡང་བྱེད་དོ། །དེ་ལྟར་ལྷ་དེ་བརྩེགས་པ་རྒྱུ་བའི་རི་དེ་ལ་རྣམ་པ་སྣ་ཚོགས་པའི་ཡུལ་གྱི་བདེ་བའི་རྒྱུ་འབྲས་སོ་སོར་རྣམ་པ་ཐ་དད་པ་རྣམས་ལ་དགའ་བཞིན་དུ་ཀུན་ཏུ་སྤྱོད་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེ་ཡུལ་གྱི་བདེ་བས་ངེས་པར་བསྐུལ་ནས་གང་ན་རི་ཡོད་པ་དེ་དག་ཉིད་
[25b.3]དུ་ཕལ་ཆེ་བ་ཁོ་ནར་ཉེ་བར་འགྲོ་བ་ན་དེ་གཅིག་པུར་མཐོང་ནས་ལྷ་གཞན་དེ་དང་ཉེ་བར་བསྙེན་ནས་འགྲོ་བར་བྱེད་དེ་མིག་དགའ་བས་ཀུན་ཏུ་རྒྱས་པས་དེའི་དྲུང་དུ་ཉེ་བར་འགྲོ་ན་ཇི་ལྟར་ལྷ་འདི་ནི་གསར་དུ་སྐྱེས་པ་ཡིན་ནོ་ཞེས་སོ། །དེ་བཞིན་དུ་ལྷ་གཞན་གྱིས་ཀྱང་ལྷ་དེ་ལ་འདི་སྐད་ཅེས་སྨྲ་སྟེ། ཇི་
[25b.4]ལྟར་གསར་དུ་སྐྱེས་པ་ཡིན་ནོ་ཞེས་བྱ་བ་ཇི་ལྟ་བ་བཞིན་དུ་འདིའི་སྲིད་པ་ཇི་ལྟར་ཤེས། དེ་ནས་ལྷ་དེས་འདི་སྐད་ཅེས་སྨྲ་སྟེ་ཇི་ལྟར་རྟགས་ལྔ་པོ་དེ་དག་ནི་ལྷ་གསར་དུ་སྐྱེས་པ་དེའི་ཡིན་པ་ལ་འདི་ལྟ་སྟེ་འོད་རྣམས་འཕྲོ་བར་འགྱུར་རོ། །གོས་རྣམས་ནི་རང་གི་ལུས་ལས་འཕྲོས་པའི་འོད་
[25b.5]ཟེར་གྱིས་ལུས་རྣམས་རབ་ཏུ་འགེབས་པར་འགྱུར་གྱི་འདི་ལ་གོས་ནི་ཡོད་པ་ཡང་མ་ཡིན་ནོ། །འདི་ནི་ལྷའི་རྟགས་དང་པོ་ཡིན་ནོ། །གཞན་ཡང་ལྷ་གསར་དུ་སྐྱེས་པའི་རྟགས་འདི་ལྟ་སྟེ། ངོ་མཚར་བར་གྱུར་པས་མིག་གི་རྒྱུ་བ་ཀུན་ཏུ་གཏོད་པར་བྱེད་དེ་དེ་ཤིན་ཏུ་ངོ་མཚར་བར་གྱུར་པས་ནགས་
[25b.6]དང་ཉེ་བའི་ནགས་སྔར་མ་མཐོང་བ་རྣམས་ལ་ལྟ་བར་བྱེད་པ་འདི་ནི་གསར་དུ་སྐྱེས་པའི་རྒྱུ་མཚན་གཉིས་པའོ། །གཞན་ཡང་གསར་དུ་སྐྱེས་པའི་རྒྱུ་མཚན་འདི་ལྟ་སྟེ། བུད་མེད་རྣམས་མཐོང་ནས་ངོ་ཚ་བ་དང་བཅས་པར་འགྱུར་རོ། །ཤེས་ཆུང་བ་དང་དོགས་པ་དང་བཅས་པར་འགྱུར་རོ། །གཞན་
[25b.7]ཡང་གསར་དུ་སྐྱེས་པའི་ལྷའི་རྒྱུ་མཚན་ནི་སྔ་ན་མེད་པའི་ལྷ་མཐོང་ནས་དོགས་པ་དང་བཅས་པས་རྩར་སྙེན་ནོ། །གཞན་ཡང་གསར་དུ་སྐྱེས་པའི་རྟགས་ནི་ཇི་ལྟར་ནམ་མཁའ་ལ་འཕགས་ན་འཇིགས་པར་འགྱུར་ཞིང་ཉམ་ང་བར་འགྱུར་རོ། །དེ་ཡང་ཅུང་ཟད་དང་ཐུང་ངུ་ན་དང་དལ་བུས་ཀྱི་
[26a]
[26a.1]དབང་གིས་ས་གཞི་དང་ཐག་ཉེ་བར་གྱུར་པས་ཕན་ཚུན་ལ་བརྟེན་ནས་འགྲོའོ། །རྒྱུ་མཚན་ལྔ་པོ་དེ་དག་ནི་གསར་དུ་སྐྱེས་པ་རྣམས་ཀྱི་ཡིན་ནོ། །དེ་ལ་འདིར་ནི་རྟགས་འདི་དག་རྣམས་ཐམས་ཅད་ཀྱིས་ཀྱང་གསར་དུ་སྐྱེས་པ་དེ་མངོན་པར་མཚོན་པར་བྱེད་དོ། །གསར་དུ་
[26a.2]སྐྱེས་པ་དེ་བདག་གིས་འདིར་བསྟེན་པར་བྱའོ། །དེ་ནས་ལྷ་དེ་ལྷ་དེ་དག་རྣམས་ཀྱིས་ཉེ་བར་བསྙེན་ཅིང་ཡོངས་སུ་བསྐོར་ནས་བརྗོད་པ་ཇི་ལྟ་བ་བཞིན་དུ་ལྟོས་དང་སྐལ་བ་ཆེན་པོ་དང་ལྡན་པ་ཁྱོད་ཉེ་བར་སྐྱེས་པ་ནི་རང་གིས་བྱས་པའི་མཛེས་པའི་ལས་དུ་མའི་ཚུལ་ཁྲིམས་རབ་ཏུ་བསྲུངས་ཤིང་
[26a.3]བསྒོམས་ཏེ་ཉམས་ཤིང་སྨྲས་པ་དང་ཐུན་ཚགས་མ་ཡིན་པས་ཁྱོད་འདིར་སྐྱེས་སོ། །དེ་ལྟར་ལྷ་གང་དག་ཤིན་ཏུ་བག་མེད་པའི་ཡིད་ཅན་མ་ཡིན་པ་དེས་ལྷ་དེ་ལ་དེ་སྐད་ཅེས་ཐམས་ཅད་སྨྲས་ནས་གང་ན་བརྩེགས་པ་རྒྱུ་བ་དེའི་ས་ཉེ་བར་འཕེལ་བ་དེར་འཁོད་དོ། །སྲིད་པའི་གཞི་ལ་འདུག་ནས་
[26a.4]ཀྱང་སྣ་ཚོགས་པའི་གླུ་དང་རོལ་མོའི་སྒྲ་ཡིད་རབ་ཏུ་དགའ་བ་ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་དེ་དག་མངོན་པར་མཐོང་ནས་ལྷ་གསར་དུ་སྐྱེས་པ་དེ་རབ་ཏུ་དཔྱོད་པར་བྱེད་དེ་ཇི་ལྟར་བདག་གཅིག་པུ་རིའི་གསེབ་དེ་དག་ཏུ་ཞུགས་པར་བྱའོ་ཞེས་ས་དེ་དག་རྣམས་སུ་ཡང་བརྒྱུས་པར་གྱུར་ནས་
[26a.5]གང་ན་བརྩེགས་པ་རྒྱུ་བའི་རི་ཡོད་པ་དེར་ཞུགས་སོ། །དེ་ནས་དེས་ལྷའི་བུ་མོའི་ཚོགས་ཆེས་ཆེ་བ་རྣམས་རྒྱན་དང་ཆ་བྱད་དུ་མ་དང་། བཅའ་བདར་དུ་མས་ཉེ་བར་བརྒྱན་པ་རྣམ་པ་དུ་མའི་རོལ་མོ་དང་རྔ་སྒྲ་དང་གླུ་དབྱངས་ཀྱིས་རབ་ཏུ་དགའ་བར་གྱུར་པ་རྣམས་མཐོང་ངོ་། །དེ་ནས་ལྷ་མོ་དེ་དག་
[26a.6]རྣམས་ཀྱིས་ལྷ་དེ་མངོན་པར་གསལ་བར་མཐོང་ནས་ཀུན་ཏུ་བསྐོར་ནས་མཆོག་ཏུ་རབ་ཏུ་དགའ་བ་མཆོག་ཏུ་རྒྱ་ཆེ་བའི་ཆ་བྱད་དང་རྒྱན་ཅན་ངོ་མཚར་བར་གྱུར་པའི་མིག་དག་གིས་ལྷ་དེ་མཆོད་པར་བྱའོ་ཞེས་བྱས་ནས་ཉེ་བར་གནས་པར་གྱུར་ཏོ། །དེ་ནས་ཐག་ཉེ་བར་བསྙེན་ཏེ་ཕྱིན་ནས་ཀྱང་ལྷ་
[26a.7]མོ་དེ་དག་རྣམས་དེ་དང་པོར་མཐོང་བས་ཚིམ་ཞིང་མཆོག་ཏུ་དགའ་བའི་ཡིད་ཀྱིས་ལྷ་དེ་ལ་འདི་སྐད་ཅེས་སྨྲས་སོ། །ཇི་ལྟར་ལྷ་ཁྱོད་ཉིད་མཐོང་བས་ཆེད་དུ་བྱས་ཏེ་ངེད་འདིར་འོངས་ཀྱིས་རང་གི་ལས་ཀྱི་འབྲས་བུ་དགེ་བའི་འབྲས་བུ་ནགས་དང་ཉེ་བའི་ནགས་རྣམས་དང་རྣམ་པ་སྣ་ཚོགས་པའི་
[26b]
[26b.1]རིའི་སུལ་དང་གད་ལོགས་དང་རི་ཞོལ་རྣམས་སུ་དགའ་བར་མཛོད་གཞན་ཡང་མཐོ་རིས་ཀྱི་གནས་རིན་པོ་ཆེ་བདུན་གྱི་རང་བཞིན་རྣམ་པ་སྣ་ཚོགས་པའི་འོད་ཟེར་གྱི་ཕྲེང་བ་རྣམས་དང་རི་དུ་མ་རྣམས་ལ་རྣམ་པ་སྣ་ཚོགས་པའི་མེ་ཏོག་གི་ཤིང་གི་ཚོགས་ཀུན་ནས་འདུད་པ་མི་གཡོ་བ་རྣམས་དང་
[26b.2]རི་རྣམས་ཀྱི་ནགས་ཁྲོད་རྣམས་ལ་འཁྲི་ཤིང་གི་ཁང་བུ་རྣམས་དང་། གཞན་ཡང་མཐོ་རིས་རྣམས་ཀྱི་ས་ཕྱོགས་རྣམས་ལ་ཡང་རྣམ་པ་སྣ་ཚོགས་པའི་རོལ་མོའི་སྒྲ་དང་རྔ་སྒྲ་དང་གླུ་སྒྲ་ཀུན་ནས་བསྒྲགས་པ་རྣམས་དང་འཚེར་བའི་གསེར་བདུན་སྤྲས་པས་རྣམ་པར་གསལ་བ་རྣམས་དང་གཞན་
[26b.3]ཡང་ཡུལ་ཕྱོགས་གཞན་རྣམས་ལ་འབབ་ཆུ་དང་ཆུ་ཀླུང་དང་ཚང་ཚིང་དང་པད་མའི་ཚལ་རྣམ་པ་དུ་མ་རྣམས་དང་གཞན་ཡང་ནམ་མཁའི་དཀྱིལ་ན་གཞལ་ཡས་ཁང་བརྒྱ་སྟོང་དང་རབ་ཏུ་ལྡན་པར་མཆོག་ཏུ་དགའ་བ་རྣམས་ལ་བདག་ཅག་རྣམས་དང་ལྷན་ཅིག་ཏུ་ལྷ་དགའ་བར་མཛོད། དེ་ནས་དགེ་
[26b.4]བའི་ལས་རྣམས་ཐམས་ཅད་ལས་བྱུང་བར་གྱུར་པའི་ལྷ་དེས་དེ་དག་རྣམས་ལ་འདི་སྐད་ཅེས་སྨྲས་སོ། །འདོད་པ་ཐམས་ཅད་ཀྱིས་ངོམས་པར་བྱེད་པའི་མཐོ་རིས་ཀྱི་ས་རྣམས་སུ་བདག་ཅག་རྣམས་ཇི་ལྟ་བ་བཞིན་དུ་དགའ་བར་བྱའོ། །དེ་ནས་ཕན་ཚུན་ལྷན་ཅིག་ཏུ་སྣ་ཚོགས་པའི་རྔ་སྒྲ་སྒྲོགས་
[26b.5]པར་གྱུར་པས་རབ་ཏུ་དགའ་བ་དང་ལྡན་པའི་ཡིད་ཅན་རྣམས་ལེགས་པར་བྱས་པའི་ལས་མ་ལུས་པའི་འབྲས་བུ་ལ་ཉེ་བར་ལོངས་སྤྱོད་པར་གྱུར་པས་གཞན་གང་དང་གང་ན་གཞན་ན་ཤིང་རྟ་སྣ་ཚོགས་པ་ཞེས་བྱ་བའི་ནགས་ཡོད་པ་དེར་ལེགས་པར་ཉེ་བར་འགྲོ་བར་བྱེད་ལ་ནགས་དེ་ན་ནི་བལྟ་
[26b.6]བར་སྡུག་པའི་གཟུགས་དུ་མའི་ཡུལ་རྣམས་དང་། དེ་བཞིན་དུ་རོ་རྣམ་པ་སྣ་ཚོགས་པའི་དགའ་བར་འགྱུར་བའི་རོ་དུ་མ་རྣམས་དང་དེ་བཞིན་དུ་དགའ་བར་འགྱུར་བའི་དྲི་དུ་མ་རྣམ་པ་སྣ་ཚོགས་པའི་དྲི་རྣམས་དང་། དེ་བཞིན་དུ་དགའ་བར་འགྱུར་བའི་རེག་བྱ་དུ་མ་རྣམ་པ་སྣ་ཚོགས་པ་མནན་
[26b.7]ན་ནེམ་ལ་བཏེག་ན་འཕར་བའི་ས་ཕྱོགས་དང་། མ་བཏགས་པའི་གོས་འཇམ་ཞིང་སྲབ་ལ་ཚགས་དམ་པ་དུ་མ་རྣམས་དང་། དེ་བཞིན་དུ་དགའ་བ་རྣམ་པ་དུ་མ་སྣ་ཚོགས་པའི་བྱ་རྣམས་ཀྱི་སྒྲ་དང་། གླུ་དང་ཕེག་རྡོབ་པའི་གླུ་མཁན་གྱི་སྒྲ་ཆགས་པར་འགྱུར་བའི་དབྱངས་
[27a]
[27a.1]ཀྱི་སྒྲ་དུ་མ་རྣམས་སོ། །དེ་ལམ་དེ་ཉིད་ནས་ཡུལ་རྣམས་ལ་ཉེ་བར་སྤྱོད་པར་བྱེད་ཅིང་རྒྱན་དང་ཆ་བྱད་སྣ་ཚོགས་པའི་ལྷའི་བུ་མོ་རྣམས་དང་། རྣམ་པ་དུ་མར་ལྷན་ཅིག་ཏུ་དགའ་བར་བྱེད་དོ། །དེ་ནས་ནགས་དེ་དག་ན་ཡོན་ཏན་དེ་དག་རྣམས་ཤིན་ཏུ་ཕུན་སུམ་ཚོགས་པ་
[27a.2]ལྷ་དང་ལྷ་མོ་དུ་མས་ཀུན་ཏུ་གང་བ་ཡིད་ཤིན་ཏུ་ངོ་མཚར་ཆེ་བ་རྣམས་ཀྱི་དབང་དུ་གྱུར་པས་ལེགས་པར་མཐོང་བ་དང་རྣམ་པ་དུ་མར་ཡང་མིག་གི་རྒྱུ་བ་ལེགས་པར་གཏོད་པར་བྱེད་དོ། །ནགས་དང་ཉེ་བའི་ནགས་དེ་དག་རྣམས་ཀྱི་ཡུལ་ཕྱོགས་རྣམས་ལ་མར་ག་ཏའི་སྡོང་བུ་རྣམས་ཀྱི་རྩེ་མོ་སྔོན་པོའི་
[27a.3]ཕྲེང་བ་རྣམས་དང་། ས་གཞི་རྣམས་ལ་ཡང་ཐང་ལ་རྒྱུ་བའི་བྱ་རྣམ་པ་སྣ་ཚོགས་པ་རྣམ་པར་བཀྲ་བ་རིན་པོ་ཆེ་སྣ་བདུན་གྱི་རང་བཞིན་གྱི་ཐིག་ལེས་རྣམ་པར་བཀྲ་བར་བྱས་པའི་བྱ་རྣམས་ཕན་ཚུན་ལྷན་ཅིག་ཏུ་ཚིག་གདངས་སྙན་པ་རྣམས་ཀྱིས་ལྷན་ཅིག་ཏུ་དགའ་བར་བྱེད་པར་མཐོང་ངོ་། །དེ་
[27a.4]ལྟར་ཐང་རྣམས་ལ་རྣམ་པར་མཐོང་བར་གྱུར་ནས་དེ་དག་རྣམས་མཐོང་ནས་ཆུ་རྣམས་ལ་ཡང་མཐོང་བ་ནི་རྒྱགས་པའི་ཀཱ་རཎྜ་བ་དང་། ངུར་པ་དང་ངང་པའི་སྒྲའི་ཁྱད་པར་ཅན་མཆོག་ཏུ་རྒྱ་ཆེ་བའི་ཆ་ཤས་རྣམ་པ་སྣ་ཚོགས་པ་སྔོན་པོའི་ནགས་ཀྱི་ཕྲེང་བ་རྣམས་སུ་མིག་རིག་རིག་པོར་གྱུར་པས་
[27a.5]རྣམ་པར་བཀྲ་བའི་གཟུགས་རྣམས་ཉེ་བར་འཛིན་ནོ། །གཞན་ཡང་འདིས་རྣམ་པ་སྣ་ཚོགས་པའི་འདོད་པའི་བདེ་བ་དང་ལྡན་པས་ནམ་མཁའི་དཀྱིལ་དུ་རྣམ་པར་ལྟ་བར་བྱེད་པ་ན་ལྷ་མོའི་ཚོགས་བརྒྱ་སྟོང་དུ་མས་ཀུན་ཏུ་གང་བ་དང་མཆོག་ཏུ་རྣམ་པར་བཀྲ་བའི་རྒྱན་དང་ཆ་བྱད་ཅན་གྱི་ལྷའི་བུ་མོའི་
[27a.6]ཚོགས་རྣམས་ཀྱིས་ཉེ་འཁོར་ཀུན་ཏུ་གང་བའི་དེ་ལྟར་རྣམ་པར་བཀྲ་བ་རྣམས་དེས་མཐོང་བ་ཡིན་ཏེ་ཇི་ལྟར་ཁ་དོག་རྣམ་པར་བཀྲ་བའམ། རྩིག་པའི་ལོགས་སམ། ཚོན་གྱིས་བྲིས་པའི་ཐང་ཀ་བཞིན་དུ་ནམ་མཁའི་དཀྱིལ་འཁོར་དེ་དག་དེ་བཞིན་དུ་རྣམ་པར་བཀྲ་བ་རྣམས་མཐོང་བར་འགྱུར་རོ། །
[27a.7]གླུ་དང་གར་དང་རྔའི་སྒྲ་ཀུན་ནས་སྒྲོགས་པ་དེ་དག་རྣམས་དེས་མཐོང་ནས་མཐོང་བའི་སྐྱོན་རྣམས་རྩོམ་པར་འགྱུར་ཏེ། ནམ་མཁའ་ནས་ནམ་མཁར་རྣམ་པར་རྟོག་པ་རྣམ་པ་དུ་མར་གཡོ་ཞིང་འགྱུར་བའི་སྐྱེ་གནས་བརྒྱས་ཀྱང་ནམ་མཁའི་དཀྱིལ་དུ་བལྟས་ནས་ཕྱིར་ཡང་གང་ན་པད་མའི་ཚལ་མེ་ཏོག་གི་
[27b]
[27b.1]ཚོགས་རྣམས་ཀྱིས་རྣམ་པར་བཀྲ་བར་བྱས་པ་ཨིན་དྲ་ནཱི་ལ་དང་སེར་པོ་དང་དམར་པོ་རྣམས་ཀྱིས་དབྱིབས་སྣ་ཚོགས་པ་གསལ་བར་བྱས་པས་རྣམ་པར་བཀྲ་བར་གྱུར་པའི་བྱ་ཆུ་ལ་རྒྱུ་བ་རྣམས་ཀྱིས་ཀྱང་ཐེན་ཀོར་རྣམས་ཡོངས་སུ་སྐོར་བ་དེ་དག་རྣམས་ཀྱང་ལྷ་དེས་མཆོག་ཏུ་དགའ་བའི་ཡིད་ཀྱིས་
[27b.2]ལྟ་བར་བྱེད་དོ། །དེ་ནས་ཐམས་ཅད་དུ་ལྷའི་ཚོགས་རྣམས་མཐོང་བ་ནི་རྒྱུན་མི་འཆད་པར་ཆུ་ལ་འཇུག་པ་རྣམས་དང་རྒྱུན་མི་འཆད་པར་ནམ་མཁའ་ལ་རྒྱུ་བ་རྣམས་དང་། རྟག་ཏུ་ཆུ་ལ་རྒྱུ་བའི་བྱ་རྣམས་དང་ལྷའི་ཚོགས་རྣམས་དང་ཆུའི་ནང་ན་རྒྱུ་བ་མཆོག་ཏུ་དཔེ་མེད་པའི་གཟུགས་
[27b.3]རྣམས་ལ་ལྟ་བར་བྱེད་པ་དང་སྔོན་གྱི་དགེ་བའི་འབྲས་བུ་རྣམས་ཡིན་པར་རྗོད་པར་ཡང་བྱེད་དེ། དེ་ཡང་ཇི་ལྟར། ལྟ་བྱེད་རྒྱ་མཚོ་འདི་ལ་ནི། །གཟུགས་ཀྱིས་ངོམས་པ་ཡོད་མ་ཡིན། །དེ་བཞིན་ཡིད་དུ་འོང་བའི་རོ། །རོས་ཀྱང་ངོམས་པ་ཡོད་མ་ཡིན། །སྣ་ཡང་རྟག་ཏུ་དྲི་
[27b.4]ཡིས་ནི། །ངོམས་པར་འགྲོ་བ་མ་ཡིན་ནོ། །རེག་བྱ་བདེ་དང་ལྡན་པ་ཡི། །རེག་བྱས་ལུས་གང་ངོམས་ཡོད་མིན། །ཤིན་ཏུ་སྙན་ཅིང་དགའ་བའི་སྒྲས། །འདི་ཡི་རྣ་བ་ངོམས་ལྡན་མིན། །ཡིད་ཀྱང་ངོམས་པར་མཐོང་མིན་ཏེ། །དེ་བཞིན་ཆོས་ཀྱིས་ཀྱང་ངོམས་མིན། །དབང་པོ་
[27b.5]དྲུག་ཀྱང་འགྱུར་ལྡོག་གི། །ཐག་པས་བཟུང་ཞིང་དཀྲིས་ནས་ནི། །འདོད་པའི་ས་ལ་རྣམ་མང་དུ། །རྟག་ཏུ་སྐྲག་ཅིང་འཁོར་བར་བྱེད། །འབར་བ་ལ་ནི་རྩྭ་བཞིན་དུ། །ལྷ་རྣམས་ལ་ནི་ངོམས་ཡོད་མིན། །མི་རྣམས་ཀྱི་ནི་རང་བཞིན་འདི། །གང་ཞིག་ངོམས་པ་མེད་པ་ཡི། །དབང་པོ་
[27b.6]དྲུག་མེ་གདུག་པ་ནི། །རྣམ་རྟོག་རླུང་གིས་བརྒྱལ་བ་ཡིན། །གང་ཡང་འཇིག་རྟེན་འདི་ཚིག་པ། །བློ་གྲོས་མེད་པས་མ་རིག་གོ། །བག་མེད་རྣམས་ཀྱི་ས་འདི་ན། །ཆོས་ཀྱི་ལམ་ལ་མི་སྟེན་རྣམས། །དགའ་བའི་ཡུལ་གྱི་སྤྱོད་ཡུལ་ལས། །རང་ཉིད་བག་མེད་ཆགས་བྲལ་གྱིས། །
[27b.7]དེ་ལྟར་ལྷ་དེ་དག་རྣམས་ཀྱིས་སྔོན་བྱས་པའི་རྣམས་དྲན་པས་སྐྱེ་བ་གཞན་དྲན་ནས་ཅི་ལྟ་བ་བཞིན་དུ་ཚིགས་སུ་བཅད་པ་བརྗོད་པ་ཡིན་ནོ། །སླར་ཡང་རང་བཞིན་གྱིས་ཡུལ་རྣམས་ལ་སྲེད་པས་འཁྲིད་པར་འགྱུར་ཏེ། འདོད་པའི་ཡུལ་རྣམས་ཤིན་ཏུ་གཡོ་བར་གྱུར་པའི་སྒྲ་དང་། རེག་
[28a]
[28a.1]བྱ་དང་རོ་དང་གཟུགས་དང་དྲི་རྣམས་ཡོན་ཏན་དུ་མ་དང་ལེགས་པར་ལྡན་པ་ཉིད་ཉི་མ་རེ་རེ་ཞིང་རབ་ཏུ་འཕེལ་བར་གྱུར་པ་བརྒྱ་ཕྲག་རྣམས་ཀྱིས་འཁྲིད་པར་འགྱུར་ལ། གཞན་ཡང་ལྷ་དེ་དག་ཉིད་དང་ལྷན་ཅིག་ཏུ་དགའ་བར་བྱེད་ཅིང་འདོད་པའི་ཡོན་ཏན་ལྔ་ལ་རྣམ་
[28a.2]པ་དུ་མ་དང་རྣམ་པར་རྟོག་པ་དུ་མས་ཡོངས་སུ་ཕྲོགས་ནས་ཀུན་ཏུ་སྤྱོད་པར་བྱེད་དོ། །གཞན་ཡང་ལྷ་དུ་མ་རྣམས་དང་ལྷན་ཅིག་ཏུ་ནགས་དང་ཉེ་བའི་ནགས་ཁྲོད་དང་ཆུ་བཤལ་ལ་བྱའི་ཚོགས་བརྒྱ་སྟོང་སྒྲ་འབྱིན་པ་རིན་པོ་ཆེ་བདུན་གྱི་ཁྱམས་དང་ལྡན་པ་དེ་ལ་དགའ་བར་བྱེད་དོ། །གཞན་ཡང་
[28a.3]དགའ་བར་གྱུར་པ་དེ་དག་རྣམས་གང་ལ་ལྷ་ལྷག་མ་དེ་དག་རྣམས་དགའ་བར་བྱེད་པ་དེར་ལྷའི་ཚོགས་རྣམས་དང་བཅས་པ་དགའ་བས་གནས་པར་བྱ་བའི་དོན་དུ་ལེགས་པར་ཉེ་བར་འགྲོ་བའོ། །དེ་དག་རྣམས་དེར་ལེགས་པར་ཉེ་བར་སོང་ནས་དེ་དག་ཕན་ཚུན་དུ་ཡང་མཆོག་ཏུ་སྙན་པ་ཐོས་ན་
[28a.4]དགའ་བ་དང་ཡང་དག་པར་ལྡན་པ་སྨྲས་པར་གྱུར་ཅིང་དུས་ཡུན་རིང་པོར་ཡང་བརྗོད་ནས་དེ་དག་ལ་སོང་བའི་ཡིད་ཅན་རྣམས་ཇི་ལྟར་གནོད་པ་མེད་པ་དང་ཕན་ཚུན་གྲོགས་སུ་ཡང་གྱུར་པས་རྩེ་ཞིང་འཇོ་སྒེག་གོ། །རིམ་པ་འདི་དག་གིས་ལྷ་གང་དག་ཐམས་ཅད་པས་ཉུང་བ་དེ་དག་ལ་ཡང་
[28a.5]ལྷའི་བུ་མོ་ཕྱིར་འབྲང་བར་བྱེད་པ་ནི་སྟོང་ཕྲག་བཅུ་ཡིན་ཏེ། རྟག་ཏུ་འདོད་པ་ལ་རྣམ་པར་ཆགས་པའི་སེམས་རྟག་ཏུ་འདོད་པའི་ཡོན་ཏན་རྣམས་ཀྱིས་མི་ངོམས་པར་རྟག་ཏུ་འཇོ་སྒེག་གིས་རྒྱུ་བ་བརྒྱ་སྟོང་དུ་མས་རྟག་ཏུ་སེམས་ཀུན་ཏུ་ཆགས་པ་དེ་ལྟར་རྟག་ཏུ་བུད་མེད་རྣམས་ཡུལ་དེ་
[28a.6]ལ་མཆོག་ཏུ་དགའ་བར་བྱེད་པ་དེའི་རྒྱུ་གང་ཡིན་རྐྱེན་གང་ཡིན། གང་ཡང་མཐོ་རིས་ཀྱི་འཇིག་རྟེན་ན་མོ་རྣམས་ཕལ་ཆེ་བར་གྱུར་གྱི་དེ་ན་སྐྱེས་པ་དེ་དག་རྣམས་དེ་ན་ལྷག་མ་ཡིན་ཞེ་ན། རྒྱུ་ཡོད་པ་ཡིན་ཏེ། འདི་ལྟར་འདོད་ཆགས་ཆེས་སྟོབས་ཆེ་བ་དང་བར་མ་རྣམས་ཞེ་སྡང་བར་མ་རྣམས་དང་
[28a.7]ཆུང་བ་རྣམས་ལྷའི་འཇིག་རྟེན་དུ་ཡིན་པས་ཏེ། དེ་ལ་གང་དག་ལྷའི་འཇིག་རྟེན་དུ་སྐྱེ་བར་འགྱུར་བ་ན་སྲིད་པ་བར་མ་དོ་བ་དེས་སྲིད་པ་བར་མ་དོ་ལ་གནས་པ་ན་འདོད་པ་ཕུན་སུམ་ཚོགས་པའི་བུད་མེད་རྣམས་མཐོང་བར་གྱུར་ལ་དེས་ཀྱང་འདོད་ཆགས་བླ་ལྷག་པར་འགྱུར་ཞིང་དེ་བུད་མེད་རྣམས་
[28b]
[28b.1]གཙོར་བྱེད་པར་འགྱུར་རོ། །བདེ་བ་ལ་མངོན་པར་ཞེན་པའི་དབང་གིས་དེ་སྲིད་པ་བར་མ་དོ་བར་གྱུར་པ་ན་ཡང་དེ་བུད་མེད་རྣམས་ཉེ་བར་ལེན་པར་བྱེད་དོ། །རྒྱུ་འདི་དག་གིས་ན་མཐོ་རིས་ན་བུད་མེད་རྣམས་ཆེས་ཕལ་ཆེའི་སྐྱེས་པ་ནི་མ་ཡིན་ནོ། །དེ་དག་རྣམས་ལྷ་འགའ་ཞིག་ལ་ནི་སྟོང་ཕྲག་བཅུ་
[28b.2]ཡོད་དོ། །འགའ་ཞིག་ལ་ནི་ཉི་ཤུའོ། །འགའ་ཞིག་ལ་ནི་སུམ་ཅུའོ། །འགའ་ཞིག་ལ་ནི་བཞི་བཅུའོ། །འགའ་ཞིག་ལ་ནི་ལྔ་བཅུའོ། །འགའ་ཞིག་ལ་ནི་དྲུག་ཅུ་ནས་དེ་ལྟར་ཅི་སྲིད་དུ་རིམ་པས་སྟོང་ཕྲག་བརྒྱའམ། ཕལ་ཆེ་ལ་ལྷག་པར་འགྱུར་རོ། །བུད་མེད་དེ་རྣམས་འདོད་པ་
[28b.3]བསྟེན་པ་རྣམས་ཀྱིས་ངོམས་པ་མེད་པའི་ས་ལ་སྐྱེས་པ་ཡིན་ཏེ་གྲོང་པའི་ཆོས་རྣམས་ཀྱི་རིམ་པ་ལ་རྒྱལ་ཆེན་རིས་བཞི་པ་རྣམས་ནི་མི་རྣམས་བཞིན་ནོ། །འཁྲིག་པ་མི་རྣམས་དང་མཚུངས་པ་ནི་སུམ་ཅུ་རྩ་གསུམ་པ་རྣམས་སོ། །འཐབ་བྲལ་བ་རྣམས་ནི་རེག་པས་སོ། །དགའ་ལྡན་པ་
[28b.4]རྣམས་ནི་སྨྲས་པས་སོ། །འཕྲུལ་དགའ་བ་རྣམས་ཀྱིས་ནི་བལྟས་པས་སོ། །དྲི་དང་བརྗོད་པ་རྣམས་ཉན་པས་ཏེ་གལ་ཏེ་རིང་བ་ནས་དྲི་རྣམས་འཛིན་པར་བྱེད་དམ། གལ་ཏེ་ཡང་མཉན་པར་གྱུར་ན་གཞན་འཕྲུལ་དབང་བྱེད་པ་རྣམས་ངོམས་པར་མི་འགྱུར་རོ། །རིམ་པ་འདི་དག་གིས་
[28b.5]ལྷ་གཅིག་ཀྱང་ལྷ་མོ་རྣམས་ཐམས་ཅད་དང་འཐུན་པར་འགྱུར་རོ། །མང་པོ་རྣམས་བློ་འཐུན་པ་དང་མིག་སྔར་སྡུག་པ་དང་ལྷ་རྣམས་ནི་ཤ་དང་རུས་པ་དང་སྲིན་རྣམས་དང་ཤིན་ཏུ་བྲལ་བ་དང་ལྷ་རྣམས་ནི་རིང་བ་དང་ཐུང་བ་རྣམ་པར་སྤངས་ཤིང་སྟོབས་དང་ལྡན་པ་ཡིན་ནོ། །དེ་རྟག་ཏུ་ཡང་
[28b.6]སྟོབས་ཉམས་པ་མེད་པ་དང་ཕ་རོལ་གནོན་པ་དང་གཟི་བརྗིད་ཆེ་བར་ཡང་འགྱུར་རོ། །རིམ་པ་འདིས་ལྷ་གཅིག་ཀྱང་ལྷའི་བུ་མོ་བརྒྱ་སྟོང་མང་པོ་རྣམས་དང་ཡང་འཐུན་པར་འགྱུར་རོ། །མདངས་གསལ་བ་རྣམས་ཀྱིས་ཀྱང་རྟག་ཏུ་ཀུན་ནས་གང་བས་ལེགས་པར་རྒྱུ་བས་དང་སྙིང་ལ་བདེ་བ་རྒྱ་
[28b.7]ཆེན་པོ་དང་ལྡན་པས་ཀྱང་དེ་དག་རྣམས་མཐོ་རིས་དེར་འཇུག་སྟེ་ཇི་ལྟར་འདོད་པར་འགྲོ་བ་དང་འོང་བ་རྒྱུ་བར་བྱེད་དོ། །རིམ་པ་འདིས་མཐོ་རིས་ཀྱི་ལྷ་མོ་རྣམས་ཐམས་ཅད་མཆོག་ཏུ་གྱུར་པ་གཞན་དང་གཞན་རྣམས་ལ་དགའ་བར་བྱེད་དེ། དེ་བཞིན་དུ་སེམས་འདོད་པ་ལ་དགའ་བར་འགྱུར་བ་
[29a]
[29a.1]ཡིན་ནོ། །གཞན་ཡང་ལྷ་དེ་ལྷན་ཅིག་སྤྱོད་པ་རྣམས་དང་འདོད་པའི་འདོད་པ་རྣམས་ལ་ཇི་ལྟར་འདོད་པ་བཞིན་དུ་དགའ་མགུར་ཀུན་ཏུ་སྤྱོད་པར་བྱེད་དེ་རྣམ་པ་མང་པོ་དང་རྣམ་པར་རྟོག་པ་དུ་མར་མཐོ་རིས་དང་རྗེས་སུ་འཐུན་པ་རྣམས་དང་། རང་གི་ལས་དང་འདྲ་བ་
[29a.2]རྣམས་ཀྱིས་བརྩེགས་པ་རྒྱུ་བའི་འཐབ་བྲལ་གྱི་ས་ལ་དུས་ཤིན་ཏུ་རིང་པོར་རྣམ་པ་དུ་མར་འདོད་པའི་ཡོན་ཏན་ལྔ་ལ་དགའ་བར་བྱེད་དོ། །ལྷ་དང་ལྷ་མོའི་ཚོགས་ཀྱིས་གང་བ་དེ་ག་ཤེད་ན་ཀུན་ཏུ་རྒྱུ་བ་ན་རླུང་གཏུམ་པོས་གཡོས་པ་ཞེས་བྱ་བའི་ནགས་དེར་རིམ་གྱིས་ཕྱིན་པ་དང་དགའ་
[29a.3]བས་གནས་པའི་དོན་དུ་རྩེ་བར་གྱུར་ཏེ་ཇི་སྲིད་དུ་སྔོན་གྱི་ལས་ཀྱི་རྒྱུ་རྣམས་ཀྱིས་སོ། །དེ་ལ་ལས་རྣམས་གཅིག་ཀྱང་མ་མཐོང་ནས་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བ་ལས་ཕྱིར་ལ་སྤངས་པར་འགྱུར་ཞིང་ལྷ་མོ་རྣམས་ཀྱིས་བོར་བར་གྱུར་པ་དང་དེ་འཆི་འཕོ་བར་འགྱུར་བ་ནད་ཀྱི་
[29a.4]གཟུགས་སུ་རྟགས་འདི་དག་རྣམས་འབྱུང་སྟེ། འདི་ལྟ་སྟེ། པད་མ་རྣམས་གང་གི་རྩར་ཉེ་བར་ཕྱིན་པའི་པད་མ་ཁ་བྱེ་བ་དང་བཅས་པ་རྣམས་ཁ་འཛུམ་པར་འགྱུར་ཏེ། དེ་ནི་སྔ་ལྟས་རྣམས་ཀྱི་དང་པོ་ཡིན་ནོ། །གཞན་ཡང་འཆི་འཕོ་བའི་རྟགས་ནི་པད་མའི་རྫིང་བུའི་ཡུལ་ཕྱོགས་དེ་
[29a.5]དག་རྣམས་སམ་ཤིང་རྣམས་ཀྱི་གསེབ་ཏུ་ཉེ་བར་ཕྱིན་པ་ན་ཡུལ་དེ་བུང་བ་རྣམས་ཀྱིས་ཡོངས་སུ་བོར་ནས་ཡུལ་གཞན་དུ་འགྲོ་བར་འགྱུར་བ་ནི་རྟགས་གཉིས་པའོ། །གཞན་ཡང་རྟགས་གསུམ་པ་ནི་གང་དག་ལྷ་མོ་རྣམས་དང་ལྷན་ཅིག་ཏུ་རྩེ་བ་དེ་དག་གི་རོལ་མོ་དེ་དག་རྣམས་ལ་དེ་འདོད་
[29a.6]ཆགས་དང་བྲལ་བར་འགྱུར་རོ། །གཞན་ཡང་རྟགས་ནི་ལྗོན་ཤིང་གང་ལ་སྙེན་པའི་ལྗོན་ཤིང་དེའི་མེ་ཏོག་ཐམས་ཅད་རྙིངས་པར་གྱུར་ཏེ་དེ་དག་ནི་རྟགས་བཞི་པའོ། །གཞན་ཡང་རྟགས་ལྔ་པ་ནི་ཤིང་རྟ་གང་གིས་སྐྱེད་མོས་ཚལ་གྱི་ལྟད་མོ་ལ་ནམ་མཁའ་ནས་འགྲོ་བར་བྱེད་པ་ན་
[29a.7]ནམ་མཁའ་ལ་འཕགས་པར་མི་ནུས་སོ། །རྟགས་དེ་དག་རྣམས་ནི་འཐབ་བྲལ་བ་རྣམས་ཀྱི་ཡིན་ནོ། །ཇི་ལྟར་སུམ་ཅུ་རྩ་གསུམ་པ་རྣམས་ཀྱི་ནི་མཆན་ཁུང་ལ་སོགས་པ་རྣམས་ནས་རྔུལ་རྒྱ་ཆེན་པོར་འབྱུང་བ་རྣམས་ཡིན་ཏེ། དེ་ལས་ཀྱང་ངེས་པར་འཆི་འཕོ་བར་འགྱུར་བའི་རྟགས་ཀྱི་ཐ་མ་
[29b]
[29b.1]དགེ་བའི་ལས་ཡོངས་སུ་ཟད་པའི་རྗེས་ཐོགས་སུ་སྡིག་པ་གང་གིས་འཆི་བའི་དུས་བྱེད་པར་འགྱུར་བ་རྣམས་ཡིན་ནོ། །དེ་དག་རྣམས་ཀྱང་འཆི་བའི་རྟགས་ཆེན་པོ་བཅུ་གཉིས་ཡིན་ལ་དེའི་སྐད་ཅིག་ལ་འཆི་བའི་རྟགས་རྣམས་རིམ་གྱིས་མཐོང་བར་འགྱུར་ཏེ། སྔོན་གྱི་རྒྱུ་དང་བཅས་པའི་
[29b.2]ལྷ་དེ་མི་ཉིད་དུ་འཆི་འཕོ་བར་འགྱུར་བའི་ལྷ་དེ་མྱུར་དུ་འཆི་འཕོ་བའི་རྟགས་ནི་འདི་ལྟ་སྟེ། གང་གིས་ལུས་ལས་འོད་རྣམས་འབྱུང་བར་འགྱུར་བ་དེ་རང་གི་ལུས་ཀྱི་རྗེས་སུ་འཇུག་སྟེ་ཇི་ལྟར་ནུབ་པར་འགྱུར་བའི་ཉི་མ་བཞིན་ནོ། །གཞན་ཡང་འཆི་འཕོ་བའི་ལྟས་ཡོད་པ་ནི་ཇི་ལྟར་མེ་ཏོག་
[29b.3]གི་ཕྲེང་བ་དང་འབྲས་བུ་རྣམས་རབ་ཏུ་མི་སྡུག་པར་འགྱུར་རོ། །གཞན་ཡང་དེ་ཁོ་ན་འཆི་འཕོ་བའི་རྟགས་སུ་གྱུར་པ་ནི་འདི་ལྟ་སྟེ། མགོ་བོ་ལ་མེ་ཏོག་གང་དག་བཏགས་པར་གྱུར་པ་དེ་ནས་རབ་ཏུ་ཉིལ་ནས་འགྲོའོ། །གཞན་ཡང་དེའི་དུས་ན་འཆི་འཕོ་བར་འགྱུར་བའི་ལྟས་ཡོད་པ་
[29b.4]ནི་འདི་ལྟ་སྟེ། ཆུའི་ནང་དུ་སོང་བའི་བདག་གི་གཟུགས་བརྙན་གང་དང་གང་དུ་སྐྱེ་བར་འགྱུར་བ་དེ་དག་ཉིད་ཀྱི་ལུས་ཀྱི་གཟུགས་བརྙན་མཐོང་བར་འགྱུར་དེ་དམྱལ་བ་དང་ཡི་དགས་དང་དུད་འགྲོ་དང་མི་རྣམས་ཀྱི་གཟུགས་ཀྱི་རྣམ་པ་དེ་སྲིད་ཁོ་ནས་ནང་དུ་སོང་བར་བདག་ཉིད་ཀྱི་གཟུགས་བརྙན་
[29b.5]མཐོང་བར་འགྱུར་རོ། །མཐོང་བ་འདི་དག་ནི་དེའི་རྗེས་ལ་འཆི་འཕོ་བའི་རྟགས་ལྔ་པ་ཡིན་ཏེ། གང་དག་གིས་དེའི་གཟུགས་བརྙན་ཅན་རྣམས་སམ་རྣམ་པ་དེ་འདྲ་བ་ཉིད་མཐོང་ནས་ཀྱང་ཤིན་ཏུ་སྐྲག་པར་འགྱུར་རོ། །དེའི་བ་སྤུ་རྣམས་ཀྱང་ཚེར་མ་ལྟར་ལྡང་ངོ་། །གཞན་ཡང་
[29b.6]དེའི་སྐད་ཅིག་ལ་འཆི་འཕོ་བའི་རྟགས་སུ་གྱུར་པ་ནི་འདི་ལྟ་སྟེ། གནས་ལ་རྣམ་པར་འགྱུར་བ་འབྱུང་བར་འགྱུར་ཏེ་གལ་ཏེ་བཻ་ཌཱུརྱའི་རང་བཞིན་གྱི་སྟན་ལ་གནས་པར་འགྱུར་རམ། གལ་ཏེ་ན་དངུལ་གྱི་རང་བཞིན་ནམ། གལ་ཏེ་ན་གསེར་གྱི་རང་བཞིན་ནམ། གལ་ཏེ་ན་ཨིན་དྲ་ནཱི་
[29b.7]ལའི་རང་བཞིན་གྱི་སྟན་དེ་དག་རྣམས་ཐམས་ཅད་ཀྱང་ཟངས་མར་འགྱུར་རོ། །གཞན་ཡང་དེ་དང་འབྲེལ་ནས་འཆི་འཕོ་བར་འགྱུར་བའི་ལྟས་ལ་འདི་ལྟ་སྟེ། རླུང་གིས་འདིའི་གོས་ཀུན་ཏུ་སྐྱོད་པར་བྱེད་དོ། །རེག་བྱ་ཚ་མོ་རྣམས་ཀྱིས་སྟན་ལས་རྡོ་རྗེ་བབ་པ་བཞིན་དུ་ཚོར་རོ། །
[30a]
[30a.1]དེ་དག་རྣམས་ཀྱིས་འདིའི་ཡིད་རྣམ་པར་འགྱུར་བ་སྐྱེད་དོ། །དེ་ཡིད་རྣམ་པར་འགྱུར་བར་གྱུར་པས་སྒྲ་དང་རེག་བྱ་དང་རོ་དང་གཟུགས་དང་དྲི་འདོད་པ་མ་ཡིན་པ་རྣམས་ལ་སྒྲུབ་པར་བྱེད་དོ། །དེའི་རྗེས་ལ་འདིའི་མི་རྟག་པའི་མེ་རྣམས་ཉེ་བར་འོང་བར་འགྱུར་རོ། །
[30a.2]དེའི་རྗེས་ཐོགས་སུ་ཕན་ཚུན་དུ་འཆི་འཕོ་བའི་རྟགས་རབ་ཏུ་འབྱུང་བར་འགྱུར་ཏེ། བཻ་ཌཱུརྱའི་རང་བཞིན་གྱི་རྡོ་ལ་ཇི་ལྟ་བ་བཞིན་དུ་གཞན་རྣམས་ལ་ཡང་མི་མཐོང་ངོ་། །མགོ་བོ་མ་ལུས་པར་ལྷུང་བར་མཐོང་ངོ་། །དེའི་རྗེས་ཐོགས་ལ་འདི་མྱུར་བར་འབྱུང་བར་འགྱུར་ཏེ། རྣམ་པ་
[30a.3]དེ་སྲིད་ཀྱི་འཆི་བའི་རྟགས་དེ་རྣམས་ཀྱིས་འཆི་བ་དེ་རབ་ཏུ་རྟོགས་ནས་བུད་མེད་རྣམས་ཀྱིས་དེ་ཡོངས་སུ་སྤང་ངོ་། །ཁ་དྲག་པར་ཡང་འགྱུར་བས་དེའི་སེམས་ལ་མྱ་ངན་ཀུན་ཏུ་འབྱུང་བར་འགྱུར་རོ། །འདུས་པ་དང་བྲལ་བས་བསྐྱེད་པའི་མྱ་ངན་གྱི་རྣམ་པ་འདི་ལྟ་བུ་དག་སྐྱེ་སྟེ། གང་
[30a.4]དག་གི་ཁྱད་པར་གྱིས་གང་དག་དེས་ཉེ་བར་ལོངས་སྤྱོད་པ་དེ་དག་རྣམས་ཐམས་ཅད་ཀྱིས་བཅུ་དྲུག་ཆར་ཡང་མི་ཕོད་པར་རོ། །དེའི་རྗེས་ཐོགས་ལ་འདིའི་དེ་དང་འབྲེལ་པར་འཆི་འཕོ་བའི་རྟགས་བཅུ་ལས་འབྱུང་སྟེ། འདི་ལྟར་དབང་པོ་ཐམས་ཅད་ཉམས་པར་འགྱུར་རོ། །མིག་ལ་སོགས་
[30a.5]པ་རྣམས་ཀྱིས་ཀུན་ནས་འཁོར་བ་བཞིན་སྐྱེས་བུའི་གཟུགས་མཐོང་ངོ་། །དེའི་རྗེས་ལ་འཆི་འཕོ་བའི་རྟགས་བཅུ་གཅིག་པ་ཡིན་ཏེ། འདི་ལྟ་སྟེ། ཡིད་ཀྱང་གནས་པ་མེད་པ་ཉིད་དུ་འབྱུང་བར་འགྱུར་ཏེ་ཟོ་ཆུན་གྱི་འཁོར་ལོ་བཞིན་དུ་དེ་གཅིག་ཏུ་ཡང་གནས་པ་མི་འཐོབ་བོ། །འཆི་
[30a.6]འཕོ་བའི་རང་བཞིན་གྱི་སྡུག་བསྔལ་རྣམས་མཐོང་ནས་མཆོག་ཏུ་གཡོ་བའི་ཡིད་ཅན་དུ་འགྱུར་རོ། །དེའི་རྗེས་ཐོགས་ལ་འདིའི་སྲོག་གི་དབང་པོ་འགགས་པར་འགྲོ་བར་འགྱུར་ཏེ། དེ་ནི་སྡོང་བུ་ཟད་པ་དང་སྣུམ་མེད་པ་དང་འོད་ཉམས་ནས་འགག་པར་འགྱུར་བ་བཞིན་དུ་དེ་ལྟར་འགགས་ནས་
[30a.7]འགྲོ་བར་འགྱུར་བར་ལྷ་དེས་མཐོང་ངོ་། །འཆི་མ་འཕོས་ན་ཡང་གང་ལ་དེ་རྗེས་སུ་སྤྱོད་པའི་ལྗོན་ཤིང་དེ་ཉིད་ཚིག་པར་འགྱུར་བར་མངོན་པར་མཐོང་ངོ་། །ཇི་ལྟར་བྱ་རྣམས་ཀྱིས་ཀྱང་བཏང་ནས་ནགས་གཞན་དག་ཏུ་འགྲོ་བར་བྱེད་དོ། །ཕྱི་ནས་ཀྱང་སྔར་གྱི་ཡོན་ཏན་རྣམས་མཐོང་
[30b]
[30b.1]བར་འགྱུར་རོ། །དེ་བཞིན་དུ་ལྷ་མོ་དེས་ལྷ་དེ་བཏང་ནས་གཞན་དུ་འགྲོ་བའོ། །དེ་ནས་ལྷ་དེའི་སེམས་ཀྱི་ཐ་མས་རང་རང་གི་རྒུད་པ་ཆེན་པོ་མངོན་པར་མཐོང་ནས་ཤིན་ཏུ་མི་བཟོད་པའི་ཡིད་ཀྱིས་ཚིགས་སུ་བཅད་པ་ཇི་ལྟར། ཇི་ལྟར་གྱུར་པའི་མི་རྣམས་ཀྱི། །རང་གི་ལས་ཀྱི་གནས་རྣམས་
[30b.2]དང་། །ཡུལ་ལ་གནས་པ་གཏོང་བ་དང་། །དེ་ཚེ་བུད་མེད་རྣམས་ཆགས་བྲལ། །འགྲོ་བས་འབྱོར་པ་ཤིན་ཏུ་གཏོང་། །རང་གི་ལས་ཀྱིས་སྤངས་པ་ཡི། །ལྷ་མཐོང་ནས་ནི་རྩབ་ཧྲལ་ཅན། །བུད་མེད་རྣམས་ནི་གཞན་དུ་རྒྱུག །བདེ་བ་བཙོག་པ་མི་གཙང་བ། །རྩབ་ཧྲལ་
[30b.3]སེམས་ནི་མི་གནས་པ། །བུད་མེད་རྣམས་བཙོག་འདོད་པ་འདི། །གནས་པ་མེད་པའི་གྲོགས་དེ་བཙོག །སྡུག་བསྔལ་བཞི་པོ་འདི་དག་ནི། །མི་ཡིས་རྟག་ཏུ་བསྟེན་པ་ཡིན། །གང་ཕྱིར་ཡུལ་ནི་མི་འདྲར་ངེས། །དེ་ཕྱིར་ངེས་པར་རྣམ་པར་སྤོངས། །ལས་རྣམས་ཀྱིས་ནི་
[30b.4]བདེ་བ་དང་། །སྡུག་བསྔལ་བར་ཡང་འགྱུར་བ་ཡིན། །ལས་རྣམས་ཀྱིས་ནི་སྲོག་ཆགས་ཁྲིད། །ལས་རྣམས་ཀྱིས་ནི་ཉམ་ཐག་བྱེད། །གང་ལ་ཡོན་ཏན་ལྔས་གཏད་པའི། །ལྷ་རྣམས་བདེ་བ་མཆོག་ཐོབ་པ། །ཕྱི་ནས་ལྟུང་འགྱུར་རྒུད་དབང་གིས། །ལྷ་གནས་སྐལ་བ་ཉམས་
[30b.5]པ་ཡིན། །སངས་རྒྱས་དེ་ཉིད་ལེགས་སྟོན་པ། །ཐར་པའི་ལམ་ནི་སྟོན་པ་པོ། །ལས་རྣམས་སྒྱུ་མས་ཀུན་བསླང་འདི། །འཁོར་བ་ཡིན་པར་ཡོངས་སུ་བསྒྲགས། །གང་ཞིག་རྩབ་ཧྲལ་གྱུར་པ་དང་། །གང་ཚེ་གང་ཡང་སྐྱོན་སྒྲུབ་པ། །བུད་མེད་དགོས་པས་མཉེས་གཤིན་
[30b.6]རྣམས། །དེ་ཡི་སྟེང་ན་ལེགས་པར་གནས། །མུན་པ་རྣམས་རྒྱུ་ཉི་མ་མིན། །མེ་ནི་གྲང་བའི་རྒྱུ་མ་ཡིན། །སྙིང་བདེ་སྙིང་ལ་གནས་པ་ཡང་། །ཅུང་ཟད་བུད་མེད་རྣམས་ལ་མེད། །ཇི་ལྟར་བཞིན་དུ་ས་འདི་བརྟན། །རླུང་ནི་ཇི་བཞིན་རྟག་ཏུ་གཡོ། །དེ་བཞིན་བུད་མེད་བྱས་ཤེས་
[30b.7]མིན། །སྐྱོན་རྣམས་བུད་མེད་ལ་རྟག་ཡོད། །སྐྱེས་པས་དུས་རིང་རབ་བརྩོན་པས། །བུད་མེད་བསྒྱུར་བཟློག་མང་བྱས་པ། །སྡུག་བསྔལ་བྱུང་ནས་སྤོང་བྱེད་དེ། །སྐམ་པོའི་མཚོ་ལ་སྒོང་སྐྱེས་བཞིན། །གྱེན་ལ་ཆུ་འགྲོ་མཐོང་བ་མེད། །ལྷ་རྒྱལ་རྟག་ཏུ་འདོད་པ་མིན། །རི་རྣམས་
[31a]
[31a.1]འགྲོ་བ་ཡོད་པ་མིན། །སྙིང་ཡང་མེ་ཡི་བདེ་བྱེད་མིན། །མི་རྣམས་ཆོས་ནོར་སྙན་པ་ཡི། །རྟག་ཏུ་གེགས་བྱེད་པར་ཡང་དྲན། །དོན་མིན་དྲ་བ་སྐྱེ་གནས་དང་། །སྐྱོན་རྣམས་འབྱུང་བར་འགྱུར་བ་ཡང་། །རྡོ་རྗེ་ཡང་ནི་འཇམ་འགྱུར་རམ། །མེས་ཀྱང་ཚ་བ་འདོར་
[31a.2]རམ་ཅི། །དེ་ཡི་རང་བཞིན་ཁྱད་པར་ཅན། །གཡོ་ནི་བུད་མེད་ཀྱིས་སྤོང་མིན། །སྤྱོད་པ་དང་ནི་ཁྲིམས་ཀྱིས་མིན། །སྦྱིན་པ་ངག་སྙན་བསྒྱུར་བཟློག་གིས། །སེམས་ནི་འབར་བ་ལྟ་བུ་ཡི། །བུད་མེད་དང་དུ་བླང་མི་ནུས། །བདེ་བ་ན་ནི་མཚུངས་པར་འགྲོ། །སྡུག་བསྔལ་བ་ནི་
[31a.3]སྤོང་བར་བྱེད། །ཕན་པ་རྣམས་ནི་བརྗེད་གྱུར་ནས། །སྐྱོན་གཅིག་པུ་ནི་དྲན་པ་ཡིན། །ནགས་དང་ཉེ་ནགས་རི་ཡི་རྩེ། །བདེ་བ་དུ་མ་ཀུན་སྤྱད་ནས། །ཉམ་ང་དྲག་པོ་ཀུན་བྱུང་ནས། །བུད་མེད་རྣམས་ཀྱིས་ཡོངས་སུ་འདོར། །དེ་ལྟར་ན་ལྷ་དེས་ལྷ་མོ་དེ་དག་རྣམས་མངོན་
[31a.4]པར་མཐོང་ནས་ལྷ་དེ་ཡོངས་སུ་སྤངས་པར་གྱུར་པ་ན་འཇིག་རྟེན་ལ་དཔྱོད་པའི་རྣམ་པར་དཔྱོད་པས་དེ་ལྟར་ཚིགས་སུ་བཅད་པ་བརྗོད་དོ། །དེ་ཡང་ཁྲོན་མའི་རང་བཞིན་ཡིན་པས་དེའི་དུས་ཉིད་ན་དེ་བརྗེད་ནས་ལྷ་གཞན་ལ་ཉེ་བར་སྟེན་པར་བྱེད་དེ། ཇི་ལྟར་སྦྲང་རྩི་འདྲེན་བྱེད་ཀྱིས་
[31a.5]བ་མོ་དང་ལྷགས་པས་བཅོམ་པའི་པད་མ་འདབ་མ་རྙིངས་པ་ཡོངས་སུ་སྤངས་ནས་མཚོ་སྐྱེས་གཞན་རྣམས་ལ་སྟེན་པར་བྱེད་པ་དེ་བཞིན་དུ་ལྷ་མོ་དེ་དག་ལྷ་དེ་ཡོངས་སུ་སྤངས་ནས་གཞན་ལ་བསྟེན་ནས་དེ་སླར་ཡང་ཡན་ལག་ལྔ་དང་ལྡན་པའི་རྔ་སྒྲ་དང་ཡང་དག་པར་ལྡན་པས་དགའ་
[31a.6]དགུར་ཀུན་ཏུ་སྤྱོད་དེ་ནགས་ཚལ་དང་སྐྱེད་མོས་ཚལ་དང་མཚེའུ་དང་པད་མའི་ཚལ་རྣམས་ལ་རྣམ་པ་སྣ་ཚོགས་པར་རྣམ་པར་བཀྲ་བའི་གཟུགས་དང་། རྣམ་པ་སྣ་ཚོགས་པའི་བྱ་སྐད་རྣམ་པ་སྣ་ཚོགས་པ་ཀུན་ཏུ་སྒྲོགས་པ་དཔག་བསམ་གྱི་ཤིང་བརྒྱ་སྟོང་དང་ལྡན་པ་རྣམས་ལ་
[31a.7]དེ་ལྟར་དེས་མངོན་དུ་བརྒྱུས་པའི་ལྷ་དྲན་ནས་བདེ་བ་ཉམས་སུ་མྱོང་བར་འགྱུར་རོ། །ཅི་ལྟར་སྐྱེ་བ་བརྒྱ་སྟོང་རྣམ་པར་བརྗེད་ཅིང་སྐད་ཅིག་ལ་མིག་ལྟ་བ་དེ་ལྟར་སྔོན་གྱི་ཡོན་ཏན་དྲན་པའི་བྱས་པ་ཤེས་པ་རྣམས་འཇོམས་པར་བྱེད་པ་བུད་མེད་འདི་དག་རྣམས་ཐམས་ཅད་ལ་འཐུན་པ་ཞེས་བྱ་
[31b]
[31b.1]བའི་མིང་ཅན་ནི་ངེས་པར་འགའ་ཞིག་ཀྱང་མེད་ཀྱི་རྫས་ཀྱི་རྒྱུའི་དོན་འགའ་ཞིག་གམ། དགོས་པ་གཞན་གྱིས་ཀྱང་སོ་སོ་ལ་ཉེ་བར་གནས་པ་དང་སྐྱེས་བུ་འཇོམས་པར་བྱེད་པ་ཡང་ཡིན་ནོ། །ངོ་བོ་ཉིད་ཀྱིས་ཀྱང་འགའ་ཞིག་ལ་ཡང་མཐར་ཐུག་པར་གནས་པ་མ་ཡིན་ཏེ། གང་ཡང་འདི་དག་
[31b.2]གི་རང་བཞིན་ཡང་སྔོན་གྱི་བྱས་པ་འདི་དག་འགའ་ཞིག་ཀྱང་ཤེས་པ་མ་ཡིན་ནོ། །དེ་ཅིའི་ཕྱིར་ཞེ་ན། སེམས་གཡོ་བའི་རང་བཞིན་ཡིན་པའི་ཕྱིར་ཟོ་ཆུན་འཁོར་མོ་དང་དྲི་ཟའི་གྲོང་ཁྱེར་དང་སྨིག་རྒྱུ་དང་མཚུངས་པའི་ངོ་བོ་ནི་བུད་མེད་ཐམས་ཅད་ཡིན་ཏེ་འདི་དག་གི་རང་བཞིན་ནོ། །དེ་ནས་
[31b.3]ལྷ་དེས་དེ་ལྟར་མངོན་སུམ་ཉིད་དུ་ལྷ་གཞན་གྱི་འཆི་འཕོ་མཐོང་ནས་སྔོན་བསྒོམས་པའི་སེམས་ཀྱི་གཞན་ཡང་ཚིགས་སུ་བཅད་པ་བརྗོད་པ་ཇི་ལྟར། ལྷ་གང་གཡོ་བའི་ཡིད་ཀྱིས་ནི། །འདོད་ལ་ལོངས་སྤྱོད་བག་མེད་པས། །འཆི་འཕོའི་སྲོག་གི་ཐ་མ་ཡི། །འཇིགས་པ་དྲག་པོ་མ་
[31b.4]མཐོང་ངོ་། །གང་ཚེ་ཁོ་ན་ལྷ་འགྲོ་བ། །དེ་ཚེ་འཆི་བའི་ངལ་བ་ཉིད། །ཉིན་མོ་ཟད་པ་ཇི་བཞིན་དུ། །མཚན་མོ་ངེས་པར་འབྱུང་བ་ཡིན། །ཉིན་མོ་གསོན་པར་ཤེས་པར་བྱ། །མཚན་མོ་འཆི་བ་དང་མཚུངས་སོ། །དེ་ཕྱིར་དེ་གཉིས་རྟོགས་བྱས་ལ། །ཡིད་ཀྱིས་ངེས་པར་ལེགས་པ་གྱིས། །
[31b.5]དེ་ལྟར་ལྷ་དེས་སྔོན་གྱི་སྐྱེ་བ་དྲན་པས་དྲན་པར་གྱུར་ནས་མིའི་དུས་རྩི་བས་འཇལ་བར་བྱེད་དེ། དེ་ལ་ལྷ་རྣམས་ཀྱི་གནས་ན་ནི་རྟག་ཏུ་ཉིན་མོ་ཉིད་ཡིན་གྱི་ལྷ་རྣམས་རང་གི་འོད་ཀྱི་མཐུས་མཚན་མོ་ཡོད་པ་མ་ཡིན་པའི་རྒྱུ་གང་གིས་ལྷ་རྣམས་དུས་འགྲང་བར་བྱེད་པ་ཡིན་ནོ། །དེ་ནས་ལྷ་དེས་རྣམ་པ་
[31b.6]དེ་ལྟ་བུ་རྣམས་རིག་ནས་སླར་ཡང་ལྷ་རྣམས་ཀྱི་རང་བཞིན་ཡིན་པའི་ཕྱིར་དང་། ལས་བྱས་པ་རྣམས་ཀྱི་འབྲས་བུ་ལ་ཉེ་བར་ལོངས་སྤྱད་པར་བྱ་བ་ཡིན་པའི་གནས་ཉིད་ནི་ངེས་པར་མི་སླུ་བ་ཡིན་པར་འདོད་དགོས་པར་བྱས་ནས་ཕྱིས་ཡང་དེ་ནགས་ཚལ་དང་ཉེ་བའི་ནགས་ཚལ་དུ་རྩེ་
[31b.7]དགའ་བ་དང་ཀུན་ཏུ་ཡང་སྤྱོད་དོ། །རྔ་སྐད་ཡན་ལག་ལྔ་དང་ལྡན་པས་ཆུ་ཀླུང་དང་ཚང་ཚིང་དང་པད་མའི་ཚལ་དང་རི་རྣམས་ཀྱི་ཁྲོད་རྣམས་ལ་ཡང་ལྷའི་ཚོགས་གཞན་རྣམས་དང་ལྷན་ཅིག་ཏུ་དགའ་བར་བྱེད་དེ་ལྷ་དེ་དག་རྣམས་ཀྱི་ཡང་རྣམ་པ་དུ་མར་གཅིག་ནས་གཅིག་ཏུ་བརྒྱུད་
[32a]
[32a.1]པའི་འཇིག་རྟེན་པའི་གཏམ་གྱི་བདེ་བ་ཉེ་བར་སྟོན་པར་བྱེད་དོ། །ཆོས་རྣམས་ཀྱི་རང་བཞིན་ཡང་རྗེས་སུ་འཇུག་པར་བྱེད་དོ། །ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་རྣམས་ཟད་པར་མ་གྱུར་གྱི་བར་དེ་སྲིད་དུ་སྟེ། དེ་དག་རྣམས་ཟད་
[32a.2]ནས་ཀྱང་ལྷའི་རིས་དེ་དག་རྣམས་ནས་འཆི་འཕོ་བར་འགྱུར་རོ། །ཤི་འཕོས་ནས་ཀྱང་ཇི་ལྟར་ལས་ཀྱིས་ཉེ་བར་འགྲོ་བའི་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །གང་ཡང་གཞན་རྣམས་སུ་མི་རྣམས་དང་སྐལ་བ་མཚུངས་པའི་མིར་སྐྱེས་པར་གྱུར་ན་ཡང་དེ་རྟག་ཏུ་སྐྱིད་
[32a.3]དེ་བར་འགྱུར་རོ། །ཆོས་དང་ལྡན་པའི་ཡུལ་དང་ལྷར་ཡང་སྐྱེའོ། །རིག་པས་སྦྱངས་པའི་བློ་རྒྱས་པ་དང་སྐྱེ་བོ་ཐམས་ཅད་བྱམས་པར་ཡང་འགྱུར་རོ། །རྒྱལ་པོ་དག་ཏུ་ཡང་འགྱུར་རོ། །དེས་བརྒྱ་ལ་ཕ་རོལ་གྱི་དཔུང་རྣམས་དང་གཡུལ་འགྱེད་པར་བྱེད་ན་ཡང་འདིའི་ཡུལ་རྣམས་
[32a.4]སུ་ནམ་ཡང་ཕ་རོལ་གྱི་དཔུང་གིས་འཇིགས་པར་མི་འགྱུར་རོ། །མཆོག་ཏུ་སྐྱིད་པ་དང་འདི་རྗེས་སུ་སྒོམ་པའི་རང་བཞིན་ཅན་དུ་ཡང་འགྱུར་རོ། །དེའི་རྗེས་སུ་བསྒོམས་པས་ཅི་སྟེ་ན་རྒྱལ་པོའམ་རྒྱལ་པོའི་བློན་པོར་ཡང་འགྱུར་རོ། །ལས་འདིའི་རྒྱུ་འཐུན་པས་རྟག་ཏུ་སྐྱིད་པའི་མཆོག་ཏུ་ཡང་འགྱུར་
[32a.5]རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་རྣམས་ཤེས་པ་དེས་འཐབ་བྲལ་བའི་ལྷ་རྣམས་ཀྱི་ས་ལ་ལྟ་བར་བྱེད་པ་ལས། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བ་རྣམས་ཀྱི་ས་ཡིད་ཀྱི་རྒྱན་ཞེས་བྱ་བ་ཡོད་པ་ཇི་ལྟ་བ་བཞིན་དུ་མཐོང་ངོ་། །དེ་ལས་གང་
[32a.6]གི་སེམས་ཅན་རྣམས་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ཇི་ལྟར་དགེ་བའི་སྐྱེས་བུ་གང་གིས་དེ་བློ་དང་ལྡན་པར་འགྱུར་ཞིང་དྲང་པོ་དྲང་པོའི་རང་བཞིན་ཅན་ཡང་དག་པའི་ལྟ་བ་ཅན་རྟག་ཏུ་ལས་དང་འབྲས་བུའི་དེ་ཁོ་ན་ཉིད་ཤེས་པས་སྲོག་གཅོད་པ་དང་མ་བྱིན་པར་
[32a.7]ལེན་པ་ཕྱིན་ཅད་རབ་ཏུ་བསྡམས་པར་གྱུར་ལ་སྔར་བཞིན་དུ་འདོད་པ་ལ་ལོག་པར་གཡེམ་པ་ཡང་མི་བྱེད་པར་འགྱུར་ཞིང་ཡིད་ཀྱིས་ཀྱང་དེ་རྣམ་པར་རྟོག་པར་མི་བྱེད་ལ་རྗེས་སུ་ཡི་རང་བར་མི་འགྱུར་བ་ནི་འདི་ལྟ་སྟེ་ཅུང་ཟད་ཅིག་ཙམ་ཡང་བུད་མེད་རྣམས་ལ་ཚུལ་བཞིན་མ་ཡིན་པའི་ཡིད་ལ་བྱེད་པས་ལྟ་
[32b]
[32b.1]བར་མི་བྱེད་དོ། །རབ་ཏུ་རྟོག་པར་མི་བྱེད་དོ། །རོ་མྱོང་བར་མི་བྱེད་དོ། །དགའ་བའི་ཆགས་པ་རྣམ་པར་རྟོག་པ་དང་ལྷན་ཅིག་འགྲོགས་པའི་འདོད་ཆགས་ཀྱིས་ཀུན་ནས་འཆིང་བས་དེ་ལྟ་བར་མི་བྱེད་དོ། །རྣམ་པ་ཐམས་ཅད་དུ་ཡང་འཁྲིག་པ་ལས་བྱུང་བའི་ཚུལ་བཞིན་མ་ཡིན་པ་ཡིད་ལ་བྱེད་
[32b.2]པས་སེམས་པར་མི་བྱེད་དོ། །རབ་ཏུ་འགོགས་པར་བྱེད་ཅིང་གོ་བར་བྱེད་དེ་ཇི་ལྟར་མི་འདོད་པ། མི་སྡུག་པ་ཡིད་དུ་མི་འོང་བ་འདོད་པ་ལ་ལོག་པར་གཡེམ་པ་འདིའི་རྣམ་པར་སྨིན་པ་རྣམས་ཡིན་ཞེས་ཏེ་དེ་ཐམས་ཅད་དུ་རྣམ་པ་ཐམས་ཅད་ཀྱིས་བདག་ཉིད་མི་བྱེད་ཅིང་གཞན་རྣམས་ལ་ཡང་
[32b.3]རྗེས་སུ་ཡི་རང་བར་མི་བྱེད་དོ། །བདག་གཞན་ཐམས་ཅད་ལ་ཕན་པར་བྱེད་པ། རྟག་ཏུ་ཡང་ངེས་པར་ལེགས་པ་ལ་ཞུགས་པ། སྡོམ་པ་འཛིན་པ་ཆེན་པོ། འཇིགས་པར་བྱེད་པའི་ཀུན་ཏུ་སྦྱོར་བ་ཆེན་པོ་ལས་རྣམ་པར་གྲོལ་བ་མཆོག་ཏུ་དཀའ་བ་སྤྱོད་པ་ལ་མཆོག་ཏུ་འཛིན་
[32b.4]པར་གྱུར་པ། རྟག་ཏུ་ཡང་དགོས་པའི་རྗེས་སུ་སོང་བའི་དྲན་པ་ཅན། ལུས་རྣམས་ལ་མི་སྡུག་པར་ལྟ་བ། དངོས་པོ་རྣམས་ལ་མཉམ་པར་ལྟ་བ། རྟག་ཏུ་མཉམ་པར་ལྟ་བའི་དྲན་པ་ཅན་ཆགས་ཞེན་མེད་པ། བུད་མེད་ཀྱི་གཡོ་སྒྱུའི་ཞགས་པ་ལས་གྲོལ་བ། བུད་མེད་དང་སྐྱེས་
[32b.5]པའི་རྒྱུ་ལས་རབ་ཏུ་རྒལ་བ། སྐྱེ་བོ་ཐམས་ཅད་ཀྱི་བློ་གཏད་ས། ཐམས་ཅད་ཡིད་ཆེས་པའི་གནས་སུ་གྱུར་པ། ཚུལ་ཁྲིམས་དང་ལྡན་པའི་མཐོང་བའི་ཆོས་ཀྱི་འབྲས་བུ་ནི་འདི་དག་རྣམས་ཡིན་ནོ། །འདོད་པ་ལ་ལོག་པར་སྤྱོད་པ་ཡང་ཤིན་ཏུ་བསྟེན་ཅིང་བསྒོམས་ལ་མང་དུ་བྱས་ཏེ་
[32b.6]ཡིད་ཀྱིས་རྣམ་པར་བསམས་པའི་འདོད་པའི་མེ་དེ་རྣམས་ཉེ་བར་བཅོམ་པ། མཆོག་ཏུ་བརྟན་པར་གྱུར་པ། མཆོག་ཏུ་དགའ་བར་གྱུར་པ། མཆོག་ཏུ་བདེ་བས་གནས་པ། ཤིན་ཏུ་དགའ་བ་རྣམ་པར་སྤྱོད་པ། ཡོངས་སུ་དག་པའི་སེམས་ཅན་དེ་ལུས་ཞིག་ནས་ཤི་བའི་འོག་ཏུ་མཐོ་
[32b.7]རིས་བདེ་འགྲོ་འཇིག་རྟེན་ལས་འཐབ་བྲལ་བ་རྣམས་ཀྱི་ནང་ས་ཡིད་ཀྱི་རྒྱན་ཞེས་བྱ་བར་སྐྱེ་བར་འགྱུར་རོ། །དེ་དེ་ལ་སྐྱེས་པ་ན་ཡང་འདིའི་བདེ་བའི་ལས་བྱེད་པ་པོར་གྱུར་པས་ལྷའི་བདེ་བ་དུ་མས་གནས་པ་ཡིན་ཏེ་ཤ་དང་རུས་པ་དང་ཆུ་སེར་རྣམས་དང་བྲལ་བ་དང་རང་ཉིད་ཀྱི་འོད་དང་ལྡན་པས་
[33a]
[33a.1]རྟག་ཏུ་ཡང་བདེ་བར་གནས་སོ། །འདོད་པའི་ཡོན་ཏན་རྒྱ་ཆེན་པོ་ལ་རྟག་པར་རྒྱུན་དུ་འདོད་པ་ཐམས་ཅད་ཉམས་སུ་མྱོང་ངོ་། །དེས་དེ་ལྟ་བུའི་ཡོན་ཏན་དང་ལྡན་པའི་ལྷ་རྫས་ཀྱི་བདེ་བ་ཉེ་བར་ལོངས་སྤྱོད་པར་གྱུར་པ་ན་ལྷ་མོ་བརྒྱ་སྟོང་གིས་ཡོངས་སུ་བསྐོར་བ་ནི་
[33a.2]གཟའ་དང་སྐར་མའི་ཚོགས་ཀྱིས་ཇི་ལྟ་བར་གསལ་ཞིང་འཚེར་ལ་ཇི་ལྟ་བ་བཞིན་དུ་རི་རབ་ལྷུན་པོ་རྣམ་པར་མཛེས་པར་གྱུར་པ་དེ་བཞིན་དུ་ལྷ་དེ་ལེགས་པར་བྱས་པའི་ལས་རྣམས་ཀྱིས་སྤྲུལ་པའི་འོད་ཀྱི་ཕྲེང་བ་རྣམས་ཀྱིས་རྣམ་པར་མཛེས་སོ། །རྟག་ཏུ་གཅིག་པུ་མངོན་པར་
[33a.3]གསལ་བར་བྱས་ཤིང་དེ་ལྷ་རྣམས་ཀྱིས་ཡོངས་སུ་བསྐོར་ནས་དགའ་བར་བྱེད་དེ་འདོད་པའི་ཡོན་ཏན་ལྔ་རྣམ་པ་དུ་མར་ཡན་ལག་ལྔས་ཡིད་དུ་འོང་བར་གྱུར་པ་སྒྲ་དང་། རེག་བྱ་དང་རོ་དང་གཟུགས་དང་དྲིའི་བདེ་བ་རྣམས་ཀྱིས་ཉེ་བར་འཚོ་བར་བྱས་ནས་དེ་འདི་སྙམ་དུ་སེམས་ཏེ། 
[33a.4]ཡུལ་ཆེས་དགའ་བ་གཞན་གང་དག་ཏུ་བདག་གིས་ཉེ་བར་འགྲོ་བར་བྱ། དེའི་སེམས་བསྐྱེད་པ་དང་དུས་གཅིག་ཏུ་དགེ་བའི་ལས་ཀྱིས་དེ་ཡིད་སོང་བའི་ལྷ་མོ་རྣམས་ཀྱིས་མངོན་པར་མཐོང་ནས་སྨྲས་པ། ཇི་ལྟར་ལྷ་ཡུལ་གཅིག་གི་བདེ་བས་ཉེ་བར་གནས་པ་འདིར་བདག་ཅག་ཅི་
[33a.5]ལ་སྡོད་ཡུལ་གཞན་རྣམས་སུ་འགྲོ་བར་བྱ་སྟེ། མཐའ་ཡང་གང་ཁང་བུ་སྟོང་ཡོད་པ་ཞེས་བྱ་བའི་རྩེ་མོ་རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པ། ལྷ་བརྒྱ་སྟོང་ཕྲག་དུ་མས་བསྟེན་པ་དེར་བདག་ཅག་རྣམས་འགྲོ་བར་བྱའོ། །དེས་ཚིག་འདི་ཉེ་བར་བཟུང་ནས། གང་ཡང་ཉེ་བར་
[33a.6]འགྲོ་བའི་ནགས་དང་གང་ཡང་དེས་མངོན་པར་བརྗོད་པ་ལ་ལྷ་དེ་མཆོག་ཏུ་དགའ་བའི་ཡིད་ཀྱིས་བརྗོད་པ་ཇི་ལྟར་འདོད་པ་དེ་ལྟར་བདག་ཅག་འགྲོ་བའོ། །དེ་ནས་ལྷ་དེ་དག་ནམ་མཁའི་དཀྱིལ་དུ་འཕགས་ནས་གང་ན་ཁང་བུ་སྟོང་གི་རྩེ་མོ་རིན་པོ་ཆེའི་ཁམས་དུ་མ་དང་ལྡན་པ། ལྷ་མོ་བརྒྱ་
[33a.7]སྟོང་དུ་མ་སྒྲ་སྒྲོགས་པ་གང་ལ་དཔག་ཚད་ལྔ་བརྒྱར་ཤིན་ཏུ་དགའ་བ་དུ་མའི་གླུ་སྙན་པ་ལེན་པ། གར་གྱིས་ཆགས་པར་བྱེད་པའི་དགའ་བའི་རང་བཞིན་གྱི་སྒྲ་ཐོས་སོ། །ནམ་མཁའི་དཀྱིལ་དུ་སོང་བའི་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས་གླུ་དེ་དག་ལེན་པར་འགྱུར་
[33b]
[33b.1]ཞིང་རབ་ཏུ་དགའ་བར་གྱུར་པའི་ཡིད་ཀྱིས། གང་ན་ཁང་བུ་སྟོང་ཞེས་བྱ་བའི་རྩེ་མོ་དེར་རིངས་པར་གྱུར་པས་ཉེ་བར་འགྲོ་བའོ། །ལྷ་མོ་རྣམས་ཀྱང་གླུ་དང་གར་དང་འཇོ་སྒེག་གིས་རྣམ་པར་བརྒྱན་པའི་སྒྲ་ཐོས་ནས་ངོ་མཚར་ཞིང་རབ་ཏུ་དགའ་བ་ལྷག་པས་ཕྱི་བཞིན་ཁོ་ནར་ཉེ་བར་
[33b.2]འགྲོའོ། །དེ་དག་རྣམས་གང་གི་ཚེ་ཁང་བུ་སྟོང་གི་རྩེ་མོ་དེའི་དྲུང་དུ་ཕྱིན་པར་གྱུར་པ་ན། དེའི་ཚེ་དེའི་འབྱོར་པ་དུ་མ་རྣམས་མཐོང་བ་ལ་འདི་ལྟ་སྟེ། རིན་པོ་ཆེ་བདུན་གྱི་རང་བཞིན་ཅན་ཕུན་སུམ་ཚོགས་པ་རྣམས་དང་། པད་མའི་རྫིང་བུ་དགའ་བ་ཕུན་སུམ་ཚོགས་པ་རྣམས་
[33b.3]དང་། བྱ་སྒྲ་སྙན་ཅིང་ཞི་བ་བལྟ་ན་སྡུག་པ་དེ་འགྲོ་བ་ན་ཕན་ཚུན་འདྲེ་ཞིང་གནས་པའི་དགའ་བ་ཕུན་སུམ་ཚོགས་པ་རྣམས་དང་། འབབ་ཆུ་དང་མཚེའུའི་ཆུ་བསིལ་བའི་སྒྲ་ཕུན་སུམ་ཚོགས་པ་རྣམས་དང་། ནགས་ན་སྒྲ་དང་མཐོང་ན་དགའ་བའི་བྱའི་རྣམ་པར་འགྱུར་བ་
[33b.4]རྣམ་པ་སྣ་ཚོགས་པ་ཕུན་སུམ་ཚོགས་པ་རྣམས་དང་། རིན་པོ་ཆེ་བདུན་གྱི་རང་བཞིན་རྣམ་པ་སྣ་ཚོགས་པ་རྣམས་དང་། ཁང་བུའི་གྲལ་རིམས་བལྟ་ན་སྡུག་པ་རྣམས་དང་རིན་པོ་ཆེའི་ས་གཞི་རྣམ་པ་སྣ་ཚོགས་ཤིང་རྣམ་པ་དུ་མར་མཛེས་པ་ཕུན་སུམ་ཚོགས་པ་རྣམས་དང་སོ་སོར་
[33b.5]ལྷ་དང་ལྷ་མོ་དགའ་བར་གནས་པའི་འཛུམ་པ་ལྟ་བར་མཛེས་པ་རྣམ་པར་རྒྱུ་བའི་དགའ་བ་ཕུན་སུམ་ཚོགས་པ་རྣམས་དང་། རི་དང་ཆུ་བཤལ་དང་གང་བའི་བང་རིམ་དང་ནགས་ཀྱི་ཕྲེང་བ་རྣམ་པ་སྣ་ཚོགས་པས་སྤྲས་པའི་མཛེས་པ་ཤིན་ཏུ་ངོ་མཚར་བ་དུ་མ་མཐོང་ན་མཛེས་པ་ཕུན་
[33b.6]སུམ་ཚོགས་པ་རྣམས་དང་། ངང་པ་དང་ཀཱ་རཎ་ཌ་བ་དང་ངང་ངུར་ཆུ་ལ་འགྲོ་བ་དང་། འོང་བ་དགའ་ཞིང་ཆགས་པར་འགྱུར་བའི་སྒྲ་འབྱིན་པ་རྣམ་པ་དུ་མ་སྣ་ཚོགས་པའི་དགའ་བ་ཀུན་ཏུ་སྐྱེད་པའི་རང་བཞིན་ཕུན་སུམ་ཚོགས་པ་རྣམས་དང་བ་དན་དང་རྒྱལ་མཚན་རྣམ་པར་བཀྲ་བ་
[33b.7]དུ་མས་རྣམ་པར་སྤྲས་པ་རླུང་གིས་ལེགས་པར་བསྐྱོད་པས་བལྟ་ན་མཛེས་པ་ཕུན་སུམ་ཚོགས་པ་རྣམས་དང་། ནམ་མཁའ་ལ་ཁང་བུའི་ཕྲེང་བ་འགྲོ་བ་རྣམས་སྟུག་ཅིང་འཁྲིགས་པའི་རིན་པོ་ཆེ་རྣམས་ཤིན་ཏུ་དྲུད་པའི་གཟི་བརྗིད་ཀྱི་ངོ་བོ་རྣམས་ཀུན་ནས་བལྟ་བར་མཛེས་པ་ཕུན་
[34a]
[34a.1]སུམ་ཚོགས་པ་རྣམས་དང་། ཕན་ཚུན་དུ་རེག་ཅིང་བསྙེས་པའི་ཅ་ཅོའི་སྒྲས་ཡོངས་སུ་རྒོད་པའི་ལྷའི་ཚོགས་ཕུན་སུམ་ཚོགས་པ་རྣམས་དང་སྒྲ་སྒྲོགས་པ་མཉམ་པ་དང་མི་མཉམ་པའི་རིན་པོ་ཆེའི་གཞི་ལ་བརྩེགས་པའི་ཕུང་པོ་ལེགས་པར་ཚོགས་པའི་དབང་པོའི་
[34a.2]རྡོ་རྗེ་ཕལ་པོ་ཆེ་བྱུང་བའི་རིའི་རྩེ་མོ་དང་བང་རིམ་དང་ཉེ་བའི་ནགས་ཀྱི་ཁྱད་པར་བལྟ་ན་སྡུག་པ་དུ་མ་ཕུན་སུམ་ཚོགས་པ་རྣམས་དང་། བང་རིམ་གྱི་མེ་ཏོག་གི་རིགས་བརྒྱ་སྟོང་དུ་མ་དབྱིབས་དང་ཁ་དོག་དང་དྲིའི་རིགས་དུ་མ་དང་འདབ་མ་ལ་རྣམ་པར་རྒྱུ་ཞིང་ཉེ་བར་འགྲོ་བ་ལ་སྟེན་ཅིང་
[34a.3]ཡོངས་སུ་རྒྱུག་པའི་སྒྲ་ཕུན་སུམ་ཚོགས་པ་རྣམས་ཏེ། ཁང་བུ་སྟོང་ཡོད་པའི་རིའི་རྩེ་མོ་དེ་ནི་དེ་ལྟར་ཕུན་སུམ་ཚོགས་པ་ཡིན་ནོ། །ལྷ་དང་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་རྣམ་པ་དུ་མར་ནམ་མཁའ་ལ་འགྲོ་བ་ཉིད་ལ་ཡང་ཀུན་ཏུ་ལྟ་བར་བྱེད་དོ། །རྣམ་པ་དེ་ལྟ་
[34a.4]བུ་དག་གི་ཕུན་སུམ་ཚོགས་པ་དེ་དག་རྣམས་མངོན་པར་མཐོང་ནས་ལྷ་དེས་རབ་ཀྱི་མཆོག་ཏུ་དགའ་བའི་བློས་ལྷ་མོ་རྣམས་ལ་འདི་སྐད་ཅེས་སྨྲས་སོ། །ཁང་བུ་སྟོང་ཡོད་པའི་རྩེ་མོ་འདི་ལ་ཁྱེད་རྣམས་ཇི་ལྟ་བ་བཞིན་དུ་ལྟོས་དང་རྩེ་མོ་འདི་ནི་ཕུན་སུམ་ཚོགས་པ་ཆེན་པོས་དགའ་
[34a.5]བར་གྱུར་པའོ་ཞེས་རྣམ་པ་དེ་ལྟ་བུ་རྣམ་པ་དུ་མའི་ཚིག་དེ་དག་རྣམས་ཉེ་བར་བཟུང་ནས་ལྷ་མོ་དེས་ལྷ་དེ་ལ་འདི་སྐད་ཅེས་སྨྲས་སོ། །བདག་ཅག་རྣམས་ཀྱིས་ནི་མཛེས་པ་འདི་དག་རྣམས་མཐོང་ལགས་ཀྱིས་རྟག་པར་རྒྱུན་དུ་བདག་ཅག་རྣམས་ཀྱིས་ཡུལ་ཕྱོགས་འདི་བརྒྱ་ཕྲག་དང་སྟོང་
[34a.6]ཕྲག་དང་རྣམ་པ་མང་པོར་ཡང་མཐོང་གིས་ལྷ་ཉིད་ཀྱིས་ནམ་ཡང་མཐོང་མ་མྱོང་བས་ན་དེ་དག་རྣམས་ལྷས་ལེགས་པར་བལྟ་བར་གྱིས་ཤིག །དེ་དེ་ལྟར་རང་བཞིན་དེས་རྗེས་སུ་ཞུགས་ཏེ་རང་གི་སྐྱེ་བོ་དང་བཅས་པ་དང་རང་གི་ཚོགས་པ་དང་བཅས་པ་རྣམས་ཀྱིས་ཀྱང་གཞལ་ཡས་ཁང་སྟོང་
[34a.7]གི་རྩེ་མོ་དེ་མངོན་པར་མཐོང་བར་གྱུར་ཏེ། ནམ་མཁའ་ལ་བྱུང་བར་གྱུར་ནས་གསར་དུ་སྐྱེས་པ་གང་དག་ལྷན་ཅིག་ན་ལྷ་རྣམས་ཀྱི་ཚོགས་རྩེ་བའི་ཕན་ཚུན་གྱི་ཅ་ཅོའི་སྒྲས་མིག་རྣམ་པར་གདངས་པ་དང་རབ་ཏུ་ཡང་དགའ་བའི་ལྷ་དེ་མངོན་པར་མཐོང་ནས་འགའ་ཞིག་ནི་ལྷ་རྗེས་སུ་འོངས་
[34b]
[34b.1]པ་ལ་ལྟའོ། །འགའ་ཞིག་ནི་འདི་ནི་གསར་དུ་སྐྱེས་པ་ཡིན་ཞེས་བྱས་ནས་རབ་ཏུ་དགའ་ནས་དེས་དེའི་མགུལ་པ་ནས་འཁྱུད་པར་བྱེད་དེ། ཇི་ལྟར་འཕེལ་བས་བདག་ཅག་གི་ཕྱོགས་རབ་ཏུ་མང་བར་འགྱུར་ཏེ་ལྷའི་ཚོགས་ཤིན་ཏུ་ཕལ་པོ་ཆེ་རྣམས་ཀྱིས་རོལ་མོའི་སྒྲ་ཀུན་ཏུ་བསྒྲགས་པའི་རྩེ་
[34b.2]མོ་བདག་ཅག་ལ་འབྱུང་བར་འགྱུར་ཏེ། ཆེས་མང་ཞིང་ཤིན་ཏུ་མང་བའི་སྟོབས་ཅན་ལྷ་རྣམས་ཀྱིས་མངའ་བདག་མུ་སུ་ལུན་དྷ་འདིའི་སྤྱན་སྔར་བདག་ཅག་རྩེད་མོ་བྱའོ། །དེ་ལྷའི་ཚོགས་ཀྱིས་ཡོངས་སུ་བསྐོར་བ་ལས་ལྷ་གཞན་གྱིས་ཐག་རིང་བ་ཉིད་ནས་ལྷ་དེ་ཉིད་མངོན་པར་མཐོང་ནས་
[34b.3]ཐལ་མོ་སྤྱི་བོར་སྦྱར་ཏེ་སོ་སོ་ནས་མཆོད་པར་བྱེད་དོ། །རྩེ་མོ་འདིར་ཁྱོད་ཀྱིས་ཕྱིན་གྱིས། འདི་ཇི་ལྟ་བ་བཞིན་དུ་ལྟོས་དང་། གང་ལ་ལྷ་ཤིན་ཏུ་འཐབ་བྲལ་དང་ལྷའི་མངའ་བདག་ཀྱང་ལྷའི་ཚོགས་དུ་མས་ཡོངས་སུ་བསྐོར་ནས་རྩེ་བར་བྱེད་དེ་ལེགས་པར་བྱས་པའི་ལས་ཀྱི་མཐའ་ལ་སྤྱད་པའི་
[34b.4]ལྷ་རྣམས་པད་མ་དུ་མས་ཡོངས་སུ་བསྐོར་ནས་རྩེ་བར་བྱེད་དེ། ལེགས་པར་བྱས་པའི་ལས་ཀྱིས་རྩེད་མོའི་ནགས་ལ་སོགས་པའི་གནས་དེར་འོངས་པར་གྱུར་ལ། དེ་ལ་ལྷ་སྔ་ན་མེད་པ་འདི་རྩེད་མོའི་དོན་དུ་འོངས་སོ་ཞེས་བྱ་བའི་འཐབ་བྲལ་བའི་ཚིག་དེ་ཐོས་ནས་ལྷ་གསར་དུ་སྐྱེས་
[34b.5]པ་དེ་འདི་སྙམ་དུ་སེམས་ཏེ། གང་ན་འཐབ་བྲལ་བ་རྣམས་ཀྱི་རྒྱལ་པོ་འདི་འདོད་པའི་ཡོན་ཏན་ལྔ་ལ་རྩེད་མོ་རྩེ་དེ་སྐད་ཅེས་སྨྲས་ནས་དེས་ལྷན་ཅིག་ཏུ་ཞབས་འབྲིང་བྱེད་པ་ལ་འདི་སྐད་ཅེས་བོས་ཏེ། གང་ན་རྒྱལ་པོ་མུ་སུ་ལུན་དྷ་རྩེད་མོ་རྩེ་བ་དེར་བདག་ཅག་འགྲོ་བར་བྱའོ། །དེ་ལྟར་ཚིག་
[34b.6]འདི་བཟུང་ནས་གང་ན་རྒྱལ་པོ་རྩེད་མོ་རྩེ་བ་དེར་གླུ་དང་རྔ་སྒྲ་དང་རོལ་མོ་དང་རབ་ཏུ་དགའ་བའི་གླུ་མཁན་དང་བཅས་ཏེ་འགྲོའོ། །དེ་ནས་མུ་སུ་ལུན་དྷ་ཨུད་པ་ལ་དམར་པོའི་ནང་དུ་སོང་ཞིང་གསེབ་ཏུ་སོང་བ་རྒྱང་རིང་པོ་ནས་མཐོང་ངོ་། །ཨུད་པ་ལ་དམར་པོ་དེའི་མཛེས་པ་ནི་འདི་དག་
[34b.7]རྣམས་ཡིན་ཏེ། འདི་ལྟ་སྟེ། སྟོང་ཕྲག་བརྒྱ་པའི་འདབ་མའི་ཨུད་པ་ལ་དེའི་འདབ་མ་དེ་ལ་ཕུག་ཏུ་ཞུགས་པ་དང་འདྲ་བའི་ཁང་པ་ཇི་ལྟར་མཆོག་ཏུ་དྲི་ཞིམ་པ་ན་ལྷ་མོས་བྱའི་ཚོགས་རྣམས་དང་ལྷན་ཅིག་ཏུ་རྩེ་བར་བྱེད་དོ། །བྱའི་ཚོགས་གང་དག་ཆུའི་རྒྱུན་ལ་རྒྱུ་བ་དེ་དག་
[35a]
[35a.1]རྣམས་ནི་རྣམ་པ་དུ་མར་སྙན་པའི་སྒྲ་ཀུན་ནས་སྒྲོགས་སོ། །ཡང་ཨུད་པ་ལ་དམར་པོ་དེའི་འོད་ནི་རྣམ་པ་འདི་ལྟ་བུ་ཡིན་ཏེ། རིན་པོ་ཆེ་རྣམ་པ་སྣ་ཚོགས་པའི་འོད་གང་དག་དེ་ཀུན་ནས་འབྲེལ་པར་འགྱུར་རོ། །རྣམ་པ་སྣ་ཚོགས་པའི་འོད་དེ་དག་རྣམས་
[35a.2]ཐམས་ཅད་འོད་དེས་ཟིལ་གྱིས་གནོན་ཏེ། ཨུད་པ་ལ་རིན་པོ་ཆེ་ཡིན་པའི་ཕྱིར་རོ། །ཨུད་པ་ལ་དེ་གང་གིས་རིན་པོ་ཆེ་ཐམས་ཅད་ཀྱི་འོད་ཀྱི་ཁྱད་པར་རྣམས་ཟིལ་གྱིས་གནོན་པར་འགྱུར་བའི་རྣམ་པ་དེ་སྲིད་ཀྱི་དམར་པོར་འགྱུར་རོ། །རྣམ་པ་ཇི་སྲིད་ཀྱི་མཆོག་ཏུ་དམར་བའི་པད་མ་རཱ་
[35a.3]གའི་འམ་སྟོན་ཀའི་ཉི་མ་ཤར་བར་གྱུར་པ་ཡང་རུང་སྟེ། རྣམ་པ་དེ་སྲིད་ཀྱི་དམར་པོར་སྐྱེད་པ་བས་དེ་དག་ཆེས་ལྷག་པར་དམར་བ་ཡིན་ནོ། །གཞན་ཡང་ཨུད་པ་ལ་དམར་པོ་དེའི་འདབ་མའི་ནང་ན་ལྷ་མོ་དེ་དག་རྣམས་ནང་དུ་སོང་བའི་བུང་བའི་ཚོགས་དང་ལྷན་ཅིག་ཏུ་དམ་པར་
[35a.4]འཚེར་བའི་འདབ་མའི་ནང་དུ་སོང་ནས་ལྷ་རྫས་ཀྱི་འདོད་པའི་ཡོན་ཏན་ལྔ་ལ་དགའ་བར་བྱེད་དེ། ཨུད་པ་ལ་དམར་པོ་དེ་དག་གི་ནང་དུ་སོང་བའི་ལྷ་དེ་དག་རྣམས་ཀྱང་འདི་སྙམ་དུ་སེམས་ཏེ་གང་ཆུང་ངུ་ན་བདག་ཅག་བདུད་རྩི་བཏུང་བར་བྱའོ་ཞེས་དེ་དག་གི་སེམས་བསྐྱེད་པ་ཙམ་ཉིད་ན་འདབ་
[35a.5]མ་དེ་དག་གི་གསེབ་ཀྱི་ནང་ནས་མཆོག་གི་དྲི་དང་རེག་པ་བསིལ་བ་རྣམ་པ་དུ་མ་ཡོངས་སུ་འབབ་པའོ། །ལྷ་དེ་དག་དང་ལྷ་རྣམས་ཀྱི་མངའ་བདག་མུ་སུ་ལུན་དྷ་དེ་ཡང་ཡུལ་གྱི་བདེ་བ་མཆོག་ཏུ་རྒྱ་ཆེ་བ་ཉམས་སུ་མྱོང་བར་བྱེད་དོ། །དེ་དག་འདི་སྙམ་དུ་སེམས་ཏེ། མ་ལ་བདག་ཅག་ཨུད་
[35a.6]པ་ལའི་ནང་དུ་ཞུགས་པ་རྣམས་ཀྱི་འདི་ལྟ་བུའི་གླུ་དབྱངས་རྣམས་སུ་གྱུར་མོད། དེ་དག་གི་སེམས་བསྐྱེད་པ་ཙམ་ཉིད་ན་རེག་ན་བདེ་བའི་རླུང་རྣམས་རབ་ཏུ་འཕྱུར་ལ་རླུང་དེས་རབ་ཏུ་བཏབ་པ་ན་སེམས་བསྐྱེད་པ་དང་དུས་གཅིག་ཏུ་ཨུད་པ་ལ་དམར་པོ་དེའི་ཨུད་པ་ལའི་འདབ་མ་རྣམས་ཕན་ཚུན་དུ་
[35a.7]དྲུད་པའི་སྒྲ་རྣམས་འདི་ལྟ་བུ་རབ་ཏུ་འབྱུང་སྟེ། གང་གི་ཁྱད་པར་གྱིས་རྔ་སྐད་ཡན་ལག་ལྔ་པ་དེའི་བཅུ་དྲུག་ཆར་ཡང་མི་ཕོད་དོ། །དེ་དག་གིས་སྔར་མ་བྱུང་བའི་སྒྲ་ཐོས་ནས་མཆོག་ཏུ་རབ་ཏུ་དགའ་བའི་ཡིད་ཀྱིས་ཤིན་ཏུ་རྟག་པར་རྣ་བའི་རྣམ་པར་ཤེས་པ་ཨུད་པ་ལ་དམར་པོའི་
[35b]
[35b.1]འདབ་མའི་གསེབ་ཏུ་སོང་བས་འཐབ་བྲལ་གྱི་མངའ་བདག་མུ་སུ་ལུན་དྷ་དང་ལྷན་ཅིག་ཏུ་དེ་དག་རྣམས་དགའ་བར་འགྱུར་རོ། །གཞན་ཡང་འདི་ལྟ་བུའི་རྩེད་མོ་རྣམས་དེ་དག་རྣམས་ཀྱི་སེམས་ལ་འབྱུང་སྟེ། མ་ལ་བདག་ཅག་འདིར་གནས་ནས་རྩེད་མོ་རྣམ་པར་རྒྱུ་བ་རྣམས་ཀྱི་
[35b.2]བདག་ཅག་རྣམས་འདི་ན་ཀུན་ནས་གནས་པ་ཉིད་ཀྱིས་ཨུད་པ་ལ་འདི་ནམ་མཁའ་ལ་འཕགས་ན་རུང་དེ་དག་རྣམས་སེམས་བསྐྱེད་པ་དང་ལྷན་ཅིག་ཁོ་ནར་ཨུད་པ་ལ་དེ་ནམ་མཁའ་ལ་ཀུན་ནས་ངང་པ་བཞིན་དུ་འཕགས་སོ། །དེ་དག་དེ་ལ་གནས་ནས་མཐོང་བ་ནགས་དང་ཉེ་བའི་
[35b.3]ནགས་དགའ་བ་རྣམས་ལ་ལྷ་གཞན་རང་གི་ལས་དང་འདྲ་བའི་ལོངས་སྤྱོད་པར་བྱ་བ་མཚུངས་པ་ལ་རྩེ་ཞིང་ཉེ་བར་ལོངས་སྤྱོད་པར་བྱེད་དོ། །དེ་དག་རྣམས་དེའི་ནང་དེར་སོང་ནས་དཔེ་མེད་པ་ཤིན་ཏུ་རྣམ་པར་དག་པའི་ཚུལ་ཁྲིམས་དེའི་མཐུས་དེ་ལྟར་རྒྱལ་པོ་མུ་སུ་ལུན་དྷ་དང་ལྷན་
[35b.4]ཅིག་ཏུ་རྣམ་པ་དུ་མ་དང་རྣམ་པར་རྟོག་པ་དུ་མར་རྩེ་དགའ་ཞིང་ཡོངས་སུ་སྤྱོད་དོ། །དེ་དང་མཚུངས་པར་འབྲས་བུ་ལ་ཉེ་བར་ལོངས་སྤྱོད་དེ། དམན་པ་དང་འབྲིང་དང་བར་མ་དང་ཁྱད་པར་དུ་འཕགས་པའི་དབང་དུ་བྱས་ནས་དེ་དག་ན་གས་དང་ཉེ་བའི་ནགས་དང་མཚེའུ་དང་དཔལ་ཕལ་
[35b.5]པོ་ཆེ་དེ་དག་རྣམས་ལ་ཡུན་རིང་པོར་དེ་བཞིན་དུ་བལྟས་ནས་གཞན་ཡང་ཡིད་ཀྱི་རྟགས་ཀྱིས་གང་ཡིན་པ་དེ་དང་རྩེ་མོ་ཁང་བུ་སྟོང་ཡོད་པ་རྩེ་མོ་དེར་ཉེ་བར་འགྲོ་བའོ། །བསམ་གྱིས་མི་ཁྱབ་པའི་ལས་ཀྱིས་བྱས་པའི་ས་དེར་གསར་དུ་སྐྱེས་པ་དེས་སླེབ་ནས་མཆོག་ཏུ་རབ་ཏུ་དགའ་བའི་
[35b.6]ཡིད་ཀྱིས་གང་ན་ཨུད་པ་ལ་དམར་པོའི་ཟེའུ་འབྲུའི་གསེབ་ན་མུ་སུ་ལུན་དྷ་སོང་ནས་ལྷ་མོ་དུ་མས་ཡོངས་སུ་བསྐོར་ནས་དགའ་ཞིང་ཀུན་ཏུ་སྤྱོད་པར་བྱེད་དེ་གར་དང་རྔ་སྒྲ་དང་རོལ་མོའི་སྒྲ་དང་གླུ་ཉེ་བར་ལེན་པར་གྱུར་པས་མཆོག་ཏུ་རྒྱ་ཆེ་བ་འཐབ་བྲལ་བ་རྣམས་ཀྱི་ས་ལ། འདོད་པའི་ཡོན་
[35b.7]ཏན་ལྔ་ཕུན་སུམ་ཚོགས་པའི་ཡུལ་གྱི་བདེ་བ་རྣམས་ཉམས་སུ་མྱོང་ངོ་། །མུ་སུ་ལུན་དྷ་དེའི་ཨུད་པ་ལ་དམར་པོའི་འོད་དེ་རྣམས་ཀྱང་ཉེ་འཁོར་ན་མཆོག་ཏུ་དཔེ་མེད་པའི་དམར་པོས་སྣང་བས་ཀུན་ནས་བསྐོར་བ་བཞིན་དུ་སྣང་ངོ་། །དེ་ལྟར་ན་ཇི་ལྟར་མྱ་ངན་མེད་དམར་པོའི་མདོག་
[36a]
[36a.1]ཀུན་ནས་འབར་བས་ཀྱང་བཅུ་དྲུག་གི་ཆར་ཡང་མི་ཕོད་དོ། །དེ་ཁོ་ན་བཞིན་དུ་འདི་དག་རྣམས་དེ་ལ་རྣམ་པ་དུ་མར་ལྷའི་བདེ་བ་ཉམས་སུ་མྱོང་བར་བྱེད་ལ་དེ་ནས་སླར་ཡང་ལྷ་གསར་དུ་སྐྱེས་པ་དེ་གང་ན་འཐབ་བྲལ་གྱི་མངའ་བདག་ཡོད་པ་དེར་ལྷན་ཅིག་སྤྱོད་པའི་
[36a.2]འཁོར་དང་བཅས་པ་རྣམས་ཉེ་བར་ལེགས་པར་འགྲོ་བའོ། །ཕྱིན་ནས་ཀྱང་སྤྱི་བོའི་སྟེང་དུ་ཐལ་མོ་སྦྱར་བ་བྱས་ནས་ཕྱག་འཚལ་ལོ། །དེ་ནས་ཕྱག་འཚལ་བའི་གསར་དུ་སྐྱེས་པ་དེ་ལ་མུ་སུ་ལུན་དྷས་ཚིགས་སུ་བཅད་པ་སྨྲས་པ་ཇི་ལྟར། ཚུལ་ཁྲིམས་ཡོན་ཏན་གསུམ་
[36a.3]ལྡན་པ། །གང་ཞིག་སྔོན་བྱས་པ་ཡི་ལས། །ལས་དེའི་རྣམ་པར་སྨིན་པ་ནི། །བདེ་བ་འདི་དག་ཉེ་བར་གནས། །བག་མེད་དབང་དུ་འགྲོ་བ་ཡིས། །དེ་ཟད་པར་ནི་མི་བྱའོ། །ཕྱིར་ཞིང་དགེ་བའི་ལས་གཞན་ཡང་། །རབ་ཏུ་བརྩོན་པས་དེ་དག་བྱ། །དགེ་བའི་ལས་རྣམས་བཟང་པོ་
[36a.4]ཡིན། །མི་དགེ་བ་ཡང་སྤང་བར་བྱ། །དགེ་དང་རྗེས་འབྲལ་བདེ་བའི་མཆོག །མི་དགེས་ཇི་བཞིན་དོན་མིན་ཡིན། །སྟོབས་དང་སྤྲོ་བ་མ་ལོག་པར། །མི་གང་དགེ་བའི་ལས་བྱེད་པ། །དེ་ནི་རྟག་ཏུ་བདེ་འགྱུར་དང་། །མྱ་ངན་འདའ་བར་འགྲོ་བ་ཡང་། །གང་ཞིག་བག་མེད་ཀུན་
[36a.5]རྙེད་ནས། །མི་གང་དགེ་ལ་མི་འཇུག་པ། །དེ་ནི་དགེ་བའི་ལས་ཀྱི་མཐའ། །ཟད་ནས་དམྱལ་བར་རྒྱུག་པ་ཡིན། །རབ་ཏུ་བརྩོན་པས་ལེགས་བྱས་པའི། །དགེ་བ་ཤིན་ཏུ་རྣམ་དག་གིས། །གང་ལ་སྡུག་བསྔལ་མི་དམིགས་པའི། །བསོད་ནམས་གོ་འཕང་དེ་འཐོབ་བོ། །གང་
[36a.6]ཡང་དབང་རྣམས་དབང་གིས་དང་། །ཡུལ་རྣམས་ལ་ཡང་དེ་བཞིན་ཏེ། །འཆིང་བ་ཀུན་གྱིས་དེ་བཅིངས་ནས། །འཁོར་བའི་ལམ་དུ་འཇུག་པ་ཡིན། །སྡིག་པའི་ཆོས་ཀྱིས་མ་གོས་པའི། །ལེགས་པར་སྦྱངས་པའི་གསེར་འདྲ་བ། །སྲིད་པའི་དགོན་པ་ལས་གྲོལ་ནས། །དེ་
[36a.7]ནི་ཀུན་ནས་བདེ་བར་གནས། །དོན་མིན་འདི་རྣམས་རྩ་བ་ནི། །གང་ཞིག་བག་མེད་རྗེས་སྟེན་པའོ། །དེ་ཉིད་སྤངས་པ་མཆོག་ཡིན་ཏེ། །སྐྱིད་ཆེན་ཐམས་ཅད་བྱེད་པ་ཡིན། །བདེ་དང་ཡང་དག་ལྡན་པ་ཡིན། །གསར་སྐྱེས་དེ་ནི་ཁྱོད་ཡིན་པས། །ཇི་ལྟར་ཆུ་ལ་ཉ་རྗེས་འགྲོ། །དེ་བཞིན་བློ་ཡིས་
[36b]
[36b.1]རྗེས་སུ་བསྒྲུབས། །མཐོ་རིས་བག་མེད་དབང་འགྲོ་དང་། །ལྷ་གང་བུད་མེད་དབང་སོང་བས། །དེ་ན་བུད་མེད་མེས་བསྲེགས་ནས། །རྟག་ཏུ་སྡུག་བསྔལ་སྐལ་ལྡན་ཡིན། །དེ་ཕྱིར་རབ་ཏུ་བརྩོན་པ་ཡིས། །ལྷས་ནི་བུད་མེད་ཡོངས་སྤང་བར། །བྱའོ་འདོད་པ་འཇིག་རྟེན་གྱི། །ཡིད་རྣམས་འཛིན་པའི་འཆིང་བ་ཡིན། །
[36b.2]དོན་དང་དོན་མིན་ལ་རྣམ་རྨོངས། །ཆོས་དང་ཆོས་མིན་ཡང་དེ་བཞིན། །སྐྱེས་བུ་སྐལ་བ་ཆུང་བ་ལ། །མྱ་ངན་འདས་པ་དེ་ལ་རིང་། །ལྕི་བ་ཡང་བ་དེ་ཉིད་ཤེས། །བརྟགས་པ་ཆོས་ཀྱི་སྤྱོད་ཡུལ་ཅན། །ཆོས་འདོད་འབྲས་བུ་འདོད་པ་ནི། །བདེ་བ་དེ་འདྲ་འཐོབ་པ་ཡིན། །དབང་པོ་
[36b.3]རྣམས་ཀྱིས་རྟག་ཏུ་ཡང་། །ཁྲིད་བྱེད་སེམས་ནི་གདུལ་དཀའ་བ། །ལེགས་པར་འཛིན་བྱེད་གང་འཛིན་པ། །བརྟེན་དེ་ཕ་རོལ་འགྲོ་བ་པོ། །ཡུལ་རྣམས་ལ་ནི་ཁྱབ་པའི་ཡིད། །ཐག་པས་གཡོ་བའི་ཡིད་འཛིན་པ། །བློ་ལྡན་ལེགས་པར་འཛིན་བྱེད་གང་། །ལྷ་དེ་འཇིག་རྟེན་མཁས་
[36b.4]པ་ཡིན། །ཉེ་བར་ལོངས་སྤྱོད་ཡིད་དགའ་བའི། །བདེ་བ་དུ་མ་ཐོབ་པ་ལ། །གང་ཞིག་འདོད་ལ་ཆགས་མིན་པའི། །མི་དེས་བདེ་ལེགས་ཐོབ་པར་འགྲོ། །དགེ་བའི་ལས་དེ་ཁྱོད་ཀྱིས་བྱས། །དགའ་བའི་ཡུལ་གྱི་ངམ་གྲོག་གི། །འཐབ་བྲལ་སྲིད་པ་ཁྱོད་ཀྱིས་ཐོབ། །ཡིད་ནི་བག་
[36b.5]མེད་མ་བྱེད་ཅིག །དེ་ལྟར་སྐྱེས་པ་དེ་ཡང་ནི། །བྱེ་བྲག་དེ་བཞིན་ཐེར་འབུམ་ཕྲག །ལྷ་དང་ལྷ་མོ་ཚོགས་ཉིད་ཀྱིས། །ལས་འབྲས་སྐལ་བ་དང་ལྡན་པ། །སེམས་ཀྱིས་ཡོངས་སུ་སྤྲུལ་པ་ཡི། །ལས་ཀྱི་འཕྱང་མོ་རྟོགས་པར་དཀའ། །གང་ལ་བརྟེན་ནས་འཁོར་བ་འདི། །
[36b.6]སྲོག་ཆགས་གཏི་མུག་གིས་བསླུས་སོ། །སྐྱེ་དང་འཆི་བའི་འཁོར་ལོ་ནི། །ཡན་ལག་བཅུ་གཉིས་ལ་སྤྱོད་པས། །འཇིག་རྟེན་འཁོར་ཞིང་འཁོར་བ་སྟེ། །འཁོར་བ་འདི་ནི་སེམས་ཀྱིས་བསླུས། །ལྷ་རྣམས་འདི་དག་ཐམས་ཅད་ཉིད། །སོང་ཞིང་འགྲོ་དང་འགྲོ་བ་ཡིན། །བཻ་དཱུརྱ་
[36b.7]རྩེ་དགའ་བ་དང་། །རྩེ་མོ་དགའ་བ་གནས་པ་ཡིན། །དེ་བཞིན་ནགས་ཀྱི་ཕྲེང་གཞན་ཡང་། །རི་རྣམས་དེ་དང་འདྲ་བ་ཡིན། །སྐྱེ་བོ་རྣམས་ནི་རྗེ་བར་འགྱུར། །ཚལ་དང་སྐྱེད་ཚལ་དགའ་བ་དང་། །ས་གཞིའི་ཆ་ཤས་ཐམས་ཅད་ནི། །འགྱུར་བ་མེད་པ་ཉིད་དུ་གནས། །སྐྱེ་
[37a]
[37a.1]བོ་རྣམས་ནི་སྣོར་བ་ཡིན། །ཡུ་བ་བཻ་དཱུརྱ་རང་བཞིན། །གསེར་གྱི་ཁྱད་པར་ཅན་དག་གི། །པད་མའི་རྫིང་རྣམས་དེ་ཁོ་ནས། །སྐྱེ་དགུ་རྣམས་ནི་རྗེ་བ་ཡིན། །མཚོ་དང་ཆུ་ཀླུང་དགའ་བ་ལ། །བྱ་ཡི་ཚོགས་ཀྱིས་ལེགས་བསྟེན་པ། །དེ་ཉིད་བཞིན་དུ་རྣམ་འགྱུར་
[37a.2]མེད། །སྐྱེ་བོ་འདི་རྣམས་ངེས་པར་རྗེ། །དེ་བཞིན་གཞལ་མེད་ཁང་རྣམས་དང་། །ཡང་ཐོག་རྩེ་ཡང་དེ་བཞིན་དུ། །འགྱུར་བ་མེད་པར་གནས་པ་ཉིད། །སྐྱེ་བོ་རྣམས་ནི་རྗེ་བ་ཡིན། །རྗེ་བར་བྱེད་པའི་འཕྱང་མོ་དང་། །ཡུལ་རྣམས་ཀྱིས་ཀྱང་བསླུས་པ་ལ། །དེ་ལྟ་ན་ཡང་འཇིག་རྟེན་གྱི། །
[37a.3]སྙིང་ལ་སྐྱོ་བའི་མིང་མི་སྐྱེ། །འཁོར་བ་ལ་ནི་རྒྱུ་བའི་སེམས། །གོམས་པའི་དབང་གིས་རྩུབ་འགྱུར་བའི། །སྡུག་བསྔལ་ཆེན་པོ་གཞན་གང་ནི། །སྙིང་གིས་ཚོར་བ་མ་ཡིན་ཏེ། །ཕྱུགས་ཞགས་ཁྲིམས་ཀྱི་ཁོག་ཚེ་ཡི། །འཆིང་བ་ཇི་བཞིན་འགའ་མེད་པས། །རེ་རེ་ཞིང་ནི་ཀུན་གསོད་པ། །
[37a.4]ལྷག་མ་རྣམས་ལ་འཁྲུལ་པ་མེད། །ཅེས་སོ། །དེ་ལྟར་མུ་སུ་ལུན་དྷ་དེས་ཆོས་ཀྱིས་ཁོང་བརྣངས་པའི་ཡིད་ཀྱིས་རྗེས་སུ་གདམས་སོ། །གདམས་ནས་ཀྱང་སླར་ཡང་ལྷ་བརྒྱ་སྟོང་དུ་མས་རྗེས་སུ་འབྲང་བར་གྱུར་པས་ཨུད་པ་ལ་དམར་པོ་དེ་ལས་གཞན་འཇིག་རྟེན་ཐམས་ཅད་པ་ཞེས་བྱ་
[37a.5]བའི་རིའི་རྩེ་མོ་དེར་རྗེས་སུ་འགྲོ་བར་བྱེད་དོ། །རྩེ་མོ་འཇིག་རྟེན་ཐམས་ཅད་པ་དེ་ཡང་དཔག་ཚད་ལྔ་བརྒྱར་རིན་པོ་ཆེ་བདུན་གྱི་རང་བཞིན་གྱི་རིགས་དང་ལྡན་པ། འབབ་ཆུ་དང་མཚེའུ་དང་། པད་མའི་རྫིང་བུ་དང་། ནགས་ཚལ་དང་། སྐྱེད་མོས་ཚལ་དང་། མེ་ཏོག་དང་། བྱའི་ཚོགས་
[37a.6]རྣམས་ཀྱིས་ཀུན་ཏུ་གང་བ་ཡོན་ཏན་དུ་མ་ཕུན་སུམ་ཚོགས་པ་དང་། རིའི་ཡན་ལག་དང་ཉིང་ལག་རྣམས་ཡོན་ཏན་ཐམས་ཅད་དང་ལྡན་པ། འབབ་ཆུ་དང་མཚེའུ་དུ་མ་ཕུན་སུམ་ཚོགས་པ་དེར་མུ་སུ་ལུན་དྷ་འདིས་སླེབ་པ་དང་དགའ་བས་རྣམ་པར་རྒྱུ་བར་བྱེད་དོ། །འཇིག་རྟེན་
[37a.7]ཐམས་ཅད་ཀྱི་རིའི་རྩེ་མོ་དེ་ན་ཡང་དཔག་ཚད་ལྔ་བརྒྱར་དགའ་བ་འདི་ལྟ་བུ་རྣམས་ཡོད་པ་ལ་འདི་ལྟ་སྟེ། རྩེ་མོ་དེའི་རྩ་བའི་ཉེ་འཁོར་རྣམས་ན་མཐོང་ན་དགའ་བ་ཞེས་བྱ་བའི་རྫིང་བུ་དེ་རྣམས་ཀྱིས་རྩེ་མོ་དེ་ཡོངས་སུ་བསྐོར་ནས་དེའི་དབུས་ན་རྭ་བཞིན་དུ་རྩེ་མོ་འདི་ལེགས་པར་གནས་སོ། །
[37b]
[37b.1]འདི་ལ་རིན་པོ་ཆེ་སྣ་བདུན་གྱི་རང་བཞིན་ཁོར་ཡུག་ཏུ་བྱས་པའི་བང་རིམ་རྣམས་ཡོད་དོ། །དེས་རྩེ་མོ་འདིའི་མཆོག་དེ་ཀུན་ནས་སྣང་བར་འགྱུར་རོ། །ཉེ་འཁོར་ཀུན་ལས་དཔུང་པ་ལྟར་མཐོ་བར་གྱུར་པས་ལྷའི་འཇིག་རྟེན་ལས་དེ་དཔག་ཚད་ལྔ་བརྒྱས་མཐོ་བ་རྩེ་མོ་དེའི་ཉེ་འཁོར་རྣམས་ན་ཡང་
[37b.2]སྟེགས་བདུན་རྒྱན་གྱི་རང་བཞིན་སྣང་བར་བྱས་ཏེ་བརྟོལ་བར་གྱུར་ནས་རྣམ་པར་གནས་པར་གྱུར་པ་ལ་འདི་ལྟ་སྟེ། གསེར་གྱི་རང་བཞིན་གྱི་སྟེགས་བུ་དང་། དངུལ་གྱི་རང་བཞིན་གྱི་སྟེགས་བུ་དང་བཻ་དཱུརྱའི་རང་བཞིན་གྱི་སྟེགས་བུ་དང་ཨིན་དྲ་ནཱི་ལའི་རང་བཞིན་གྱི་སྟེགས་བུ་དང་། 
[37b.3]སྤུག་གི་རང་བཞིན་གྱི་སྟེགས་བུ་དང་པད་མ་རཱ་གའི་རང་བཞིན་གྱི་སྟེགས་བུ་དང་། དབྱིག་གི་རང་བཞིན་གྱིས་ཡོངས་སུ་བསྐོར་བའི་སྟེགས་བུ་དེ་རྣམས་ཀྱིས་དེའི་ཉེ་འཁོར་ཡོངས་སུ་ཁྱབ་པ་མཆོག་ཏུ་རྒྱ་ཆེ་ཞིང་མཛེས་པའི་མཆོག་ཏུ་དགའ་བར་གྱུར་པའི་ལྷ་དང་ལྷ་མོའི་ཚོགས་ཀྱིས་གང་བ་
[37b.4]མཐོང་ཞིང་ཐོས་ན་མཆོག་ཏུ་ཡིད་འཕྲོག་པ་རིན་པོ་ཆེའི་མཆོག་དང་ལྡན་པས་ཤིན་ཏུ་རྣམ་པར་གསལ་ལོ། །དེ་ནས་འཐབ་བྲལ་བའི་ལྷ་རྣམས་ཀྱི་མངའ་བདག་མུ་སུ་ལུན་དྷ་གང་ན་འཇིག་རྟེན་ཐམས་ཅད་པ་དེར་ལྷ་བརྒྱ་སྟོང་དུ་མས་ཡོངས་སུ་བསྐོར་ནས་སོང་ངོ་། །ལྷ་ཁྲག་ཁྲིག་དུ་མས་རྩེ་
[37b.5]མོ་ཀུན་ནས་མཐོང་ངོ་། །མཐོང་ནས་ཀྱང་འདི་སྐད་བརྗོད་དེ། འཐབ་བྲལ་འཇིག་རྟེན་མ་ལུས་ལས། །དཔུང་པ་བཞིན་འདིར་མཐོན་པོར་སྣང་། །འཇིག་རྟེན་ཐམས་ཅད་ལ་རྟག་ཏུ། །ལྷ་ཚོགས་འཇིག་རྟེན་རྣམས་ཀྱིས་བསྟེན། །རྣམ་པར་སྣང་བྱེད་རི་ཡི་མཆོག །རིན་ཆེན་ལྡན་པ་བཞིན་
[37b.6]དུ་སྣང་། །རབ་ཏུ་དང་བའི་ཆུ་དང་ནི། །པད་མའི་རྫིང་བུ་ཡང་དག་ལྡན། །ནགས་དང་ཉེ་ནགས་དགའ་བ་ལ། །བྱ་དང་རི་དགས་དག་གིས་བསྟེན། །དགའ་ལྡན་རི་ཕུག་རྒྱ་ཆེན་ཅན། །ནམ་མཁའ་བརྟོལ་ནས་མཐོན་པོར་གནས། །ལྷ་རྫས་ཕྲེང་བས་བརྒྱན་པ་ཡི། །ལྷ་རྣམས་
[37b.7]རྟག་ཏུ་སྟེན་འགྱུར་ཏེ། །གླུ་གར་རབ་ཏུ་དགའ་བ་དང་། །ལྷ་རྣམས་དག་ནི་ཐམས་ཅད་ཀྱིས། །རྔ་སྐད་ཡན་ལག་ལྔ་པས་ནི། །དགའ་བ་བཞིན་དུ་མཚོན་པར་བྱེད། །དགའ་བ་ཆེན་པོའི་རྩེ་མོ་འདི། །འོད་ཀྱི་ཕྲེང་བས་ཀུན་ཏུ་ཁྱབ། །ལས་རྣམས་ཡོན་ཏན་གསུམ་ལྡན་པའི། །
[38a]
[38a.1]ལེགས་པར་བྱས་པ་མཛེས་པ་འདི། །ཉེ་འཁོར་གང་ལ་ཀུན་བརྟེན་ནས། །ལྷ་ཡི་ཚོགས་ནི་རྩེ་བྱེད་པར། །བདག་ཅག་ཀྱང་ནི་དེར་བརྟེན་ལ། །རྣམ་མང་བདེ་ལ་བདག་དགའ་བྱ། །འདོད་ལྡན་རྣམ་ཉིད་བདེ་དོན་དུ། །ས་འདི་ཀུན་ནས་གནས་པ་ཡིན། །འཆི་འཕོ་
[38a.2]ཉིད་དང་སྐྱེ་བ་རྣམས། །དེ་བཞིན་ལྷ་འདི་རྣམས་བྱིས་པ། །བག་མེད་པས་ཕྲོགས་སེམས་ཅན་རྣམས། །འཆི་བདག་ཤེན་པའི་དབང་གིས་འགྲོ། །ངེས་པར་འཁྲུལ་པ་དང་བྲལ་བར། །འཆི་བ་ཕྱུགས་བཞིན་རྟོགས་པ་མིན། །དེ་ལྟར་མུ་སུ་ལུན་དྷ་དེས་འཇིག་རྟེན་ཐམས་ཅད་པའི་རྩེ་མོ་
[38a.3]མཐོང་བ་དང་མཆོག་ཏུ་དགའ་བའི་ལྷ་དང་ལྷ་མོ་བརྒྱ་སྟོང་བྱེ་བ་ཁྲག་ཁྲིག་ཕྲག་དུ་མས་ལེགས་པར་གང་བ་ཡུལ་དུ་མ་ལ་རབ་ཏུ་ཆགས་པའི་ཡིད་ཅན་རྣམས་མཐོང་བ་དང་ལས་ཀྱི་འབྲས་བུའི་དེ་ཁོ་ན་ཉིད་མ་མཐོང་བའི་ལྷ་རྣམས་མཐོང་བ་དང་། བག་མེད་པའི་གནས་པས་སྲེད་པའི་སྦྱོར་བ་དང་
[38a.4]ལྡན་པ་ནི་ངོམས་པ་མེད་པས་འདོད་པའི་མེས་ཚིག་པར་གྱུར་པ་རྣམས་མངོན་པར་མཐོང་ནས་ཐུགས་རྗེས་རྗེས་སུ་བརྩེ་བས་ཀྱང་ཚིགས་སུ་བཅད་པ་རྣམས་བརྗོད་དོ། །བརྗོད་ནས་ཀྱང་ཕྱིར་ཡང་གང་ན་འཇིག་རྟེན་ཐམས་ཅད་ཡོད་པ་དེར་ཉེ་བར་ལེགས་པར་སོང་ངོ་། །ཡང་ངེས་པ་ཁོ་ནར་ལས་
[38a.5]ཀྱི་འབྲས་བུ་ལ་ཉེ་བར་ལོངས་སྤྱོད་པས་མྱོང་བར་འགྱུར་བ་ངེས་པས་ཁྲིད་ནས་དགའ་བའི་གཡོ་བར་གྱུར་པས་དེ་ཡང་ལྷ་བརྒྱ་སྟོང་དུ་མས་ཡོངས་སུ་བསྐོར་ནས་གཞན་ཡང་དེ་ཉིད་ཀྱི་སྐྱེད་མོས་ཚལ་གྱི་ལྟད་མོ་ལ་འཇུག་ཅིང་རྩེ་མོ་ལ་འཁོད་དོ། །དེ་དག་རྣམས་མཐོང་ནས་ཀྱང་ལྷ་གང་དག་འདོད་པའི་ཡོན་
[38a.6]ཏན་ལྔ་དང་ལྡན་པས་དེའི་ཚེ་རྩེ་མོ་དེ་ལ་དགའ་དགུར་ཀུན་ཏུ་སྤྱོད་ཅིང་དགའ་བའི་ཟས་ཀྱིས་རྣམ་པར་རྒྱུ་བ་རྣམས་འགའ་ཞིག་ནི་ནམ་མཁའི་དཀྱིལ་དུ་བྱུང་ནས་རབ་ཏུ་གནས་སོ། །གཞན་ནི་རྣམ་པ་སྣ་ཚོགས་པའི་ཕྲེང་བ་དང་བྱུག་པས་ལུས་བྱུག་གོ། །གཞན་ནི་བྱའི་རང་བཞིན་གྱི་
[38a.7]གཞལ་ཡས་ཁང་གི་ནམ་མཁའ་ལའོ། །གཞན་ནི་ལྷན་ཅིག་སྤྱོད་པས་ཡོངས་སུ་བསྐོར་ནས་གང་ན་འཐབ་བྲལ་གྱི་མངའ་བདག་ཡོད་པ་དེར་འགྲོ་བར་འགྱུར་རོ། །གཞན་ནི་རྔ་སྐད་ཡན་ལག་ལྔ་པ་རྗེས་སུ་ཆགས་པས་དེ་གང་གིས་འདོད་པ་ཀུན་ཏུ་སྐྱེད་པས་ཡོངས་སུ་སྐོར་ཞིང་
[38b]
[38b.1]ལྷན་ཅིག་སྤྱོད་པ་རྣམས་ཀྱང་རྒྱན་དང་ཆ་ལུགས་དུ་མའི་གཟུགས་འཛིན་པ་མང་པོ་རྣམས་ཀྱིས་ཡོངས་སུ་བསྐོར་ནས། གང་ན་རྒྱལ་པོ་དེ་འོང་བར་གྱུར་པ་དེར་འགྲོ་བར་འགྱུར་རོ། །ལྷ་གཞན་ནི་རང་ཉིད་ཁོ་ན་ལྷའི་རྙིང་པ་མེད་པ་མེ་ཏོག་ལྷ་རྫས་ཀྱི་དྲི་དང་ལྡན་པའི་མེ་ཏོག་གི་ཆར་འབེབས་
[38b.2]པར་འགྱུར་ཞིང་གང་ན་འཐབ་བྲལ་བའི་མངའ་བདག་འོང་བར་གྱུར་པ་དེར་ཉེ་བར་ལེགས་པར་འགྲོ་བའོ། །ཡང་ལྷ་གཞན་ནི་གསེར་གྱི་རྔ་ཆེན་པོ་དང་པི་བང་དང་ཁར་རྔ་དང་སིལ་སྙན་དང་། གཞན་གྱི་སྒྲ་སྙན་པ་དང་གླུ་ལེན་པ་དང་ལྡན་པས་གང་ན་འཐབ་བྲལ་བའི་བདག་པོ་མུ་སུ་ལུན་དྷ་འོང་བ་དེར་
[38b.3]ཉེ་བར་འགྲོ་བའོ། །ཡང་ལྷ་གཞན་མེ་ཏོག་དྲིར་ལྡན་ཆེན་པོའི་ཆང་གིས་མིག་རྣམ་པར་འགྱུར་བ་རྣམས་ལྷ་རྫས་ཀྱི་ཕྲེང་བ་ཐོགས་ནས་ནམ་མཁའ་ལ་གནས་པའི་གོས་རླུང་གིས་རྣམ་པར་གཡོ་བར་གྱུར་པས་གང་ན་འཐབ་བྲལ་གྱི་བདག་པོ་དེ་ཡོད་པར་ཉེ་བར་འགྲོ་བར་འགྱུར་རོ། །ཡང་
[38b.4]ལྷ་གཞན་ནི་ནམ་མཁའི་དབྱིངས་སུ་འཕགས་ནས་འཐབ་བྲལ་གྱི་མངའ་བདག་མུ་སུ་ལུན་དྷ་གང་ན་བ་དེར་འགྲོའོ། །དེ་ལྟར་ལྷ་དུ་མ་རྣམས་རྒྱན་དང་ཆ་བྱད་དུ་མ་དང་གཟུགས་དུ་མ་རྣམས་ཀྱིས་ཏེ། ཇི་ལྟར་ལས་དམན་པ་དང་འབྲིང་དང་ཁྱད་པར་དུ་འཕགས་པས་གཟུགས་དང་ཆ་
[38b.5]བྱད་དང་རྒྱན་དང་ལྡན་པ་རྣམས་གང་ན་འཐབ་བྲལ་གྱི་མངའ་བདག་དེ་ཡོད་པ་དེར་མཆོད་པ་རྣམས་བྱ་བའི་རྒྱུ་མཚན་གྱིས་སོ་སོ་ནས་ཉེ་བར་ལེགས་པར་འགྲོ་བའོ། །དེ་ནས་ལྷའི་རྒྱལ་པོ་དེ་ལྷའི་ཚོགས་ཐམས་ཅད་ཀྱིས་མངོན་པར་བསྟོད་པར་གྱུར་ཅིང་གང་ན་རྩེ་མོ་དེ་ཡོད་པ་དེར་ལེགས་
[38b.6]པར་ཕྱིན་ནོ། །རྩེ་མོ་དེ་ཡང་ཕྱིར་ཞིང་ཉིད་དུ་ཤིན་ཏུ་དགའ་བར་ལྷའི་རྒྱལ་པོ་དེས་མངོན་པར་མཐོང་བར་འགྱུར་རོ། །མངའ་བདག་དེས་སེམས་ཅན་རྣམས་ལ་འདོད་པའི་ཡོན་ཏན་དང་ལྡན་པའི་ཡུལ་ལྔའི་བདེ་བ་ལ་ཉེ་བར་ལོངས་སྤྱོད་པར་བྱེད་དེ། དཔེ་མེད་པ་རྣམ་པ་དུ་མའི་ལྷ་རྫས་རྣམས་
[38b.7]ལེགས་པར་བྱས་པའི་ལས་ཀྱི་མཐུས་ཉི་མ་རེ་རེ་ལ་འཕེལ་བར་འགྱུར་བའི་ནགས་དང་ཉེ་བའི་ནགས་དང་། མཚེའུ་དང་པད་མའི་ནགས་ལ་འདོད་པ་དུ་མ་ལོངས་སྤྱད་ནས་ལྷ་རྣམས་དང་ལྷན་ཅིག་རྩེས་པར་གྱུར་པས་འཐབ་བྲལ་གྱི་མངའ་བདག་དེ་གང་ན་འཇིག་རྟེན་ཐམས་ཅད་པའི་རྩེ་མོའི་
[39a]
[39a.1]སྟེང་གིས་ཡོད་པ་དེར་ཉེ་བར་ལེགས་པར་འགྲོ་བར་འགྱུར་རོ། །ལྷའི་ཚོགས་ཆེན་པོས་ཡོངས་སུ་བསྐོར་ནས་ལེགས་པར་བྱས་པའི་ལས་ཀྱི་སྟོབས་ཀྱིས་དང་། ཐབས་མ་ཡིན་པའི་སྒོ་ཀུན་ཏུ་འབྱུང་བའི་སྟོབས་ཀྱིས་ཀྱང་ཇི་སྲིད་ཀྱི་བར་དུ་ལྷའི་བུ་མོ་རྣམས་འཆི་འཕོ་བར་འགྱུར་
[39a.2]བ་མཐོང་བ་དེ་དག་གི་སྔ་རྟགས་གསར་པར་གྱུར་པ་ནི་འཆི་བའི་དུས་ན་འདི་ལྟ་སྟེ། ནུ་མ་དག་རྙིད་པར་འགྱུར་རོ། །གཉེར་མ་སྐྱེ་བའི་ངོ་བོས་མཚོན་པར་བྱེད་པ་དང་། གཡོ་བར་གྱུར་པས་ཀྱང་ཡིན་གྱི་རེག་པས་མེ་ཏོག་བཅིངས་པ་རྣམ་པར་ཉིལ་བ་འབའ་ཞིག་ཏུ་ནི་མ་ཟད་དེ། མགོ་ལ་མེ་
[39a.3]ཏོག་དམར་པོ་གང་དག་བཅིངས་ནས་ཡོད་པ་དེ་དག་སེར་པོར་འགྱུར་རོ། །གཞན་ཡང་འཆི་འཕོ་བའི་རྟགས་སུ་གྱུར་པ་ལ་འདི་ལྟ་སྟེ། ཡང་དག་པ་མ་ཡིན་པའི་འགྲོ་བའོ། །གཞན་ཡང་འཆི་འཕོ་བའི་རྟགས་ཡོད་པ་ནི་འདི་ལྟ་སྟེ། རླུང་གིས་གོས་འདེགས་ཤིང་མ་བཏགས་པའི་
[39a.4]གོས་རྣམས་ཀྱང་བཏགས་པར་འགྱུར་བ་དང་། རེག་བྱ་རྩུབ་པོར་ཡང་འགྱུར་རོ། །གཞན་ཡང་ལྷའི་བུ་མོ་རྣམས་འཆི་འཕོ་བའི་རྟགས་ཡོད་པ་ནི་འདི་ལྟ་སྟེ། ནམ་མཁའ་ལ་འགྲོ་བར་བྱེད་པ་ན་ངལ་བར་འགྱུར་རོ། །ཇི་ལྟར་ཆུ་ལུས་ཀྱི་སྟེང་དུ་འབྱུང་བར་བྱེད་དོ། །རབ་ཏུ་དང་བ་
[39a.5]ཡང་ཤིན་ཏུ་རྙོག་པར་འགྱུར་རོ། །གཞན་ཡང་འཆི་འཕོ་བའི་ལྟས་སུ་གྱུར་པ་ནི་དཔེར་ན་ཤིང་ལ་མེ་ཏོག་འགའ་ཞིག་གི་དོན་དུའམ་འབྲས་བུའི་དོན་དུ་ཉེ་བར་རེག་པ་ན་ཤིང་དེ་ཤིན་ཏུ་རིང་བར་འགྱུར་རོ། །རེག་པར་ནུས་པ་ཡང་མ་ཡིན་ནོ། །ལྷ་གང་ཞིག་ལ་རྣ་བ་གཏོད་པས་རྗེས་སུ་
[39a.6]ཆགས་པར་གྱུར་པ་དེ་ལས་འདོད་ཆགས་དང་བྲལ་བར་འགྱུར་རོ། །གཟུགས་ངན་པར་ཡང་མཐོང་ངོ་། །གཞན་ཡང་འཆི་འཕོ་བའི་རྟགས་སུ་གྱུར་པ་ནི་ལྷ་མོའི་སྐྲ་རྣམས་རླུང་གིས་ཀུན་ནས་སྐྱོད་པར་བྱེད་པ་དང་རྩུབ་པར་ཡང་འགྱུར་རོ། །འཆི་བའི་རྟགས་དེ་དག་རྣམས་ནི་མི་
[39a.7]རྣམས་ཀྱི་རྩིས་ཀྱིས་ཇི་སྲིད་ལོ་སྟོང་གི་བར་དུ་འགྱུར་རོ། །དེ་ནི་དེ་དག་རྣམས་ཀྱི་རྩིས་ཀྱིས་ཉི་མ་བཅུའོ། །དེའི་རྗེས་ཐོགས་སུ་འཆི་འཕོ་བའི་རྟགས་སུ་གྱུར་པ་རྣམས་ནི་ལྷ་དེ་དག་རྣམས་ཀྱི་དེ་དག་ལས་ཉིས་འགྱུར་དུ་འཆི་འཕོ་བའི་རྟགས་གང་དག་གི་རྗེས་ལ་འཆི་བར་འགྱུར་བ་སྟེ་ལྷ་རྣམས་
[39b]
[39b.1]རྟག་ཏུ་འདོད་པ་ལ་ཤིན་ཏུ་རྣམ་པར་ཆགས་པས་ཡིད་ཀུན་ཏུ་གནས་པའི་སེམས་པའི་ཡིད་ཅན་དུ་འགྱུར་བ་རྣམས་ཀྱི་རྟགས་ནི་འདི་ལྟ་སྟེ། ལྷ་དེ་དག་རྣམས་ཀྱིས་ས་ལ་འགྲོ་བ་ན་ས་རྩུབ་པར་གྱུར་ཏེ། མནན་ན་ནེམ་ལ་བཏེག་ན་འཕར་བར་ས་གཞི་མི་འགྱུར་རོ། །གཅིག་པུ་ཅིག་མངོན་པར་
[39b.2]དགའ་བའི་ལྷ་མོ་གཉིས་དང་ཉེ་བར་འདྲེ་བར་མི་བྱེད་དོ། །གཞན་ཡང་དེའི་སྐད་ཅིག་ལ་འཆི་འཕོ་བ་ཤིན་ཏུ་ཉེ་བའི་ལྟས་ཡོད་དེ། དཔེར་ན་མི་འདོད་བཞིན་དུ་ས་གཞི་འགུལ་བར་འགྱུར་རོ། །གཞན་ཡང་ཉེ་བར་འཆི་འཕོ་བའི་རྟགས་ཡོད་དེ། དཔེར་ན་གླུ་རྩེད་ཀྱི་གླུ་བརྗེད་པ་དང་ཇི་ལྟ་བ་
[39b.3]བཞིན་དུ་ཞུགས་པ་རྣམས་འགའ་ཞིག་ཀྱང་ཉེ་བར་མཐོང་བར་མི་འགྱུར་རོ། །གླུ་མཁན་དང་གར་དང་གླུ་རྣམས་ཇི་སྟེ་ལས་ཀྱི་ཁྱད་པར་ལས་ལྷ་མོ་རྣམས་ཀྱིས་ལེགས་པར་ཤེས་པ་གྱུར་པ་དེ་ཁོ་ན་བཞིན་ལས་ཡོངས་སུ་ཟད་པས་བརྗེད་པར་ཡང་འགྱུར་རོ། །གཞན་ཡང་དེ་དང་འབྲེལ་བར་
[39b.4]འཆི་འཕོ་བའི་རྟགས་སུ་གྱུར་པ་ནི་གལ་ཏེ་པད་མའི་རྫིང་བུའམ། མཚེའུ་འམ་འབའ་ཆུ་ལ་ཡང་བསྙེན་པ་ན་དེ་ལ་སྐྱེ་བ་གང་དུ་སྐྱེ་བར་འགྱུར་བའི་རྣམ་པ་དེ་ལྟ་བུ་ཉིད་ཀྱི་གཟུགས་ཆུ་ལ་མཐོང་ངོ་། །གཞན་ཡང་དེ་མ་ཐག་ཏུ་འཆི་འཕོ་བའི་ལྟས་ཡོད་དེ། གང་ཡང་འདི་རྒྱན་བཏགས་
[39b.5]པར་གྱུར་པ་རྣམས་ལ་དཔུང་རྒྱན་དང་མགུལ་རྒྱན་དང་། རྩིབ་ལོགས་ཀྱི་རྒྱན་ལ་སོགས་པ་ཀུན་ལྕི་བར་འགྱུར་རོ། །གཞན་ཡང་དེ་མ་ཐག་ཏུ་འཆི་འཕོ་བའི་རྟགས་ཡོད་པ་ལ། འདི་ལྟར་གང་ན་འདུག་པའི་སྟན་གྱི་མཆོག་དེ་ཁ་དོག་རྣམས་ཉམས་པའི་རྣམ་པར་འགྱུར་བ་འབྱུང་
[39b.6]སྟེ། གལ་ཏེ་གསེར་རམ། གལ་ཏེ་བཻ་ཌཱུརྱའི་རང་བཞིན་ནམ། ཨིན་དྲ་ནཱི་ལའི་རང་བཞིན་ཡིན་པ་ལས་དེ་དག་ཐམས་ཅད་ཤིང་གི་རང་བཞིན་དུ་འགྱུར་རོ། །གཞན་ཡང་དེ་མ་ཐག་ཏུ་འཆི་འཕོ་བའི་མཚན་མར་གྱུར་པ་ལ། འདི་ལྟར་གསར་དུ་སྐྱེས་པའི་མཚེའུ་ནི་ཕྱིན་ཅི་ལོག་ཏུ་
[39b.7]མཐོང་ངོ་། །གཞན་ཡང་རྗེས་ཉིད་དུ་འཆི་བའི་དུས་ཀྱི་ཡིན་པའི་འཆི་འཕོ་བར་འགྱུར་བའི་རྟགས་ནི་མཆོག་ཏུ་འཇིགས་སུ་རུང་བ་འདི་ལྟ་སྟེ། རྔུལ་ལུས་པོ་ཐམས་ཅད་ནས་འཛག་པ་ནི་ཇི་ལྟར་མི་རྣམས་བཞིན་ནོ། །གཞན་ཡང་འཆི་འཕོ་བའི་རྟགས་སུ་གྱུར་པ་ལ་དཔེར་ན་ལྷའི་རིགས་
[40a]
[40a.1]འདི་དག་རྣམས་མ་ལུས་པ་འཁོར་བར་བྱེད་དོ། །འཁོར་ལོ་ལ་ཞོན་པ་བཞིན་དུ་འཁོར་བར་གྱུར་ནས་སྟོང་པར་མཐོང་ངོ་། །དབང་པོ་ཐམས་ཅད་ལ་ཡང་ཡུལ་དེས་གནོད་པར་འགྱུར་རོ། །དགའ་བ་མེད་པར་ཡང་འགྱུར་བ་དང་། སྙིང་མི་དགའ་བ་རྣམས་ལ་
[40a.2]དམིགས་པར་འགྱུར་རོ། །འདིའི་སྲོག་གི་སྒོ་ལྟ་བུར་གྱུར་པའི་ལས་རྣམས་གང་གི་ཚེ་ཡང་སྐྱེ་བ་གཞན་དུ་སྐྱེ་བར་འགྱུར་བ་ན་དེ་དང་རྗེས་སུ་འཐུན་པའི་སྣང་བ་ཡང་ཀུན་ཏུ་འབྱུང་སྟེ་སྔར་བཞིན་ནོ། །ལྷའི་བུ་མོ་དེ་ཡང་སེམས་མཆོག་དང་བཅས་པའི་དབང་གིས་དེ་བཞིན་དུ་སྲིད་པ་བར་མ་
[40a.3]དོ་ཡིན་ཏེ། དེ་ལྟར་ལྷའི་བུ་མོ་རྣམས་འཆི་འཕོ་བ་མངོན་པར་མཐོང་ཞིང་མཆོག་ཏུ་ཡིད་ཀྱང་བྱུང་ལ་ལྷའི་བུ་མོ་དག་ལོག་པར་ལྟུང་བ་ཡང་མངོན་པར་མཐོང་ནས་ཚིགས་སུ་བཅད་པ་བརྗོད་པ་ཇི་ལྟར། བུད་མེད་འཇིག་རྟེན་འཆིང་བྱེད་ཡིན། །སླུ་བྱེད་འཐབ་མོ་འཕེལ་བྱེད་ཡིན། །ཆོས་
[40a.4]མིན་ལོག་པར་ལྟུང་རྣམས་ཀྱི། །སྐྱོན་རྣམས་གཞི་ཡང་རྟག་ཏུ་ཡིན། །མི་རྣམས་འཆིང་བ་གང་དེ་རྣམས། །བུད་མེད་ཆགས་དབང་འགྲོ་བས་ཡིན། །དེ་ལྟར་འཆི་བདག་དམག་གི་སྡེས། །སྟོབས་རབ་ཀྱིས་ནི་ཤིན་ཏུ་འཇོམས། །འཇོ་སྒེག་སྨིན་མ་བསྐྱོད་སོགས་པས། །མི་རྨོངས་
[40a.5]མོ་རྣམས་ཀྱིས་སླུས་ནས། །རང་གི་ལས་འབྲས་སྐལ་བ་ཡིས། །འཆི་བདག་དུས་སུ་འབྲོས་པ་ཡིན། །པད་རྫིང་ཉེ་ནགས་བྲག་རྣམས་དང་། །ཆུ་ཀླུང་དང་ནི་ཆུ་བཤལ་ལ། །རྩེད་མོ་མང་དུ་རྩེ་བྱས་ནས། །བུད་མེད་སྡུག་ཀུན་དེ་གར་སོང་། །ངེས་པར་ཡང་ནི་འཆི་བ་དང་། །ངེས་
[40a.6]པར་ཡང་ནི་རྣམ་པར་བྲལ། །དེ་ལྟར་ཡིན་ཡང་སྐྱེས་བུ་རྣམས། །རྟག་ཏུ་ཆགས་པའི་དབང་གིས་འགྲོ། །སྲེད་པ་རྣམས་ཀྱིས་ལན་མང་དུ། །འཇིག་རྟེན་ཐམས་ཅད་རྣམ་ཉམས་བྱས། །གང་དག་བུད་མེད་འཆིང་བ་འདི། །རྨས་ཆེན་བཟོད་པར་དཀའ་བ་ཡིན། །གང་ཡང་འཇིག་རྟེན་
[40a.7]འཆིང་བ་འདི། །འདོད་པའི་འདོད་ཆགས་རང་བཞིན་ཆེ། །དེ་ལྟར་གཞན་ཡང་རྩོལ་བས་ནི། །རྣམ་པར་དཔྱད་ན་རྙེད་འགྱུར་བ། །འདོད་པའི་མདའ་ཡིས་རྣམ་དུ་མར། །མི་བཅོས་ནས་ནི་དེ་གར་སོང་། །བུད་མེད་འདོད་པའི་དབང་འགྲོ་བས། །རང་ཉིད་ཀྱིས་ནི་གཞན་རྒྱལ་བྱེད། །དེ་
[40b]
[40b.1]ལྟར་འཐབ་བྲལ་གྱི་མངའ་བདག་མུ་སུ་ལུན་དྷ་དེས་མངོན་པར་མཐོང་ཞིང་འཆི་འཕོ་བའི་འཇིགས་པ་བཟློག་པར་མི་ནུས་པ་དུ་མ་ཁ་ནས་བརྗོད་ནས་ངེས་པར་འགྱུར་བའི་སྐལ་བ་ཅན་མངོན་པར་མཐོང་ལ། གང་ལྷ་དེ་དག་འདོད་པའི་ཡོན་ཏན་ལྔ་དང་ལྡན་པ་རྣམ་པ་དུ་མར་རྩེ་དགའ་ལ་འཆི་
[40b.2]འཕོ་བའི་འཇིགས་པ་རྟོགས་པར་མི་འགྱུར་བ་རྣམས་ཕྱུགས་དང་མཚུངས་པར་རྟོགས་ནས། ཀྱེ་མ་འཆི་བ་དང་ཉེ་བ་ལ་ཇི་ལྟར་འདི་དག་རྣམས་འཇིགས་པ་ཀུན་ཏུ་སྐྱེ་བར་མི་འགྱུར། དེས་དེ་ལྟར་ཡིད་ལ་བསམས་ནས་འཇིགས་པའི་ཡིད་ཀྱང་དྲག་པོར་བྱས་ཀྱང་གཞན་དག་རྣམས་
[40b.3]ལ་འཆི་འཕོ་བའི་འཇིགས་པ་དེ་གོ་བར་བྱེད་ནུས་པ་ཡང་མ་ཡིན་ནོ། །ཡུལ་དང་དུས་མ་ཡིན་པར་ཆོས་བཤད་པའི་རྒྱུ་མཚན་གྱིས་ཀྱང་མང་བར་འགྱུར་བའི་ཕྱིར་ཏེ། ལྷ་དེ་དག་ཐམས་ཅད་ཀྱང་ཡུལ་རྣམས་ལ་མཆོག་ཏུ་འཛིན་པ་དང་། ཡིད་ཀྱང་དེ་ལ་སོང་བ་སྟེ་དུས་མ་ཡིན་པར་དེ་དག་
[40b.4]རྣམས་ལ་གཞུག་པར་བྱ་བར་མི་ནུས་པའི་ཕྱིར་རོ། །དེ་ནས་དེའི་ནང་འཇིགས་པར་བྱས་ནས་ཕྱིར་ཡང་ལྷ་དེ་དག་རྣམས་རྗེས་སུ་འཇུག་པར་བྱ་བའི་དོན་དུ་རྣམ་པ་དུ་མར་རྩེ་དགའ་ཞིང་ཀུན་ཏུ་ཡང་སྤྱོད་དོ། །དེ་ནས་ལྷ་དེ་འཇིག་རྟེན་ཐམས་ཅད་པའི་རྩེ་མོ་དེ་ལ་ལྷ་གང་དག་ཆེས་མངོན་པར་
[40b.5]དགའ་བར་གྱུར་པའི་པད་མ་དང་། མེ་ཏོག་གི་ཚལ་དང་། ཉེ་བའི་ཚལ་དགའ་བ་དེ་དག་ལ་ལྷ་དང་ལྷ་མོ་ཕན་ཚུན་ལྷན་ཅིག་འགྲོགས་པར་གྱུར་པ་དེ་ལ་སོང་བའི་ཡིད་ཀྱིས་མྱོས་པ་ལ་དོན་གཅིག་པ་ཡུལ་གྱི་སྲེད་པའི་ཚོགས་ཀྱིས་དུག་གི་ཡུལ་ལ་ཆེད་ཆེར་འཛིན་པས་ནགས་དང་
[40b.6]ཉེ་བའི་ནགས་དང་། མཚེའུ་དང་སའི་ཆ་ཤས་ལ་རྣམ་པ་དུ་མར་དགའ་བ་དང་གླུ་ལེན་པ་དང་། བདུད་རྩི་ཡང་མཆོག་ཏུ་དྲི་དང་རེག་བྱ་ཕུན་སུམ་ཚོགས་པ་རྣམས་འཐུང་ངོ་། །རྣམ་པར་རྟོག་པ་དུ་མས་གླུའི་སྒྲས་ཀྱང་དགའ་བར་བྱེད་དེ། དེ་དེ་ལྟར་དགའ་བར་གྱུར་པས་རྩེ་
[40b.7]མོ་དེའི་ནང་ན་དབུས་ཀྱི་སྟེགས་བུ་ཡོད་པ་དེར་རྩེད་མོ་དང་བཅས་པས་རི་ལ་ཉེ་བར་ལེགས་པར་འགྲོའོ། །སྟེགས་བུ་དེ་ཡང་བཻ་ཌཱུརྱའི་རང་བཞིན་དུ་གྱུར་པར་མཐོང་ངོ་། །ལྷ་རྣམས་ལ་ཉམས་ཤིང་རྣམ་པར་འགྱུར་བར་བྱེད་པ་གང་ཞིག་སྐྱེད་དེ། དེ་དག་རྣམས་ཀྱི་རིན་པོ་ཆེ་རྣམ་
[41a]
[41a.1]པ་སྣ་ཚོགས་པ་གང་ཡིན་པ་དེ་དག་ཐམས་ཅད་བཻ་ཌཱུརྱ་དེའི་འོད་ཀྱིས་དེ་གཅིག་ཏུ་སྔོན་པོའི་གཟུགས་སུ་མངོན་པར་འགྱུར་རོ། །ཐམས་ཅད་གཅིག་ཏུ་སྔོན་པོའི་ཚོགས་སུ་སྐྱེས་སོ། །ལྷ་དེ་དག་གིས་རྣམ་པ་དེ་ལྟ་བུའི་སྔོན་པོ་དེ་རྣམས་ཉེ་བར་རྟོགས་ནས་མཆོག་ཏུ་ངོ་
[41a.2]མཚར་སྐྱེས་ནས་འདི་སྐད་ཅེས་བརྗོད་པར་གྱུར་ཏེ། ཇི་ལྟར་གཞལ་ཡས་ཁང་བརྒྱ་སྟོང་མང་པོ་བདག་ཅག་གིས་མཐོང་བ་ལ་བཻ་ཌཱུརྱའི་འོད་འདི་ནི་བདག་ཅག་གིས་མཐོང་བའི་འོད་རྣམས་མ་ཡིན་ན་ཇི་ལྟར་དེ་དག་རི་འདི་གང་ཞིག་གི་གཟི་བརྗིད་ཡིན་པར་གྱུར། དེ་ནས་དེ་དག་དེ་ལྟར་བརྗོད་
[41a.3]པ་དང་དེ་ལས་སྔོན་གྱི་ལྷ་ཅིག་གིས་སྔོན་ཐོས་པའི་གཏམ་རྒྱུད་བརྗོད་པ་འདིའི་རྒྱུ་གང་ཡིན་པ་རྣམས་ཇི་ལྟ་བ་བཞིན་དུ་ཉོན་དང་། ལྷ་རྣམས་འོད་སྔོ་ཞིང་ཆེ་བ་གང་ཡིན་པ་འདི་དང་འདི་ལྟ་བུའི་གཟི་བརྗིད་ཀྱང་འདི་ལྟར་རྗེས་སུ་ཐོས་ཏེ། ཇི་ལྟར་འགའ་ཞིག་གི་དུས་སུ་ཡང་
[41a.4]དག་པར་རྫོགས་པའི་སངས་རྒྱས་འོད་སྲུང་དུ་གྲགས་པ་ལ་མཆོད་པ་བྱེད་ནས་དགའ་ལྡན་གྱི་མངའ་བདག་རབ་ཏུ་ཞི་བ་འཛམ་བུའི་གླིང་དུ་བབས་པར་འགྱུར་ལ་དེས་འཇིག་རྟེན་ཐམས་ཅད་པའི་རྩེ་མོ་འདིའི་ནོར་བུ་བཻ་ཌཱུརྱ་འདི་དག་ཏུ་ལྷ་དེ་དག་རྣམས་ངོ་མཚར་བ་དང་དགའ་བར་འགྱུར་
[41a.5]བའི་ནོར་བུ་ཅིག་འདིར་བཅུག་གོ། །ཇི་ལྟར་འདིའི་གཟི་བརྗིད་ཀྱིས་འཐབ་བྲལ་བ་རྣམས་ཀྱི་ལས་ཀྱི་འབྲས་བུ་ལྕི་བ་ཉིད་དང་ཡང་བ་ཉིད་ཤེས་པ་དང་། ང་རྒྱལ་ཡང་ཆག་པར་འགྱུར་རོ། །གང་དག་གིས་ཆོས་ཀྱི་གཤིས་དང་ལྡན་པར་འགྱུར་རོ། །འཐབ་བྲལ་བ་རྣམས་དང་། 
[41a.6]དགའ་ལྡན་པ་རྣམས་ཀྱི་ཁྱད་པར་གང་ཡིན་པ་དེ་ཡང་འཐབ་བྲལ་བ་རྣམས་ཀྱི་ནོར་བུ་འདིས་ཁྱད་པར་དུ་ཤེས་པར་འགྱུར་ཏེ། དེ་དག་རྣམས་རྣམ་པ་དེ་སྲིད་ཀྱི་བདེ་བ་དང་ཡང་དག་པར་ལྡན་ལ་དེ་དག་གི་ཁྱད་པར་གྱིས་བདག་ཅག་རྣམས་གང་ཡིན་པ་ནི་ཅུང་ཟད་ཙམ་དང་། འོད་ཀྱི་ཚད་
[41a.7]དང་མདོག་དང་དབྱིབས་ཤིན་ཏུ་ཆུང་བ་དང་། སྟོབས་ཤིན་ཏུ་ཆུང་བ་དང་ས་རྣམས་ཤིན་ཏུ་ཆུང་བས་ཅི་ཡང་མ་ཡིན་ནོ། །ལས་ཀྱི་མཐའ་རྣམས་ཀྱིས་དེས་ནོར་བུ་དེའི་གཟི་བརྗིད་ཉེ་བར་དམིགས་ནས་ཡིད་མཆོག་ཏུ་ཀུན་ནས་རངས་པར་འགྱུར་རོ། །གང་དག་བག་མེད་པས་
[41b]
[41b.1]བག་མེད་པར་གནས་པ་འབྱུང་བར་འགྱུར་བ་དེ་དག་གི་རྒྱགས་པ་དང་བྲལ་བར་འགྱུར་རོ། །ཡང་གང་དག་ཆོས་པ་ཆོས་ཀྱི་རྗེས་སུ་འཇུག་པ་འབྱུང་བར་འགྱུར་ཏེ། དེ་དག་རྣམས་ཕྱིར་ཞིང་ཡང་དེ་ཉིད་ཀྱི་རིགས་སུ་ཇེ་བས་ཇེ་ཆོས་ཀྱི་རྗེས་སུ་འཇུག་པའི་རང་བཞིན་དུ་འགྱུར་རོ། །རྒྱུ་འདིས་
[41b.2]དགའ་ལྡན་གྱི་མངའ་བདག་དེས་ནོར་བུ་འདི་བཅུག་པ་ཡིན་ནོ། །དེ་ནས་ལྷ་རབ་ཏུ་མང་པོ་དེ་དག་ལྷ་དེའི་དྲུང་ནས་ཚིག་འདི་དག་རྣམས་ཉེ་བར་ཐོས་ནས་མཆོག་ཏུ་རངས་པའི་ཡིད་ཀྱིས་ནོར་བུ་དེ་ལྟ་བ་ལ་ངོ་མཚར་བ་ཀུན་ཏུ་སྐྱེས་ནས་འཇིག་རྟེན་ཐམས་ཅད་པའི་རྩེ་མོ་དེའི་ཉེ་འཁོར་ལ་དེ་ཚོལ་ལོ། །
[41b.3]ནོར་བུ་དེ་ཇི་ལྟ་བར་ཕྱོགས་གཅིག་ན་མཐོང་ངོ་། །ཇི་ལྟར་གང་གིས་བརྒྱ་འགྱུར་དུ་འོད་ཟེར་ཀུན་ནས་སྤྲོ་བར་བྱེད་དེ་ནོར་བུ་གཞན་དག་གཟི་བརྗིད་ཆེ་བ་དེ་དག་ལ་ཡང་ནོར་བུ་འདིས་ཟིལ་གྱིས་གནོན་ན་གལ་ཏེ་གཟི་བརྗིད་མེད་པ་རྣམས་ལ་ལྟ་སྨོས་ཀྱང་ཅི་དགོས། དེ་ནས་གཞན་འཐབ་བྲལ་ནས་
[41b.4]འབྱུང་བའི་ནོར་བུ་གཟི་བརྗིད་ཅན་འོད་དང་ལྡན་པའི་ནོར་བུ་གང་ཡིན་པ་དེ་རྣམས་སྤངས་ནས་ནོར་བུ་དེ་གཅིག་པུ་ཉེ་བར་ལེན་པར་བྱེད་དོ། །ཉེ་བར་བླངས་པའི་ནོར་བུ་དེས་ཀྱང་འོད་ཀྱིས་དཔག་ཚད་སྟོང་ཕྲག་བཅུ་ཁྱབ་པར་བྱས་ནས་གནས་སོ། །འཐབ་བྲལ་བ་རྣམས་ཀྱི་ནོར་བུ་རྣམས་
[41b.5]གང་དང་གང་ཡིན་པ་དེ་དང་དེ་དག་རྣམས་ཐམས་ཅད་འདིའི་འོད་ཀྱིས་ཟིལ་གྱིས་གནོན་པར་འགྱུར་རོ། །ཇི་ལྟར་ཉི་མ་ཤར་བས་གཟའ་དང་སྐར་མ་དང་། རྒྱུ་སྐར་རྣམས་ཀྱི་འོད་ཟིལ་གྱིས་གནོན་ནོ། །དེ་བཞིན་དུ་འཐབ་བྲལ་ནས་འབྱུང་བའི་ནོར་བུ་རྣམས་ཐམས་ཅད་ཟིལ་གྱིས་གནོན་པར་
[41b.6]འགྱུར་རོ། །དེ་ནས་དེའི་གཟི་བརྗིད་དེ་འདྲ་བར་མཐོང་ནས་ལྷ་དེ་དག་ཐམས་ཅད་ཀྱི་ང་རྒྱལ་ཞི་བར་གྱུར་པ་དང་། ཕྱིར་ཞིང་འོད་ཀྱི་ཟིལ་གྱིས་མནན་པས་དམན་པར་གྱུར་པས་ལྷ་དག་ནོར་བུ་དེ་ཉིད་ཁོ་ན་ལ་ལྟའོ། །གང་ཡང་དེ་ལ་ཆགས་པ་དང་བྲལ་བར་བྱེད་པའི་ཚིགས་སུ་བཅད་པ་གསེར་
[41b.7]བཟང་པོའི་ཡི་གེར་བྲིས་པ་ཇི་ལྟར། བག་མེད་པས་ནི་མི་གནས་པར། །རྙོག་པའི་དྲི་མ་སྦྱངས་པ་ཡི། །ལས་རྗེས་རྟག་ཏུ་གང་འཇུག་པའི། །བདེ་བ་དེས་ནི་རྟག་ཏུ་མཐོང་། །སྐྱིད་དེ་པ་དང་སྡུག་པ་དང་། །འཁོགས་དང་རྩེ་མོ་ལང་ཚོ་ཡང་། །འཆི་བདག་རྒྱལ་པོས་རབ་ཏུ་འཇོམས། །
[42a]
[42a.1]གཟུགས་བཟང་བ་དང་གཟུགས་ངན་དང་། །སྟོབས་ལྡན་དེ་བཞིན་སྟོབས་མེད་དང་། །མགོན་མེད་པ་དང་མགོན་ཉམས་ཀྱང་། །འཆི་བདག་རྒྱལ་པོས་ཤིན་ཏུ་འཇོམས། །རྒྱལ་པོ་རྣམས་སམ་དེ་བཞིན་བྲན། །རང་བྱུང་དེ་བཞིན་ཁྱིམ་པ་རྣམས། །ཁྲོན་མ་རྣམས་
[42a.2]སམ་འཇམ་པོ་ཡང་། །འཆི་བདག་རྒྱལ་པོས་རབ་ཏུ་འཇོམས། །དབུལ་པོ་མིན་དང་ནོར་མེད་དང་། །ཡོན་ཏན་དེ་བཞིན་ཡོན་ཏན་མེད། །བུད་མེད་རྣམས་དང་སྐྱེས་པ་ཡང་། །འཆི་བདག་རྒྱལ་པོས་ཀུན་ནས་འཇོམས། །བྱེས་ན་གནས་དང་ཁྱིམ་གནས་དང་། །ཆུ་འམ་གལ་ཏེ་
[42a.3]ཐང་ལ་གནས། །རི་ཡི་རྩེ་ལ་གནས་པ་ཡང་། །འཆི་བདག་རྒྱལ་པོས་རྣམ་པར་འཇོམས། །མ་ཉལ་བ་དང་དེ་བཞིན་ཉལ། །ཟ་བ་དང་ནི་དེ་བཞིན་འདུག །འཇིག་རྟེན་ཐམས་ཅད་རབ་འཇོམས་པ། །འཆི་བདག་རྒྱལ་པོས་རབ་ཏུ་འཇོམས། །ས་གནས་ནམ་མཁའི་ཁང་བུར་
[42a.4]གནས། །དུས་ཀྱི་འཁོར་ལོ་འདི་ཡང་ནི། །འཆི་བདག་རྒྱལ་པོས་རྣམ་པར་འཇོམས། །སྐལ་ལྡན་དེ་བཞིན་བཟང་པོ་དང་། །གསོད་བྱེད་དེ་བཞིན་ཆོས་པ་དང་། །ནད་པ་རང་བཞིན་གནས་ལུས་ཀྱང་། །འཆི་བདག་རྒྱལ་པོས་རྣམ་པར་འཇོམས། །གཏུམ་པོ་རང་བཞིན་བཟང་
[42a.5]རྣམས་དང་། །ནོར་ལྡན་དེ་བཞིན་འཇུངས་པ་དང་། །བག་མེད་པ་དང་བག་ཡོད་ཀྱང་། །འཆི་བདག་རྒྱལ་པོས་འཇོམས་པར་བྱེད། །དམྱལ་བ་དེ་བཞིན་ཡི་དགས་དང་། །དུད་འགྲོ་དེ་བཞིན་མི་རྣམས་དང་། །སྟོབས་ལྡན་སྤྲོ་བ་མ་ལོག་པའང་། །འཆི་བདག་རྒྱལ་པོས་
[42a.6]ཀུན་ནས་འཇོམས། །ལྷ་གང་འདོད་པའི་ཁམས་ན་དང་། །གཟུགས་ཀྱི་ཁམས་ན་གང་གནས་པ། །དེ་ཀུན་ཕྱིར་ལྡོག་མི་ནུས་པའི། །འཆི་བདག་རྒྱལ་པོས་ཀུན་ནས་འཇོམས། །གཟུགས་ཡོད་མེད་པའི་ལྷ་གང་ཡང་། །སྙོམས་འཇུག་ཉེར་ལེན་ལས་སྐྱེས་པ། །དེ་ཀུན་
[42a.7]ཕྱིར་བཟློག་སྟོབས་མེད་པའི། །འཆི་བདག་རྒྱལ་པོས་ཀུན་ནས་འཇོམས། །འདུས་བྱས་ཅུང་ཟད་གང་སྐྱེས་པ། །རྟག་པར་ཡང་དེ་རྣམ་པར་འཇིག །གང་ལ་འཇིག་པ་ཡོད་མིན་པའི། །འདུས་བྱས་ཅུང་ཟད་མ་མཐོང་ངོ་། །འཆི་བདག་སྟོབས་འདི་ཤེས་བྱས་ནས། །
[42b]
[42b.1]འདོད་པའི་སྐྱོན་ཡང་ཐམས་ཅད་དང་། །སྲེད་པའི་སླུ་བྱེད་རྣམས་ལས་དང་། །སྲིད་པའི་མཚོ་ལས་ཆགས་བྲལ་གྱིས། །མྱང་བར་དགའ་བ་འདི་དག་ཀྱང་། །དམྱལ་བ་ཡི་ཡང་རྒྱུ་རྣམས་ཡིན། །འདོད་པའི་ཡུལ་གྱི་འགྱུར་ལྡོག་དེས། །ལྡོག་པར་བྱེད་པས་སྦྲུལ་དང་འདྲ། །དེ་
[42b.2]ལ་སྡུག་བསྔལ་འདི་རྟོགས་ནས། །འཆི་བདག་སྟོབས་ལས་སྟོབས་མེད་པའི། །སེམས་འདི་ལེགས་པར་འདུལ་བར་གྱིས། །དེ་ཡིས་འགྲོ་བ་འདི་འཁོར་བྱེད། །ནགས་དང་ཉེ་ནགས་བྲག་རྣམས་དང་། །གཞལ་ཡས་ཁང་ཡང་ཐམས་ཅད་ལས། །དུས་ཀྱི་མེ་ཡིས་རྣམ་ལྟུང་
[42b.3]བའི། །ལྷ་རྣམས་ཐམས་ཅད་ལྟུང་བར་འགྱུར། །བག་མེད་ཡིད་ཅན་རྨོངས་པ་ཡིས། །ཕྱིར་ཞིང་ཡུལ་རྣམས་དག་གིས་སླུ། །སྲེད་པའི་ཞགས་པས་དམ་བཅིངས་ནས། །ལྷ་རྣམས་ངན་འགྲོ་དག་ཏུ་ལྟུང་། །དེ་ནས་ལྷ་དེ་བཻ་ཌཱུརྱ་ཆེན་པོ་དེར་ཚིགས་སུ་བཅད་པ་འདི་དག་རྣམས་ཐོས་
[42b.4]ནས་གང་དགེ་བ་གོམས་པའི་སེམས་དང་ལྡན་པ་དེ་ཐོས་པ་དང་དེ་ལྟར་མཆོག་ཏུ་སྐྱོ་བར་འགྱུར་རོ། །གང་ཡང་ཡུལ་ལ་ཀུན་ཏུ་རྨོངས་པ་དེ་ཡུལ་དེ་ཉིད་ཀྱིས་རྨོངས་པས་སླར་ཡང་དེ་ཉིད་ལ་དགའ་ཞིང་ཀུན་ཏུ་སྤྱོད་དོ། །དེ་ནས་དེ་དག་འཇིག་རྟེན་ཐམས་ཅད་པར་སོང་ནས་ནོར་བུ་ཉེ་བར་བསྐོར་
[42b.5]ནས་གཞན་ཡང་ནོར་བུ་འདིའི་འོད་རྣམ་པ་དེ་སྲིད་དུ་གྱུར་པ་ལ་ལྷ་མཆོག་ཏུ་ངོ་མཚར་སྐྱེས་ཏེ། དེ་ནས་ལྷ་དེ་རྣམས་རང་བཞིན་ཁོ་ནས་བག་མེད་པར་གནས་པར་འགྱུར་བས་ཡུལ་དུ་མའི་བདེ་བ་ལ་རྣམ་པར་རྟོག་པ་དུ་མས་རྣམ་པ་དུ་མར་དགའ་བར་བྱེད་དོ། །བདེ་བ་གང་ཡིན་པའི་བདེ་བ་ཡང་
[42b.6]དཔེ་བརྗོད་པར་བྱ་བར་ནུས་པ་མ་ཡིན་ནོ། །དེ་ནས་ལྷ་དེ་དག་རྣམས་ཕྱིར་ཡང་བག་མེད་པར་གནས་པར་གྱུར་པས་སྣ་ཚོགས་པའི་རྔ་སྒྲ་དང་། རོལ་མོའི་སྒྲ་ཉེ་བར་བསྒྲགས་པར་གྱུར་པས་གང་ན་ཆུ་ཆེན་པོ་ཞེས་བྱ་བའི་ཆུ་ཀླུང་དེར་ཉེ་བར་འགྲོའོ། །བག་མེད་པ་བརྟན་པོའི་སྲེད་པའི་ཞགས་
[42b.7]པས་ཤིན་ཏུ་དྲངས་པར་གྱུར་པ། ཡུལ་ལ་ལྟ་བ་བརྟན་པོ་ཐོགས་པ་མེད་པའི་དུས་ནས་གོམས་པ་དེས་དྲངས་པར་གྱུར་པས་གང་ན་ཆུ་ཆེན་པོའི་ཆུ་ཀླུང་ཡོད་པ་དེར་ཉེ་བར་ལེགས་པར་འགྲོ་བ་རྣམ་པ་སྣ་ཚོགས་པའི་རྔ་སྒྲ་དང་གླུས་སྦྲེལ་བའི་སྙིང་ཕན་ཚུན་ལྷན་ཅིག་ཏུ་དགའ་བར་བྱེད་དོ། །
[43a]
[43a.1]ཆུ་ཆེན་པོའི་ཆུ་ཀླུང་དེ་ཡང་ལྗོན་ཤིང་དང་པད་མ་དུ་མས་ཁྱབ་པ། རྣམ་པ་སྣ་ཚོགས་པའི་བྱས་སྒྲ་ཀུན་ཏུ་སྒྲོགས་པ། ཐོས་ན་དགའ་བ། པད་མའི་དྲི་མཆོག་གིས་བསྒོས་པའི་ཆུའི་ངོགས་གཉི་ག་ན་མཆོག་ཏུ་རངས་པའི་ལྷའི་ཚོགས་ཀྱིས་གླུ་ལེན་པས་ཡོངས་སུ་བསྐོར་
[43a.2]ནས། ལྷ་དེ་དག་སྲིད་པ་ཆུང་བ་ནས་ཉེ་བར་ལེགས་པར་འགྲོའོ། །དེ་ནས་ཕན་ཚུན་ལྷན་ཅིག་ཏུ་མཆོག་ཏུ་དགའ་བའི་ཡིད་ཀྱིས་དེ་དག་རྣམས་ངོས་དེར་དགའ་བར་བྱེད་དེ། རྔ་སྐད་ཡན་ལག་ལྔ་དང་ལྡན་པ་སྟེ། ཆགས་པ་དང་མཚུངས་པས་དང་སྙན་པས་ཀྱང་ལྷ་དེ་དག་འདོད་པའི་ཡོན་ཏན་
[43a.3]ལྔས་རྣམ་པ་དུ་མར་དགའ་བར་བྱེད་དོ། །ཆུ་ཀླུང་དེ་ཡང་མགྱོགས་པའི་ཆུ་མཆོག་ཏུ་མགྱོགས་པར་འགྲོ་བ་ཡིན་ནོ། །དེའི་ངོས་གཉི་ག་ལ་བྱ་ལོ་འདབ་གཞོན་ནུ་ལ་གནས་པ་ཞེས་བྱ་བ་དེ་ལེགས་པར་བྱ་བའི་ལས་ཀྱིས་བསྐུལ་ནས་མཆོག་ཏུ་དགའ་བའི་ཡིད་ཀྱིས་ལྷ་དེ་དག་རྣམས་ལ་ཕན་པའི་
[43a.4]དོན་དུ་ཚིགས་སུ་བཅད་པ་བརྗོད་པ། རི་གཟར་ཆུ་འབབ་མྱུར་བ་ལྟར། །བདེ་བ་ཐམས་ཅད་རབ་ཉམས་འགྱུར། །བག་མེད་དབང་གིས་འཇུག་པས་ན། །བློ་དང་བྲལ་བས་རིག་པའང་མིན། །ངེས་པར་ལུས་ཅན་རྣམས་ཀྱི་ནི། །སྲོག་དང་བདེ་བ་ཡུད་ཙམ་ཡིན། །དམུས་ལོང་བཞིན་
[43a.5]དུ་དམ་པའི་ལམ། །བློ་བྲལ་བས་ཀྱང་རིག་པ་མིན། །མིག་བྲལ་ལོང་བ་མཆོག་ཡིན་གྱི། །འདོད་པས་རྨོངས་པ་མ་ཡིན་ནོ། །བདེ་བའི་རྗེས་སུ་འབྲང་བྱེད་པའི། །མི་ནི་དམྱལ་བར་ཉེ་བར་རྒྱུག །སྤྱོད་པ་དམ་པ་དང་ལྡན་པའི། །མིག་མེད་དམྱལ་བར་ལྟུང་མ་ཡིན། །དེ་ཕྱིར་མིག་
[43a.6]མེད་མཆོག་ཡིན་གྱི། །འདོད་དབང་མི་ནི་མ་ཡིན་ནོ། །འདོད་པ་ཕན་པ་བྱེད་མིན་པས། །ལན་ཅིག་མིན་པར་སེམས་རྨོངས་པ། །འདོད་པ་རྣམས་ཀྱིས་རྨུགས་པས་ན། །རང་སེམས་སྐྱོ་བར་འགྱུར་མ་ཡིན། །འདོད་པ་སྤྱོད་པ་རྣམས་ལ་ནི། །ཤེས་དང་རྣམ་པར་ཤེས་ཀྱང་མེད། །
[43a.7]འདོད་པ་ལས་སྐྱེས་སྡུག་བསྔལ་གང་། །བཏང་ནས་སླར་ཡང་འདོད་རྗེས་འབྲངས། །ཀིམ་པའི་འབྲས་བུ་དང་འདྲ་བའི། །འདོད་པའི་དགྲ་བོ་གྲོགས་པོའི་གཟུགས། །འཆི་བདག་སྲིད་པར་ལྟུང་བ་དང་། །ངན་འགྲོར་ཡང་ནི་ཡང་དང་ཡང་། །རྣམ་པ་དུ་མར་འགྲོ་འོང་བ། །ལྡོག་
[43b]
[43b.1]པ་མེད་པའི་ཆུ་ཇི་ལྟར། །དེ་བཞིན་མི་རྣམས་བདེ་བ་བརྒྱ། །ཐམས་ཅད་དུ་ནི་ཟློག་པ་མིན། །དེ་ལྟར་ལོ་འདབ་གཞོན་ནུ་ལ་གནས་པའི་བྱ་དེས་ཡང་དག་པའི་ལས་ཀྱིས་བསྐུལ་ནས་ཚིགས་བཅད་བརྗོད་དོ། །དེ་ནས་ལྷ་དེ་དག་ལེགས་པར་བྱམས་པའི་སེམས་དང་ལྡན་པ་དེས་ཚིགས་
[43b.2]བཅད་དེ་ཐོས་ནས་མཆོག་ཏུ་སྐྱོ་བའི་ཡིད་ཀྱིས་སྤྱོད་པར་བྱེད་དེ། ཇི་ལྟར་ཁྱེད་དུད་འགྲོར་གྱུར་པ་རྣམས་ལ་ཡང་དེ་ལྟ་བུའི་ཆོས་ཀྱི་རྗེས་སུ་སོང་བའི་བློ་ཡོད་ན། བདག་ཅག་རྣམས་ནི་མ་ཡིན་པས་དེ་ལྟ་བུ་ལ་འཇུག་པའི་ཡིད་ལ་ནི་ལོག་པར་ལྟུང་བར་འགྱུར་རོ། །དེ་ནས་དེ་ལྟར་ལྷ་དེ་
[43b.3]དག་གིས་ཀྱང་རིག་ནས་འགའ་ཞིག་གིས་ཀྱང་ཆུ་ཀླུང་དེ་ཡོངས་སུ་བཏང་ནས་ཕྱོགས་གཅིག་ན་འདི་ལྟར་ཚིགས་སུ་བཅད་པ་འདོན་པ་ཇི་ལྟར། ལུས་ཅན་ཀུན་གྱི་གསོན་པ་ནི། །ཆུ་ཡི་ཆུ་བུར་འདྲ་བ་ཡིན། །ཆུ་བོའི་རླབས་བཞིན་གཡོ་བ་ཡི། །ལང་ཚོ་རྣམས་ནི་རྣམ་པར་འགྱུར། །
[43b.4]སེམས་ཅན་ལྷག་མ་མ་ལུས་ཀུན། །འཆི་བདག་རྒྱལ་པོའི་དབང་ཡིན་ལ། །སྲིད་མཐར་བྱེད་པའི་ཐབས་དག་པའི། །བློ་སྙིང་སེམས་ཀྱང་མི་སྐྱེད་དོ། །ཇི་སྲིད་ལུས་ནི་མ་སྨས་ཤིང་། །ཇི་སྲིད་སྐྱེ་བོ་ལེགས་དྲི་མེད། །དེ་སྲིད་ཆོས་ཀྱི་ཡིད་དང་གང་། །ངན་སོང་རྣམས་
[43b.5]ཀྱིས་འཇིགས་པར་གྱིས། །དེ་ལྟར་ལྷ་དེ་དག་ཕན་ཚུན་དུ་ཆོས་ཀྱི་རྗེས་སུ་འབྲངས་པའི་འདོད་པ་དག་རྗོད་ཅིང་དེ་ལྟར་ཡུད་ཙམ་ཅིག་དམ་པའི་ཆོས་ཡིད་ལ་བྱས་ནས། དབང་པོ་རྣམས་ནི་སྙེན་པར་དགའ་བ་ཡིན་པའི་ཕྱིར་ན། སླར་ཡང་བསམ་གྱིས་མི་ཁྱབ་པའི་རྣམ་པ་དུ་མར་
[43b.6]འདོད་པ་སྡུག་པ་ཡིད་དུ་འོང་བའི་ཡུལ་གྱི་བདེ་བ་རྣམས་མཐོང་ནས། གང་ན་ལྷ་དེ་དག་དགའ་མགུ་ཞིང་ཀུན་ཏུ་ཡང་སྤྱོད་པ་དེར་དགའ་བས་གནས་པར་བྱེད་པས་ཉེ་བར་འགྲོ་སྟེ། དེ་ལྟར་ཡུལ་གྱིས་ཀུན་ཏུ་རྨོངས་པས་ཉི་མ་རེ་རེ་ཞིང་འཕེལ་བར་འགྱུར་ཏེ། ལྷ་རྫས་ཀྱི་འདོད་པའི་
[43b.7]ཡོན་ཏན་ལྔའི་ཡུལ་ལ་ཀུན་ནས་འཇུག་པའི་རྒྱུས་མཆོག་ཏུ་དགའ་བ་རྣམས་ལ་དེ་ཇི་སྲིད་དུ་འདོད་པ་སྡུག་པ་ལེགས་པར་བྱས་པའི་ལས་དུ་མ་རྣམས་ཟད་པར་མ་གྱུར་གྱི་བར་དེ་སྲིད་དུ་དེ་ལ་དགའ་བར་བྱེད་དོ། །མཆོག་ཏུ་དགའ་བར་འགྱུར་བའི་ལྷ་རྫས་ཀྱི་ཡུལ་ལྔ་དང་ཡང་དག་པར་ལྡན་པ་དེ་ལ་
[44a]
[44a.1]དགའ་བར་བྱེད་དོ། །དེ་ཟད་ནས་སླར་ཡང་ལས་ཀྱི་དབང་གིས་འགྲོ་བས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བའོ། །གལ་ཏེ་ཡང་གཞན་རྣམས་ནས་འཆི་འཕོས་ནས་ཀྱང་མི་རྣམས་དང་སྐལ་བ་མཉམ་པར་མིར་སྐྱེས་ན་ཡང་དེ་མཆོག་ཏུ་ལོངས་སྤྱོད་དང་
[44a.2]ལྡན་པར་འགྱུར་རོ། །མཆོག་ཏུ་གནོད་པ་མེད་པ་དང་ལོངས་སྤྱོད་ཅན་དང་རིགས་མཆོག་ཏུ་སྐྱེ་བ་དང་། ཡུལ་ལྗོངས་ཀྱི་མི་ཐམས་ཅད་དང་འཐུན་པ་དང་། ཡུལ་ལྗོངས་ཀྱི་མི་ཐམས་ཅད་ཀྱིས་མཆོད་པ་དང་། འཚེ་བ་མེད་པ་དང་ནད་མེད་པ་མཆོག་ཏུ་ཡིད་གཞུངས་པ་དང་མཆོག་ཏུ་ཡང་བྲན་
[44a.3]ཕོ་བྲན་མོ་དང་ལས་བྱེད་པ་དང་ཞོ་ཤས་འཚོ་བ་རྣམས་འཐུན་པར་འགྱུར་རོ། །རྗེས་སུ་ཆགས་པར་འགྱུར་བའི་གྲོང་ཁྱེར་ཕུན་སུམ་ཚོགས་པ་དང་ལྡན་པ་དང་ཡུལ་ལྗོངས་སུ་སྐྱེ་བར་འགྱུར་རོ། །གང་ན་ཆོས་དང་ཆོས་མ་ཡིན་པ་མི་ཤེས་པའི་ཀླ་ཀློར་གྱུར་པའི་ཡུལ་དེར་སྐྱེ་བར་མི་འགྱུར་
[44a.4]རོ། །དབང་པོ་ཡོངས་སུ་རྫོགས་པར་ཡང་འགྱུར་རོ། །ཡིད་རྒྱས་པ་དང་སེམས་དང་བཅས་པ་དང་། མཆོག་ཏུ་དབང་དུ་གྱུར་པའི་བློ་དང་ཡང་ལྡན་པར་འགྱུར་ཏེ། དེ་ཡིས་ལེགས་པར་བྱས་ཤིང་བསགས་ལ་མཆོག་ཏུ་འཕགས་པའི་སྐྱེ་བོ་ལེགས་པའི་ཡོན་ཏན་གསུམ་དང་ལྡན་པ་ནི་ངེས་
[44a.5]པར་ལྷར་སྐྱེ་བར་འགྱུར་བའི་ལས་ཀྱི་རྒྱུ་འཐུན་པས་ཡིན་ནོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་རྩ་བརྒྱད་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་ཏུ་
[44a.6]ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱིས་ཇི་ལྟ་བ་བཞིན་དུ་ཡོད་པ་མཐོང་བ་ནི་རྒྱུན་གྱིས་རྒྱུ་བ་ཞེས་བྱ་བའོ། །དེས་ལས་གང་དག་གིས་སེམས་ཅན་རྣམས་སྐྱེ་བར་འགྱུར་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ། ལེགས་
[44a.7]པར་བྱས་པའི་ལས་ཀྱི་མཐའ་ལ་སྤྱོད་པ། དྲང་པོ་དྲང་པོའི་སེམས་དང་ལྡན་པ། ཆོས་པ་ཆོས་ཀྱི་རྗེས་སུ་འབྲང་བ། མ་ཉམས་ཤིང་མ་སྨས་པར་སྤྱོད་པ་སྡིག་པ་ཡོངས་སུ་སྤངས་པ་དེས་འདོད་པ་རྣམས་ཡོངས་སུ་སྤངས་པའི་དགེ་བའི་བཤེས་གཉེན་གྱི་སེམས་དང་ལྡན་པ། ཁ་ན་
[44b]
[44b.1]མ་ཐོ་བ་རྡུལ་ཕྲ་རབ་ཙམ་ལ་ཡང་འཇིགས་པར་ལྟ་བ། ཡང་དག་པའི་ལྟ་བ་མངོན་དུ་བྱས་པ། སྡིག་པའི་གྲོགས་པོ་ཡོངས་སུ་སྤངས་པ། རྟག་ཏུ་ཡང་ལས་དང་འབྲས་བུ་ལ་དད་པ་དང་ལྡན་པ། སེམས་ཤིན་ཏུ་མཉམ་པར་བཞག་པས་གང་གིས་ལུས་ཀྱི་ལེགས་པར་སྤྱོད་པ་དང་ངག་གིས་
[44b.2]ལེགས་པར་སྤྱོད་པ་བྱས་པར་གྱུར་པ་ཚུལ་ཁྲིམས་ཡོན་ཏན་གསུམ་དང་ལྡན་པའི་ཚུལ་ཁྲིམས་བསྲུངས་པར་གྱུར་པ་ལ་འདི་ལྟ་སྟེ། སྲོག་གཅོད་པ་དང་མ་བྱིན་པར་ལེན་པ་དང་། འདོད་པ་ལོག་པར་གཡེམ་པ་ལས་དེ་ལ་སྲོག་གཅོད་པ་དང་མ་བྱིན་པར་ལེན་པ་ནི་སྔ་མ་བཞིན་ནོ། །འདོད་
[44b.3]པས་ལོག་པར་གཡེམ་པ་སྤངས་པར་གྱུར་པ་ཡང་ཇི་ལྟར་བུད་མེད་ལ་དར་ཙམ་ཅིག་ཀྱང་སོ་སོར་ལྟ་བ་དང་རོ་མྱང་བར་མི་བྱེད་ལ། མཚན་མོ་ཡང་ཡིད་ཀྱིས་མིག་གི་གཟུགས་དང་ལྷན་ཅིག་ཏུ་རྣམ་པར་རྟོག་པར་མི་བྱེད་དོ། །འདོད་པ་ཆུང་བར་འགྱུར་ཞིང་མཆོག་ཏུ་ཆོག་ཤེས་པ་དང་། ཉིན་
[44b.4]མོ་སྤྱོད་པའི་སར་འགྲོ་བ་ན་ཡང་ཡིད་ཤིན་ཏུ་མཉམ་པར་བཞག་པར་འགྱུར་རོ། །སེམས་ཤིན་ཏུ་ལེགས་པར་གཟུང་བའི་ཐག་པས་འཛིན་པས་དབང་པོ་རྣམས་མྱུར་དུ་འཛིན་པར་བྱེད་དོ། །ལུས་ཀྱི་རྗེས་སུ་འབྲངས་པའི་བློ་དང་ལྡན་པར་འགྱུར་རོ། །སེམས་ལེགས་པར་བསྲུངས་པ་
[44b.5]ལ་ཀུན་ནས་དགའ་བར་འགྱུར་རོ། །ཁམས་དང་སྐྱེ་མཆེད་དང་ཕུང་པོ་རྣམས་ལ་རབ་ཏུ་དཔྱོད་པ་ལ་དགའ་བར་འགྱུར་རོ། །ཚོགས་པ་དང་འདུས་པ་ལ་དགའ་བར་མི་འགྱུར་རོ། །ཉི་མ་ཕྱེད་ཀྱང་སྤྱོད་ཡུལ་ལ་འདྲེ་བར་མི་བྱེད་དོ། །མི་གཡོ་ཅན་ནམ་གཏུམ་མོའམ་ཁྱིམ་ལའང་སྟེན་པར་
[44b.6]མི་བྱེད་དོ། །གྲོང་དུ་འཇུག་པའི་རང་བཞིན་ཅན་དུ་མི་འགྱུར་རོ། །གྲོང་ཁྱེར་དང་ལམ་པོ་ཆེ་དང་བཞི་མདོ་རྣམས་སུ་འགྲོ་བ་དང་། འོང་བའི་ངང་ཚུལ་ཅན་དུ་མི་འགྱུར་རོ། །གཉེན་དང་གྲོགས་ལྟ་བ་ལ་བརྩོན་པར་མི་འགྱུར། དེ་ལ་མྱུར་བའི་བློ་དང་ལྡན་པར་འགྱུར་རོ། །རྟག་ཏུ་
[44b.7]བརྩོན་པ་དང་ལྡན་པར་འགྱུར་རོ། །ཤེས་པ་དང་རྣམ་པར་ཤེས་པའི་སྤྱོད་ཡུལ་ལ་རྟག་ཏུ་བརྩོན་པར་འགྱུར་རོ། །ཚུལ་བཞིན་ཡིད་ལ་བྱེད་པས་རྟག་ཏུ་ཡང་བླ་མ་ལ་སྟེན་པར་བྱེད་དོ། །རྣམ་པ་དེ་ལྟ་བུའི་ཚུལ་ཁྲིམས་བྱེད་པ་པོ་དེ་ལུས་ཞིག་ནས་ཤི་བའི་ཕ་རོལ་ཏུ་འཐབ་
[45a]
[45a.1]བྲལ་གྱི་ལྷ་རྣམས་ཀྱིས་ལས་ཚོགས་པ་རྒྱུན་གྱིས་རྒྱུ་བའི་ལྷ་རྣམས་ཀྱི་ནང་དུ་སྐྱེའོ། །སྐྱེས་པ་ན་ཡང་འདི་ནི་མཆོག་ཏུ་རོལ་མོ་དང་ལྡན་པ་མཆོག་ཏུ་སྐྱིད་པར་གྱུར་པ་དེའི་རྒྱའི་རྗེས་དང་འདྲ་བའི་བདེ་བ་རྣམ་པ་དུ་མ་དང་ལྡན་པར་འགྱུར་རོ། །ས་དེ་ཡང་རི་གཉིས་
[45a.2]དག་གིས་ཡོངས་སུ་བསྐོར་བ་ཡིན་ཞིང་དེ་ལ་རྒྱུན་གྱིས་རྒྱུ་བའི་རི་ལ་ནགས་བཞི་ཡོད་པ་རྣམས་ལ་འདི་ལྟ་སྟེ། གྲིབ་མ་སྣུམ་ཞིང་ནག་པ་དང་། རྣམ་པ་དུ་མར་འགྲོ་བ་དང་ཐམས་ཅད་སྐྱེ་བ་དང་རབ་ཏུ་དང་བར་འགྲོ་བའོ། །དེ་ལ་སྣུམ་ཞིང་ནག་པའི་ཞད་ཅན་ནི་ཨིན་དྲ་ནཱི་ལ་འབའ་ཞིག་དང་
[45a.3]མཚུངས་པའི་ཁ་དོག་གི་ཤིང་རྣམས་ལ་གསེར་དང་དངུལ་གྱི་འདབ་མ་ཅན་གང་གི་མཛེས་པ་བསྟན་པར་མི་ནུས་པའི་ཕུན་སུམ་ཚོགས་པ་གང་གི་ཡལ་ག་དང་གྲིབ་མ་དཔག་ཚད་ལྔ་བརྒྱ་པ་བརྟོལ་ནས་འགྲོ་སྟེ། ཆེས་གནག་པའི་ཆར་སྤྲིན་བཞིན་ནོ། །དུ་མ་འགྲོ་བའི་ནགས་གཞན་དང་
[45a.4]ཐམས་ཅད་སྐྱེ་བ་ཡང་ནགས་གཞན་ཡིན་ཏེ། དེ་དག་ན་ནི་ཤིང་གི་རིགས་དུ་མ་རྣམས་ཡོད་དེ། ལྗོན་ཤིང་དེ་རྣམས་ནི་ཁ་དོག་དུ་མ་དང་དབྱིབས་དུ་མ་དང་། ཚད་དུ་མ་དང་སྡོང་བུ་དུ་མ་དང་བྱའི་ཚོགས་དུ་མས་བསྟེན་པར་གྱུར་པ་ལ་འདི་ལྟ་སྟེ། གསེར་གྱི་སྡོང་བུ་ལ་དངུལ་གྱི་འདབ་མ་དང་
[45a.5]བཻ་ཌཱུརྱའི་སྡོང་བུ་ལ་བྱི་རུའི་འདབ་མ་དང་། བྱི་རུའི་སྡོང་བུ་ལ་དངུལ་གྱི་འདབ་མ་དང་། འདྲེན་མའི་སྡོང་བུ་ལ་འདྲེན་མའི་འདབ་མ་དང་། འདྲེན་མའི་གྲིབ་མ་དང་། འཁྲི་ཤིང་གིས་ཁྱབ་པའི་ཤིང་རྣམས་ཏེ། ས་གཞིའི་ཆ་ཡང་འཁྲི་ཤིང་གི་ཁང་པས་ཉེ་བར་དབེན་པ། ས་ཕྱོགས་ཀྱི་
[45a.6]ཆ་དེ་ཡང་ཐམས་ཅད་ལས་མཆོག་ཏུ་རྒྱ་ཆེ་བ་དང་མཆོག་ཏུ་དགའ་བའི་བུང་བའི་ཚོགས་རྣམས་སྒྲ་རྣམས་འབྱིན་པས་མཛེས་པ་དང་ལྡན་པ་ཡིན་ལ། རྣམ་པ་དེ་ལྟ་བུ་ནི་ནགས་གཉིས་པ་ཡིན་ཏེ། ནགས་གཞན་ཐམས་ཅད་ངེས་པར་སྐྱེ་བ་ན་ནི་རྣམ་པ་དུ་མའི་འབབ་ཆུ་དང་། ཆུ་ཀླུང་གི་
[45a.7]སྒྲ་གྷར་གྷ་རའི་གདངས་ཀྱི་སྒྲ་རྣམ་པ་དུ་མ་དང་ལྡན་པས་ཆུ་ཀླུང་གི་སྒྲས་ས་ཕྱོགས་ཀྱི་ཆ་ཁྱབ་པར་གྱུར་པའོ། །རྨ་བྱ་དང་ཁུ་བྱུག་གི་སྒྲ་མཉན་པར་སྙན་པས་ཀུན་ནས་གང་བའོ། །གཞན་ཡང་རབ་ཏུ་དང་བར་འགྲོ་བ་ནི་བསྟེན་པར་མི་ནུས་པར་དགའ་ཞིང་གསལ་བའི་ཤིང་གི་གཟུགས་
[45b]
[45b.1]རྣམས་ཡིན་ཏེ། ནགས་དང་ཉེ་བའི་ནགས་དང་། པད་མའི་ཚལ་རྣམས་ཀྱི་གྲིབ་མའི་ཚོགས་ཀྱིས་ཚོགས་པ་དེ་དག་ཐམས་ཅད་ཤིན་ཏུ་གསལ་བར་མཐོང་ངོ་། །ཡང་ལྷ་གང་དག་རྒྱུན་དེ་ལ་གནས་པའམ་འདྲེ་བར་བྱེད་པ་རྣམས་ཀྱང་ཀ་ཙའམ། ལྷང་ཚེར་སྲབ་མོས་བར་དུ་ཆོད་
[45b.2]པའི་གཟུགས་བཞིན་དུ་མཐོང་ངོ་། །གཞན་ཡང་རི་དེའི་གཟི་བརྗིད་ཀྱིས་འཆི་འཕོ་བའི་དུས་སུ་རྣམ་པ་གང་གིས་ལྷ་རྣམས་དུས་བྱེད་པར་འགྱུར་བའི་རྣམ་པ་དེ་དང་དེ་དག་ཉམས་པ་མེད་པ་དང་མ་ལུས་པར་ཡང་རྒྱུན་གྱི་རི་དེ་ལ་མཐོང་བར་འགྱུར་རོ། །དེས་འགྱུར་བ་མེད་པར་འཆི་
[45b.3]འཕོ་བ་དེ་མཐོང་ནས་ཀྱང་སྲིད་པ་ལ་ཡིད་འབྱུང་བར་འགྱུར་རོ། །བག་མེད་པ་སྤྱོད་པར་ཡང་མི་འགྱུར་རོ། །དེས་བདག་ཉིད་རྣམ་པར་འཇིག་པར་རིག་པར་འགྱུར་རོ། །དེ་ལྟ་བུའི་ཡོན་ཏན་དང་ལྡན་པའི་སར་སྐྱེ་བ་ནི་དགེ་བའི་ལས་རྣམ་པ་དུ་མ་རྣམས་ཀྱིས་ཡིན་ནོ། །དེས་ན་
[45b.4]དེར་སྐྱེ་བའི་ལྷ་དེ་དག་རྣམས་ནི་དང་པོ་ཁོ་ན་རྒྱུན་གྱི་རི་ལ་སྐྱེ་བར་འགྱུར་རོ། །བག་མེད་པས་གནས་པར་ཡང་མི་འགྱུར་ཏེ། བདག་ཉིད་ལོག་པར་ལྟུང་བས་སོ། །དེ་གསར་དུ་སྐྱེས་པར་གྱུར་པ་ན་ནགས་དང་རྫིང་བུ་དང་སྤྲོ་བའི་པད་མའི་ནགས་ལ་རྣམ་པ་སྣ་ཚོགས་པར་མཆོག་ཏུ་དགའ་
[45b.5]བའི་འདོད་པའི་ཡོན་ཏན་ལྔ་ཕུན་སུམ་ཚོགས་པས་རྔ་སྒྲ་དང་། ལྷའི་བུ་མོའི་ཚོགས་ཀྱིས་ཡོངས་སུ་བསྐོར་ནས་དགའ་ཞིང་ཀུན་ཏུ་སྤྱོད་པར་བྱེད་དེ། རྣམ་པ་དུ་མ་དང་རྣམ་པར་རྟོག་པ་དུ་མས་རྒྱུན་གྱི་རིའི་ནགས་རྣམས་ལ་སྔར་བཤད་པའི་ལྷ་དེས་སྔོན་དགེ་བའི་ལས་ཀྱི་མཐའ་
[45b.6]རྣམས་ལ་སྤྱད་པས་རྣམ་པ་དུ་མའི་རྣམ་པར་རྟོག་པ་རྣམ་པ་མང་པོ་དང་རང་བཞིན་དུ་མར་ཡང་དགའ་བར་བྱེད་དོ། །ལེགས་པར་བྱས་པའི་ལས་ཀྱི་མཐའ་དེས་མཆོག་ཏུ་སྟོབས་དང་ལྡན་པ་དང་གཟི་བརྗིད་མཆོག་དང་ལྡན་པ་དེའི་འདི་ལྟར་དགའ་བ་ཡིན་ཏེ། རི་དེ་དག་ལས་ཤིན་
[45b.7]ཏུ་ངོ་མཚར་བར་གྱུར་པའི་རང་བཞིན་གྱི་རྒྱུ་མཚན་ལྔ་མཐོང་ངོ་། །གང་དག་ཅེ་ན། འདི་ལྟ་སྟེ། སྐྱེ་བ་གཞན་གང་ལས་འཆི་འཕོས་པ་དེ་མཐོང་ངོ་། །སྐྱེ་བ་གཞན་གྱི་ལས་གང་གིས་དེར་སྐྱེས་པ་དང་། ལྷའི་རིས་དེ་ནས་ཇི་སྲིད་ཅིག་ན་འཆི་བར་འགྱུར་ཞིང་འཆི་འཕོས་པ་ནས་
[46a]
[46a.1]ཀྱང་གང་དུ་སྐྱེ་བ་དང་། དེར་ཡང་བདེ་བ་ཇི་སྲིད་ཅིག་ལ་ཉེ་བར་ལོངས་སྤྱོད་པར་བྱེད་པའོ། །གཞན་གྱི་ལ་ཡང་དེ་བཞིན་དུ་མཐོང་སྟེ། ཡང་ལྷའི་རིས་དེར་དུས་གཞན་ལ་ཡང་ཇི་སྲིད་དུ་བསྐལ་པ་བརྒྱ་འམ། བསྐལ་པ་བྱེ་བ་ཕྲག་བརྒྱ་ན་ཡང་སྐྱེ་བར་འགྱུར་བ་
[46a.2]དེས་མཐོང་ལ། ཇི་ལྟར་བདག་ལྷའི་རིས་འདིར་སྐྱེ་བར་ནི་འགྱུར་གྱི། འོན་ཀྱང་དུས་ཀྱི་འགྲིབ་པ་ནི་མ་གཏོགས་ཏེ། ཤེས་པས་གཞལ་བར་མི་ནུས་པའི་རང་བཞིན་ཡིན་པའི་ཕྱིར་རོ། །དེ་དག་རྣམས་ནི་དགེ་བའི་ལས་རྣམས་ཀྱིས་རི་དེའི་གཟི་བརྗིད་ཀྱིས་ངོ་མཚར་བ་འདི་དག་
[46a.3]མཐོང་ངོ་། །དེས་ངོ་མཚར་བ་རྣམ་པ་དུ་མ་ཡང་དག་པར་མངོན་པར་མཐོང་ནས་ཀྱང་རང་གི་ལེགས་པར་བྱས་པའི་ལས་ཀྱིས་ཀྱང་ཡིད་འབྱུང་ངོ་། །སྐྱེ་བ་དང་འཆི་འཕོ་བའི་སྲིད་པའི་ངམ་གྲོག་གི་སྐྱོན་གྱིས་དང་པོ་ཁོ་ནར་བསོད་ནམས་ཀྱི་ལས་རྣམས་ལ་ཡང་ཡིད་འབྱུང་བར་འགྱུར་
[46a.4]རོ། །གཟེར་ཟུག་མི་བཟད་པ་རྣམས་ཀྱིས་འཇིགས་པའི་སྐྱོན་གྱིས་འདྲེན་མ་རྣམས་ཀྱིས་ཀྱང་ཡིད་འབྱུང་སྟེ། འདྲེན་མ་སྲིད་པའི་ངམ་གྲོག་གི་སྐྱོན་རྣམས་དེས་དེ་ལྟར་མཐོང་ནས་རི་ལ་སོང་ནས་ཀྱང་མངོན་པར་ལྟ་བར་བྱེད་དོ། །སླར་ཡང་དེ་འཁོར་བར་སོང་བའི་འཆི་འཕོ་དང་སྐྱེ་བའི་
[46a.5]སྲིད་པའི་ངམ་གྲོག་གི་སྐྱོན་གྱི་ངམ་གྲོག་མི་ཟློག་པ་ཉིན་མཚན་དུ་ཤིན་ཏུ་འཕེལ་བར་འགྱུར་བས་སྡུག་བསྔལ་རྣམ་པ་དུ་མའི་འཕྱང་མོ་རྣམས་མངོན་པར་མཐོང་བར་གྱུར་པས་གཞན་རྣམས་ལ་ཡང་དགའ་བར་མི་འགྱུར་རོ། །ལྷ་རྫས་ཀྱི་འདོད་པའི་ཡོན་ཏན་ཤིན་ཏུ་ཡིད་དུ་འོང་བ་སྒྲ་
[46a.6]དང་རེག་བྱ་དང་རོ་དང་གཟུགས་དང་དྲི་རྣམས་ཕུལ་དུ་ཕྱིན་པའི་འབྲས་ཆན་དུག་དང་འདྲེས་པ་ཇི་ལྟ་བ་ཡིན་པའི་ཕྱིར། དེའི་ཚེ་བདེ་བ་མ་ཡིན་ཏེ། དེ་རྣམ་པ་དུ་མས་ལྷ་རྫས་ཀྱི་ཡུལ་གྱི་བདེ་བ་རྣམས་ལ་རབ་ཏུ་ཞེ་སྡང་བར་འགྱུར་རོ། །དེ་ལྟར་རབ་ཏུ་ཞེ་སྡང་བ་དེས་ལྷ་གཞན་དང་
[46a.7]གཞན་རྣམས་ལ་ཡང་ཕན་པ་དང་བདེ་བ་འདོད་པས་རབ་ཏུ་སྟོན་པར་བྱེད་དོ། །དེ་ལ་ལྷ་གང་དག་ལུས་དང་ངག་དང་ཡིད་བསྒོམས་པ་རྣམས་ལེགས་པར་བྱེད་པའི་ལས་ཅན་དུ་འགྱུར་ཏེ། ཇི་ལྟར་གང་དག་ཆོས་སྨྲ་བ་པོ་དམ་པའི་ཆོས་སྟོན་པ་དེས་སེམས་ཅན་གཞན་དག་རྣམས་བག་
[46b]
[46b.1]མེད་པས་བག་མེད་པར་གནས་པ་རྣམས་ལ་རྣམ་པ་དུ་མར་ཤིན་ཏུ་གསལ་བར་སངས་རྒྱས་ཀྱི་གསུང་ལེགས་པར་སྟོན་པར་བྱེད་དོ། །སེམས་ཅན་བག་མེད་པ་རྣམས་ཀྱིས་བག་མེད་པ་ལ་གནས་པ་རྣམས་ཡུལ་གྱི་ངམ་གྲོག་དུ་མར་བྱིང་བར་གྱུར་པ་དེ་དག་རྣམས་ལ་འཇིགས་པ་ལྔ་
[46b.2]སྟོན་པར་བྱེད་པ་ནི་འདི་ལྟ་སྟེ། སྐྱེ་བའི་འཇིགས་པ་དང་རྒས་པའི་འཇིགས་པ་དང་ནད་ཀྱི་འཇིགས་པ་དང་འཆི་བའི་འཇིགས་པ་དང་རང་གི་ལས་ཀྱི་འཇིགས་པ་སྟེ། ཇི་ལྟར་ལས་ཀྱིས་སེམས་ཅན་འདི་དག་རྣམས་འབྱུང་བར་འགྱུར་ལ། དེའི་སྐལ་བ་ཅན་དེ་ལྟ་བུར་འབྱུང་བར་
[46b.3]འགྱུར་རོ། །འཐུན་པ་ཡིད་དུ་འོང་བ་དང་འབྲལ་བའི་འཇིགས་པ་དང་འདུས་པ་དང་འབྲལ་བའི་འཇིགས་པ་དང་འཇིགས་པ་དེ་བཞི་གང་དག་གིས་རབ་ཏུ་སྟོན་པར་བྱེད་དོ། །འདོད་པའི་སེམས་ཀྱིས་མ་ཡིན། བསྙེན་བཀུར་འདོད་པས་མ་ཡིན། དྲེགས་པས་དང་བསྒྱིངས་པའི་
[46b.4]རྒྱུས་མ་ཡིན་ཞིང་། མ་འདྲེས་པར་སངས་རྒྱས་ཀྱི་གསུང་སྟོན་ཏོ། །གཞན་དག་གིས་གཞན་དུ་མ་ཐོས་པའི་དཔེ་དང་ལྡན་པ་རྣམས་ཐོས་པ་ཉུང་བའི་འཇིགས་པས་འདིར་སངས་རྒྱས་ཀྱི་གསུང་བག་ཙམ་ཞིག་བརྗོད་པ་ཡིན་ལ། དེས་དུས་འདའ་བར་འགྱུར་བའི་ཕྱིར་ན་རྒྱུ་མཚན་དང་
[46b.5]དཔེ་གཞན་རྣམས་ནི་མ་ཡིན་ཏེ། མ་ཐོས་པ་རྣམས་ཕྱི་ནས་རྗོད་པར་བྱེད་དོ། །རྣམ་པ་སྣ་ཚོགས་པ་རྣམས་འདོད་པས་ནི་དེས་འདའ་བར་འགྱུར་བས་ན་དེས་དེ་ལྟར་ཆོས་འཆད་པར་འགྱུར་རོ། །དེའི་རྒྱུས་དེས་ཀྱང་འཆི་འཕོ་དང་སྐྱེ་བས་བྱས་པའི་འཇིགས་པ་རྣམས་འཁོར་བས་བྱས་
[46b.6]པར་མཐོང་ངོ་། །ཆོས་སྟོན་པ་ཐམས་ཅད་ལས་འབྲས་བུ་མང་བར་འགྱུར་བ་ནི་འདི་ལྟ་སྟེ། མ་དང་ཕ་དང་ནད་པ་དང་ལྟ་བ་ལོག་པ་ཅན་ཞི་བའི་ལྟ་བ་སྐྱེ་བར་བྱེད་པ་དང་། འཆི་བའི་ཡུལ་དང་དུས་ཀྱི་སེམས་ཅན་རྣམས་ལ་ཆོས་སྟོན་པར་བྱེད་པ་དང་། གང་འདོད་རྒྱལ་བ་རྒྱུ་མེད་པར་འཁོར་
[46b.7]བར་འཇུག་པར་འགྱུར་བ་རྒྱུ་མེད་པའི་འཇུག་པ་ནི་མེད་དོ། །ཆོས་མ་ཐོས་པ་རྣམས་ལ་སྟེ་གང་གིས་ནམ་ཡང་ཆོས་ཐོས་པར་མ་གྱུར་པ་འབྲོག་དགོན་པར་ཞུགས་པ་རྣམས་དང་། ལམ་དུ་འགྲོ་བ་རྣམས་དང་། དེ་ཡང་རྒྱ་མཚོར་རབ་ཏུ་འགྲོ་བ་རྣམས་དང་། གནས་པ་རྣམས་དང་། བག་མེད་
[47a]
[47a.1]པ་རྣམས་དང་། རྒྱལ་པོའམ་རྒྱལ་པོའི་བུའམ་ལང་ཚོས་བག་མེད་པར་གྱུར་པ་རྣམས་ཀྱི་རྒྱགས་པ་ཞི་བར་བྱེད་པ་དང་། གང་དག་སྲོག་གཅོད་པ་ལྷག་པར་གྱུར་པ་རྣམས་དང་། བག་མེད་པ་རྣམས་ལ་ཡང་སྲོག་གཅོད་པའི་ཉེས་དམིགས་སྟོན་པའི་དོན་དུ་ཆོས་སྟོན་
[47a.2]པར་བྱེད་པ་དང་། དེས་དེ་སྲོག་གཅོད་པ་ལས་ཟློག་པར་བྱེད་དོ། །འཁྲུག་པ་ལ་དགའ་བའི་སེམས་ཅན་རྣམས་མཐོ་རིས་ཀྱི་ལམ་དང་། ཐོས་པ་ཉམས་པ་རྣམས་རྟག་ཏུ་དེ་ལ་མངོན་པར་བརྩོན་པར་བྱ་བ་དང་སྟེ། ཆོས་རབ་ཏུ་བརྩོན་པ་དུ་མས་དེ་ལྟར་བསྟན་པར་བྱའོ། །བུད་མེད་རྣམས་ཀྱང་
[47a.3]ཕྲག་དོག་གིས་བཅོམ་པ་དང་། སེར་སྣའི་འཇིགས་པའི་སྐྱོན་གྱིས་མ་བགྲུངས་པ་རྣམས་ལ་ཡང་སེར་སྣ་དགག་པའི་དོན་དུ་ཡང་ཆོས་སྟོན་པར་བྱེད་དོ། །དེ་ཟློག་པར་བྱེད་དོ། །གང་ཟག་བཅུ་གཉིས་པོ་དེ་དག་རྣམས་ལ་གང་གིས་ཆོས་བསྟན་པར་གྱུར་པ་དེ་ཡང་དག་པ་ཇི་ལྟ་བས་ཆོས་སྟོན་པ་པོ་
[47a.4]ལུས་ཞིག་ནས་འཐབ་བྲལ་གྱི་ལྷ་རྣམས་ཀྱི་རྒྱུན་གྱི་སར་སྐྱེའོ། །ལས་ཀྱིས་བྱས་པའི་སྐྱེ་བ་དང་འཆི་འཕོ་འདིར་མཐོང་ངོ་། །འཁོར་བ་ཐམས་ཅད་ལ་ཡིད་འབྱུང་བར་འགྱུར་རོ། །ཡང་གང་དག་གིས་ཆོས་བསྟན་པར་མ་གྱུར་པ་དེ་དག་གིས་ནི་བསྟན་པར་བྱས་པ་དེ་ཐམས་ཅད་མ་མཐོང་
[47a.5]བར་གྱུར་ནས་དགའ་ཞིང་ཀུན་ཏུ་སྤྱོད་པར་ཡང་བྱེད་དེ། འདོད་པའི་ཡོན་ཏན་དུ་མ་ཕུན་སུམ་ཚོགས་པ་རྣམ་པ་དུ་མར་འདྲུད་པའི་དབྱངས་སྙན་པ་ངལ་སོས་པའི་བྱའི་སྒྲ་ལེགས་པར་འབྱིན་པ་དྲིལ་བུ་གཡེར་ཀའི་སྒྲ་འབྱུང་བ་སྣ་ཚོགས་པའི་ཁ་དོག་དང་དྲི་ཕུན་སུམ་ཚོགས་པའི་པད་
[47a.6]མའི་རྫིང་བུ་ལ་བུང་བའི་ཚོགས་བརྒྱ་སྟོང་ཕྲག་གི་སྒྲའི་རྣམ་པ་འདྲེས་པ་སྒྲོགས་པ་རྣམས་ལ་དགའ་བར་བྱས་ནས། གཞན་ཡང་གང་ན་རྒྱུན་གྱི་རིའི་ཞོལ་དང་བང་རིམ་ཡོད་པ་རྣམས་ལ་དེ་དགའ་བར་བྱེད་དོ། །མཆོག་ཏུ་གཟུགས་དང་ཡོན་ཏན་ཕུན་སུམ་ཚོགས་པས་ཡོན་ཏན་གྱི་
[47a.7]མཆོག་དང་ལྡན་པའི་ལྷའི་བུ་མོ་རྣམས་ལྷན་ཅིག་ཏུ་གླུ་ལེན་པར་བྱེད་དགའ་བར་གྱུར་པ་དང་མཆོག་གི་རོ་དང་དྲི་དང་མདོག་ཕུན་སུམ་ཚོགས་པས་མཆོག་ཏུ་དགའ་བ་བསྐྱེད་པའི་ཕྱིར་བདུད་རྩི་འཐུང་བར་བྱེད་དོ། །གང་འཐུངས་ནས་ཡང་ཕྱིས་བག་མེད་པར་གནས་པའི་ལྷ་རྣམས་ཆེས་ལྷག་པར་རྒྱགས་པ་
[47b]
[47b.1]ཀུན་ཏུ་སྐྱེད་དོ། །གཞན་ཡང་རྒྱགས་པས་གནས་པ་རྣམས་གང་ན་རི་དེའི་བྱ་རྣམ་པར་དགའ་བ་ཞེས་བྱ་བའི་ནགས་ཉེ་འཁོར་དུ་བཻ་ཌཱུརྱའི་སྟེགས་བུ་བྱི་དོར་བྱས་པ་གསེར་གྱིས་བརྒྱན་པའི་སྟེགས་བུའི་ཉེ་འཁོར་ནི་རིན་པོ་ཆེ་སྣ་བདུན་གྱིས་ཉེ་བར་མཛེས་པ་དེ་ལ་ཉེ་བར་སྟེན་པར་བྱེད་དོ། །ཉེ་འཁོར་དུ་
[47b.2]བྱས་བསྐོར་བ་ནི་མཆོག་ཏུ་མཛེས་པ་ཤིན་ཏུ་ཡོན་ཏན་ཕུན་སུམ་ཚོགས་པས་ཡོངས་སུ་བསྐོར་བ་དེར་གནས་པར་བྱེད་དོ། །ལྷ་དེ་དག་འདོད་པའི་ཡོན་ཏན་ལྔས་རྩེ་བར་གྱུར་པས་མི་ངོམས་པས་རྟག་ཏུ་ཡང་གདུང་བ་དེ་དག་ཚིམ་པའི་མཐའ་འབྱུང་བ་མེད་དོ། །ཇི་ལྟར་བུད་ཤིང་རླུང་དང་
[47b.3]རྣམ་པར་འདྲེས་པའི་མེ་ནི་ངོམས་པ་ནམ་ཡང་འབྱུང་བར་མི་འགྱུར་རོ། །དེ་བཞིན་དུ་སྲེད་པ་དང་བཅས་པའི་བྱིས་པ་ནམ་ཡང་ཚིམ་པའི་མཐའ་འབྱུང་བ་མེད་དེ། དེ་ཅིའི་ཕྱིར་ཞེ་ན། ཐོག་མ་མེད་པའི་དུས་ནས་བཟུང་ནས་འཇུག་པའི་སྲེད་པས་བསླུས་པའི་བྱིས་པ་སོ་སོ་སྐྱེ་བོའི་སྲེད་
[47b.4]པ་ངོམས་པ་མེད་པའི་སྲེད་པས་ཉེ་བར་སོང་བའི་ཡིད་དང་། རང་གི་ཡུལ་ལ་ཡང་ངོམས་པ་མེད་པ་རྣམས་བདེ་བའི་དབང་པོས་ནམ་ཡང་ཚིམ་པ་སྐྱེ་བ་མ་ཡིན་ནོ། །དགའ་བར་གྱུར་པའི་སྟེགས་བུ་དེ་ལ་ཁང་བུ་མཆོག་ཏུ་དགའ་བ་མཆོག་ཏུ་རྒྱ་ཆེ་བར་དགའ་བར་གྱུར་པ་མཆོག་ཏུ་
[47b.5]ཡོན་ཏན་ཕུན་སུམ་ཚོགས་པར་ལྷ་དེ་འདོད་པའི་ཡོན་ཏན་ལྔ་ལ་རྣམ་པ་དུ་མ་དང་། རྣམ་པར་རྟོག་པ་དུ་མས་འདོད་པ་དུ་མ་དང་ལྡན་པས་ལྷན་ཅིག་ཏུ་དགའ་བར་བྱེད་དོ། །དེ་ནས་བག་མེད་པས་རྒྱུ་བ་དེ་དག་དེ་ལྟར་རྗེས་སུ་ཚོལ་བར་གྱུར་པ་གང་ཡིན་པའི་ལྷ་དེ་དག་རྣམས་བག་ཡོད་པས་བག་ཡོད་
[47b.6]པར་གནས་པ་དེ་དག་གིས་དེ་རྣམས་མཐོང་ནས་རྗེས་སུ་བརྩེ་བས་ཀྱང་ཚིགས་སུ་བཅད་པ་རྗོད་པ། ཇི་ལྟར། ཇི་ལྟ་ཇི་ལྟར་སེམས་བྱེད་པ། །དེ་ལྟར་དེས་ནི་འདོད་པར་མཐོང་། །དགེ་བ་ཡིས་ནི་འདོད་པ་འཇིག །མི་དགེ་བས་ནི་རབ་ཏུ་འཕེལ། །སེམས་ཞི་བ་ཡི་ཡིད་ཀྱིས་ནི། །
[47b.7]འདོད་པ་མཚོན་དང་དུག་བཞིན་མཐོང་། །བློ་རབ་མ་ཞི་བྱིས་རྣམས་ཀྱིས། །དགའ་བར་གྱུར་པ་མཐོང་བ་ཡིན། །དབང་པོ་རྣམས་དང་ཡུལ་རྣམས་ཀྱང་། །རང་སེམས་འདི་ལ་རག་ལས་ཡིན། །སེམས་ནི་ཀུན་ནས་འདྲེར་སྦྱོར་བས། །ཡོངས་སུ་སྨིན་པར་འགྲོ་བ་ཡིན། །དེ་ཉིད་
[48a]
[48a.1]རིང་བར་གྱུར་པ་ཡིས། །བརྟན་པས་ལེགས་པར་འཆིང་བ་ཡིན། །གཟུགས་ཀྱི་སྤྱི་ནི་མ་མཐོང་ན། །ཡོངས་སྨིན་ཇི་ལྟར་སོ་སོ་ཡིན། །གཟུགས་ཅི་འདྲ་བ་དེ་འདྲ་ཀུན། །ཡུལ་ནི་སེམས་ཀྱི་རྒྱུ་ལས་ཡིན། །སེམས་དུལ་བ་ནི་རྟག་ཏུ་ཞི། །སྐྱོན་དང་
[48a.2]འདྲེས་པ་རྣམ་པར་སྨད། །ཇི་ལྟར་ཆུ་ནི་གཅིག་ཉིད་ལ། །མདོག་གཟུགས་རྣམ་པ་ཐ་དད་ཡིན། །ཀུན་ཉོན་མོངས་སོགས་སྣ་ཚོགས་ཉིད། །དེ་བཞིན་སེམས་ལ་རབ་ཏུ་འཇུག །གང་ཡང་སྐྱེད་པའི་དབང་གིས་ན། །ཕྱི་ཡི་འཁྲུལ་འཁོར་བྱ་བ་བྱེད། །སེམས་ཀྱི་གཡོ་བས་
[48a.3]དེ་ཡི་ངག །འཇིག་རྟེན་འདི་ནི་རབ་ཏུ་འཇུག །སེམས་ཅན་བག་མེད་ཉེར་བཅོམ་པ། །འདོད་པའི་རོ་ལ་དེ་མཆོག་འཛིན། །གཟུགས་རྣམས་ལ་ནི་རྟག་ཏུ་ཆགས། །ཡོངས་སུ་འགྱུར་བ་མི་ཤེས་སོ། །རྒྱུན་གྱི་གྲིབ་མའི་གཟུགས་ལེགས་པ། །ལས་ཀྱི་རྣམ་སྨིན་
[48a.4]གང་ཡིན་པ། །དེ་ནི་མཐོང་ནས་ཇི་ལྟར་ལྟ། །འདོད་སྤྱོད་ཡུལ་ལ་དམ་པར་འགྲོ། །གལ་ཏེ་འདོད་པ་རྟག་ཡིན་ན། །དེ་ལས་འབྲལ་བར་འགྱུར་མ་ཡིན། །དེ་ལྟ་ཡིན་དང་འདོད་སྲེད་ལ། །དམ་པར་འགྲོ་མིན་སྦྱང་བ་ནི། །དང་པོར་མི་རྟག་སྡུག་བསྔལ་དང་། །སྟོང་དང་
[48a.5]བདག་མེད་ཉིད་ཀྱང་སྟེ། །སྡུག་བསྔལ་རྣམ་སྨིན་ཅན་དེ་ལ། །ཇི་ལྟར་ཆགས་འགྱུར་བློ་ལྡན་རྣམས། །མཐོ་རིས་ལས་ནི་རབ་ཉམས་ནས། །ལས་ཀྱིས་ཁྲིད་པར་གྱུར་པ་ཡིས། །ཡུལ་རྣམས་ཀྱིས་ནི་བསླུས་པའི་ཡང་། །ལས་དེ་དམིགས་པ་མ་ཡིན་ནོ། །དེ་ལྟར་ལྷ་དེ་ནི་
[48a.6]བག་མེད་པ་མ་ཡིན་བག་མེད་པས་གནས་པ་མ་ཡིན་པ་དེས་ལྷ་གཞན་དེ་དག་ལ་ཚུལ་དུ་མས་རྗེས་སུ་སྟོན་ཏོ། །ཡང་དག་པར་གྱུར་པའི་ལས་ཀྱི་རང་བཞིན་སོ་སོའི་ལས་ཀྱིས་བྱས་པའི་རང་བཞིན་ཡང་དག་པར་མཐོང་ནས་སོ་སོའི་ལས་ཀྱི་འཇིགས་པས་རྗེས་སུ་བརྩེ་བར་གྱུར་ནས་འཆད་
[48a.7]པར་བྱེད་དོ། །དེ་ལྟར་རྒྱུན་གྱིས་རྣམ་པར་རྒྱུ་བའི་ལྷ་རྣམས་རྒྱུན་གྱི་རི་ལ་དགའ་བར་འགྱུར་རོ། །རྣམ་པ་དུ་མས་དེ་ཁོ་ན་ཉིད་ངེས་པར་བྱེད་པ་མཐོང་ངོ་། །གཞན་ཡང་ལྷ་གང་དག་རྒྱུན་གྱི་རི་ལ་གནས་པ་དེ་དག་གི་ནགས་དང་། ཉེ་བའི་ནགས་དེ་དག་མཆོག་ཏུ་དགའ་བར་གྱུར་པ་ཕལ་ཆེར་
[48b]
[48b.1]ནགས་དེ་དག་ནི་བཻ་ཌཱུརྱའི་རང་བཞིན་དང་། དངུལ་གྱི་རང་བཞིན་ཡིན་ལ། ཇི་ལྟར་དེ་དག་གི་གཙོ་བོ་རྣམས་ཀྱི་མིང་དུ་གྱུར་པ་ནི་འདི་ལྟ་སྟེ། གྲིབ་མ་གཅིག་པུ་པ་དང་། དེ་ལ་གྲིབ་མ་གཅིག་པུ་པ་ནི་གྲིབ་མ་མེད་པ་ཡིན་ཏེ། དེ་ལ་གྲིབ་མ་གཅིག་པའི་ནགས་ཀྱང་བཻ་ཌཱུརྱའི་རང་བཞིན་མཆོག་ཏུ་
[48b.2]དགའ་བ། མནན་ན་ནེམ་ལ་བཏེག་ན་འཕར་བའི་སའི་ཆ་ལ་བྱའི་ཚོགས་ཀྱིས་སྒྲ་ཀུན་ཏུ་སྒྲོགས་པ་པད་མའི་རྫིང་བུ་བརྒྱ་ཕྲག་དང་ལྡན་པ། འབབ་ཆུ་དང་། རྫིང་བུ་དང་། མཚེའུ་བརྒྱ་ཕྲག་དང་ལྡན་པ་རྣམས་ན་ལྷ་དེ་དག་དགའ་བས་གནས་པས་རྣམ་པ་དུ་མར་དགའ་བར་བྱེད་དོ། །དེ་ལ་
[48b.3]གྲིབ་མ་གཅིག་པུ་པ་ཉིད་ཀྱི་ནགས་ན་རྫིང་ཆེན་པོ་ལྔ་ལ་ངང་པ་དང་། ཀཱ་རཎྜ་བ་དང་། ངུར་པ་རྣམས་ཕན་ཚུན་དུ་མཆོག་ཏུ་རངས་པར་གྱུར་པས་རྣམ་པ་སྣ་ཚོགས་པའི་སྐད་གདངས་ཀྱི་སྒྲ་ཐོས་ན་ཆེས་དགའ་བ་རྣམ་པ་དུ་མ་ལེགས་པར་བསྒོས་པས་སྒྲོགས་པའི་སྒྲ་རྣམས་ཀྱིས་དགའ་བར་
[48b.4]བྱེད་དེ། ཆུ་ལས་སྐྱེས་པ་དུ་མ་ཆུ་ལས་ཡང་དག་པར་བྱུང་བ་རྣམས་ལ་རླུང་གིས་བསྐྱོད་པའི་རླབས་ཀྱི་ཤུགས་ཆེན་པོས་འདམ་གྱི་དྲི་མ་དང་རྣམ་པར་བྲལ་བ། མཆོག་ཏུ་དྲི་མ་མེད་པའི་རྫིང་བུའི་པད་མའི་བུ་ག་དང་། འདབ་མ་གཞན་གྱི་བུ་ག་ལ་ཕན་ཚུན་གཅིག་གྲོགས་སུ་གྱུར་པས་དགའ་
[48b.5]ཞིང་ཀུན་ཏུ་སྤྱོད་པར་ཡང་བྱེད་དོ། །དེ་ལ་རྫིང་བུ་ལྔ་པོ་འདི་རྣམས་ཀྱང་ཡོད་དེ། དེ་བཞིན་དུ་མཐོང་ན་དགའ་བ་དང་། ངོམས་པ་མེད་པའི་ཆུ་དང་། བྱ་མངོན་པར་དགའ་བ་དང་། རྟག་ཏུ་ཀུན་དགའ་བ་དང་། ལྷ་རྣམས་དགའ་བའོ། །དེ་དག་ལ་དབྱིབས་དུ་མ་དང་། ཁ་དོག་དུ་མར་གྱུར་
[48b.6]པའི་བུང་བ་བརྒྱ་སྟོང་དུ་མ་བཀྲ་བས་མཆོག་ཏུ་དགའ་བར་གྱུར་པའི་བདུད་རྩི་གཅིག་ཏུ་རོ་ལ་སྲེད་པའི་བུང་བ་རྣམས་འཐུང་བར་བྱེད་ཅིང་མཆོག་ཏུ་རྒྱ་ཆེ་བའི་སྒྲ་འབྱིན་པར་གྱུར་ལ། དེ་དག་དེར་ཀུན་ཏུ་སྒྲོགས་པ་ཐོས་པས་ཡིད་འཕྲོག་པ་ལེགས་པར་མཐོང་ནས་ལྷ་རྒྱུན་ན་སྤྱོད་པ་དེ་རྣམས་རབ་ཏུ་རྒྱུག་
[48b.7]པར་བྱེད་དོ། །རྫིང་བུ་དེ་དག་རྣམས་ཀྱི་ཆུ་ནི་ཤིན་ཏུ་རབ་ཏུ་དང་བ། མདོག་དང་། དབྱིབས་དང་། མཆོག་ཏུ་དྲི་ཞིམ་པའི་ཆུ་རྣམས་ལྷ་དེ་དག་གིས་ཡང་དག་པར་མཐོང་ནས་རྫིང་བུ་དེ་དག་རྣམས་སུ་རིམ་གྱིས་ཞུགས་ཏེ། ལྷན་ཅིག་སྤྱོད་པ་དང་བཅས་ནས་ཆུའི་རྩེད་མོ་རྣམས་བྱེད་པར་
[49a]
[49a.1]འགྱུར་བས་འདོད་པའི་ཡོན་ཏན་ལྔས་ཆེས་ཕུན་སུམ་ཚོགས་པ་ལ་ཉེ་བར་ལོངས་སྤྱོད་པ་དེ་དག་རྣམ་པ་དེ་ལྟ་བུའི་དགའ་བ་ཡང་དག་པར་སྐྱེ་ཞིང་རྣམ་པ་དུ་མར་དགའ་བར་བྱས་ན། གཞན་ཡང་མཆོག་ཏུ་ཡིད་འཕྲོག་པའི་སྒྲ་འབྱུང་བར་འགྱུར་ཏེ། རྣམ་པར་འདྲེས་པ་
[49a.2]རྣམ་པ་སྣ་ཚོགས་པ་རྣམས་ལ་འདི་ལྟ་སྟེ། ཀླུའི་སྒྲ་དང་། དྲི་ཟའི་སྒྲ་དང་། ཆུའི་སྒྲ་དང་། རྣམ་པ་སྣ་ཚོགས་པར་བྱ་སྒྲ་འབྱིན་པ་སྟེ། སྒྲ་དེ་དག་རྣམས་ཕན་ཚུན་དུ་རྣམ་པར་འདྲེས་པ་དང་། ཕན་ཚུན་དུ་ཚིག་ཐ་མི་དད་པ་རྣམས་ཀྱིས་དགའ་བར་གྱུར་པའི་ཚིག་དང་གཅིག་ཏུ་རྒྱུན་ན་སྒྲ་
[49a.3]སྒྲོགས་པ་ཀུན་ནས་འདྲེས་པ་རྣམས་ཀྱང་དེ་བཞིན་དུ་མཛེས་པ་དང་། དེ་ལྷན་ཅིག་སྤྱོད་པ་དང་བཅས་པའི་ལྷ་དེ་དག་རྣམས་དང་། བྱ་རྣམ་པར་སྒྲ་འབྱིན་པ་ཀུན་ཏུ་འདྲེས་པ་རྣམས་དང་། དེ་བཞིན་དུ་དེ་དག་རྣམས་ཀྱི་གླུའི་སྒྲ་དུ་མ་རྣམ་པར་འདྲེས་པའི་ཚིག་རྣམས་ཐོས་ན་ཡིད་འཕྲོག་པར་
[49a.4]འབྱུང་ངོ་། །གང་དག་རིའི་གསེབ་གཞན་རྣམས་ལ་ལྷ་རྣམས་རྩེ་དགའ་བ་དེ་དག་རྣམས་ཀྱི་དོན་འདོད་པ་ཐམས་ཅད་མཆོག་ཏུ་ཕུན་སུམ་ཚོགས་པ་ལ་རྩེ་བ་རྣམས་ལ་གཙོ་བོར་མི་བྱེད་དོ། །གང་ཡང་ཕྱོགས་གཞན་ན་རི་དགས་དང་བྱ་རྣམས་དགའ་བར་བྱེད་ཅིང་། རྣམ་པ་སྣ་ཚོགས་པར་
[49a.5]མཆོག་ཏུ་དགའ་བར་གྱུར་པའི་བཟའ་བ་གང་ཡིན་པ་རྣམས་ཟ་བར་བྱེད་པ་དེ་རྗེས་སུ་བཏང་ནས། རྣ་བ་དང་མིག་གཡོ་བ་མེད་པར་གང་རྣམ་པར་འདྲེས་པའི་བྱའི་རྣམ་པར་བརྗོད་པ་དང་། ལེགས་པར་འདྲེས་པའི་གླུའི་སྒྲ་རྣམས་ཉན་པར་བྱེད་དོ། །དེ་ལྟར་བླངས་པའི་མི་རྟག་པ་མཆོག་ཏུ་
[49a.6]དགའ་བ་གང་དག་ལན་ཅིག་དང་། ལན་ཅིག་མ་ཡིན་པར་ཡང་གླུའི་སྒྲ་རྣམས་ཉན་པར་བྱེད་དོ། །དེ་ལྟར་གླུ་འདིའི་སྒྲ་དགའ་བར་གྱུར་པ་ཡིན་ཏེ། གང་ལས་གཞན་ན་གནས་པའི་ལྷའི་ཚོགས་རྣམས་ཀྱང་སྤྲོ་བར་འགྱུར་བ་ཡིན་ནོ། །དེ་ནས་དེ་ལྟར་རྒྱུན་ན་རབ་ཏུ་རྣམ་པར་རྒྱུ་བའི་ལྷ་རྣམས་
[49a.7]དུས་ཤིན་ཏུ་རིང་པོར་མཆོག་ཏུ་དགའ་བར་གྱུར་པའི་གཞི་རྫིང་བུ་ལྔ་ལ་བདེ་བ་ལ་ལོངས་སྤྱོད་ནས། གང་ན་བཏུང་བ་དགའ་བ་ཞེས་བྱ་བའི་ནགས་བཏུང་བས་ཡང་དག་པར་གང་བ་བགྲོད་ན་དགའ་བར་གྱུར་པ་དེར་འགྲོའོ། །བཏུང་བའི་དོན་དང་རྒྱགས་པས་གནས་པའི་དོན་དུ་དེ་གང་གི་ཚེ་བཏུང་
[49b]
[49b.1]བའི་དོན་དུ་དགའ་བ་དེར་རིམ་གྱིས་ཕྱིན་པར་འགྱུར་རོ། །དེའི་ཚེ་ལེགས་པར་བྱས་པའི་ལས་ཀྱིས་བཏུང་བ་གཞལ་དུ་མེད་པ་ཐམས་ཅད་ཀྱི་ཆུ་ཀླུང་རབ་ཏུ་དང་བའི་ཆུ་ལ་དེ་དག་རྣམས་ཆུ་དེའི་ནང་དུ་ནུབ་པར་ཞུགས་སོ། །མཆོག་ཏུ་དྲི་དང་། རོ་དང་། ཁ་དོག་ཕུན་སུམ་ཚོགས་པའི་རྩི་དག་
[49b.2]འབྱུང་བར་འགྱུར་རོ། །བཏུང་བ་གང་གི་རེ་ཞིག་དྲི་ཉིད་ཀྱང་དཔག་ཚད་ལྔར་འགྲོ་བར་འགྱུར་རོ། །རྗེས་སུ་འཐུན་པ་དང་བཟློག་པར་ཡང་ལྔས་འགྲོ་བར་འགྱུར་རོ། །ཇི་ལྟར་ཡང་ལྷ་རྣམས་ཇི་ལྟར་འདོད་པ་དེ་ཁོ་ན་བཞིན་དུ་འཐུང་བ་དེ་དག་རྣམས་འགྲུབ་པར་འགྱུར་རོ། །རྗེས་སུ་ཆགས་
[49b.3]པའི་སེམས་ཀྱི་དབང་གིས་མཆོག་ཏུ་འཇིགས་པ་རྣམས་ཀྱི་བདེ་བའི་རྩེ་མོ་དེ་དག་རྣམས་ཡིན་ནོ། །འདི་ལྟ་སྟེ། ཇི་ལྟར་འདོད་པར་གནས་རྣམས་སུ་རྒྱུ་བའི་སྐྱེས་བུ་ནི་རང་གནས་དང་བྲལ་བར་གྱུར་ན་ཡང་རང་གི་སེམས་བདེ་བར་ཀུན་ཏུ་རྒྱུ་བས་བདེ་བ་འཕེལ་ན་གང་ཡང་འདོད་པའི་ཡོན་ཏན་ལྔ་
[49b.4]ཕུན་སུམ་ཚོགས་པ་རྔ་སྐད་ཡན་ལག་ལྔ་པ་དང་བཅས་པ་དང་། རྣམ་པ་དུ་མར་རང་དབང་དུ་གྱུར་པ་རྣམས་དགའ་བ་ལ་ལྟ་སྨོས་ཀྱང་ཅི་དགོས། དེ་དག་དེ་ལྟར་རྩེ་བར་གྱུར་པ་རྣམས་བཏུང་བ་གང་བཏུང་བའི་སྐྱོན་རྣམས་ཐམས་ཅད་དང་བྲལ་བ། སྙིང་ལ་ཀུན་ནས་ལེགས་པར་ལྡན་
[49b.5]པ་གང་ཡང་དྲི་ཞིམ་པོ་ཕུན་སུམ་ཚོགས་པ་རྣམས་འཐུང་བར་བྱེད་དེ། རྣམ་པ་དེ་ལྟ་བུའི་དགའ་བ་སྐྱེ་བར་འགྱུར་བ་དེ་ནི་གང་བརྗོད་པར་ཡང་མི་ནུས་སོ། །དེ་ལྟར་རྒྱགས་པས་རྣམ་པར་རྒྱུ་བའི་ལྷ་དེ་དག་རྣམས་རྩི་འཐུང་བར་བྱེད་ལ་ལྷན་ཅིག་སྤྱོད་པ་དང་བཅས་པ་རྣམས་དུས་ཡུན་རིང་དུ་
[49b.6]རྗེས་སུ་འཇུག་གོ། །སྲེད་པས་རྣམ་པར་ཞེན་པའི་ཡིད་ཐོག་མ་མེད་པའི་དུས་ན་འཇུག་པ་ཉམས་སུ་མྱོང་བ་རྣམས་དེ་ཁོ་ན་བཞིན་དུ་གོམས་པར་བྱེད་པས་སྲེད་པའི་དུག་གིས་རྣམ་པར་རྒྱགས་པ་དེ་ལྟར་ངོམས་པ་མེད་པའི་རྒྱུན་ན་གནས་པའི་ལྷ་དེ་དག་རྣམས་འདི་སྙམ་དུ་སེམས་ཏེ། 
[49b.7]མ་མཐོང་ན་ཡང་བདག་ཅག་རྣམས་རྒྱུན་གྱིས་རི་འདིའི་རྒྱབ་ཏུ་མངོན་པར་འཛེག་པར་བྱའོ་ཞེས་དེ་ལྟར་དེ་དག་རྣམས་ཕན་ཚུན་འཐུན་པར་རྗེས་སུ་འཇུག་པའི་ཡིད་གཅིག་པ་ཉིད་དུ་འདུན་པ་སྐྱེས་པར་གྱུར་ནས་དེ་ལྟར་ཡིན་ནོ་ཞེས་བྱས་ནས་ཐམས་ཅད་ཀྱང་ཡིད་འཐུན་པར་བྱས་ཏེ། གང་ན་རི་
[50a]
[50a.1]དེ་ཡོད་པར་རབ་ཏུ་དགའ་བའི་ཡིད་ཀྱིས་མཆོག་ཏུ་གསལ་བ་དང་ལྡན་པ་དེའི་གཟི་བརྗིད་འབར་བར་གྱུར་པ་རང་གི་ལས་ལ་ལོངས་སྤྱོད་པས་གང་ན་རྒྱུན་གྱི་རིའི་སྟེང་དེར་འཕྱོ་བའི་སེམས་ཀྱིས་འབབ་པར་བྱེད་དོ། །ཕྱིན་ནས་ཀྱང་མཆོག་ཏུ་རྫུ་འཕྲུལ་ཆེ་བས་ཡན་ལག་ལྔ་དང་
[50a.2]ལྡན་པའི་རྔ་སྐད་དང་ཡང་དག་པར་ལྡན་པས་ཕྱོགས་འཇིག་པར་བྱེད་པ་དྲི་མཆོག་གིས་ཀྱང་གསལ་བར་བྱེད་དོ། །ནམ་མཁའི་དཀྱིལ་ན་སྐར་མ་བས་ཆེས་ལྷག་པའི་ལུས་རྩེ་བ་དང་ལྡན་པས་འཁོད་པར་བྱེད་དོ། །འཁོད་ནས་རྫུ་འཕྲུལ་དང་ལྡན་པས་མཆོག་ཏུ་ལེགས་པར་བྱས་པའི་ལས་
[50a.3]དང་ལྡན་པས་གང་ནས་དེ་མཐོང་བར་འགྱུར་བའི་རིའི་རྒྱབ་ན་དྲིལ་བུ་གཡེར་ཀ་རྣམས་དང་། འབབ་ཆུ་དང་། ཆུ་ཀླུང་དང་། རྫིང་བུ་དང་། ཚལ་དང་། འཇུག་ངོགས་དང་། མེ་ཏོག་དང་། བྱའི་སྒྲ་སྐད་ཕུན་སུམ་ཚོགས་པ་དང་། ལྷ་རྫས་མཆོག་གི་དྲི་དང་། རབ་ཏུ་དང་བ་
[50a.4]དང་། ཉེ་འཁོར་ཡང་ཀུན་ཏུ་མཉམ་པ་དང་། འོད་དང་ལྡན་པའི་རི་དེའི་རྒྱབ་ཏུ་ཕྱིན་ནས་སླར་ཉིད་ཀྱང་ནམ་མཁའ་ལ་འཁོད་དོ། །མཆོག་ཏུ་སྐྱིད་པའི་ལྷན་ཅིག་སྤྱོད་པའི་གྲོགས་རྣམས་དང་བཅས་པ་ལ་ལྷ་ཁ་ཅིག་གི་ནི་བརྒྱ་ཁོ་ནའོ། །གཞན་གྱི་ནི་ཉིས་བརྒྱའོ། །དེ་མིན་རྣམས་ཀྱི་ནི་
[50a.5]སུམ་བརྒྱའོ། །དེ་བཞིན་དུ་རང་གི་ལས་ཀྱི་ཁྱད་པར་གྱིས་ཁྱད་པར་དུ་གྱུར་པ་ཡིན་ནོ། །ལྷན་ཅིག་སྤྱོད་པའི་འཁོར་འཕེལ་བ་དང་འགྲིབ་པ་ནི་གཞན་ཁ་ཅིག་གི་ནི་སྟོང་ངོ་། །གཞན་གྱི་ནི་སྟོང་ཕྲག་གཉིས་སོ། །གཞན་རྣམས་ཀྱི་ནི་སྟོང་ཕྲག་གསུམ་སྟེ། དེ་ལྟར་ཇི་སྲིད་དུ་སྟོང་ཕྲག་ཉི་ཤུར་
[50a.6]འགྱུར་རོ། །རྣམ་པ་སྣ་ཚོགས་པའི་གར་དང་རྔ་སྐད་ཀྱི་སྒྲས་བསྒྲགས་པར་གྱུར་པ་ན་དགའ་ཞིང་གླུ་ཡང་ལེན་པས་ནགས་ནས་ནགས་གཞན་ཉེ་བར་སྟེན་ཏོ། །དེ་བཞིན་དུ་པད་མའི་ནགས་ནས་རྩི་བྱེད་པད་མའི་ནགས་རྣམས་སུ་འགྲོ་ལ་རྩི་འབྱུང་བ་དང་ཡང་དག་པར་ལྡན་པ་རྣམས་ནས་
[50a.7]རྩིའི་ནགས་སུ་འགྲོ་བར་འགྱུར་ཏེ། ལྷ་དེ་དག་རྣམས་རྔ་སྐད་ཡན་ལག་ལྔ་ཉེ་བར་སྒྲོགས་པར་གྱུར་པའི་རི་དེའི་རྒྱབ་དེ་ན་གཞན་དགའ་བ་ལྷག་པར་གྱུར་པའི་ཁམས་མཆོག་དང་རབ་ཏུ་ལྡན་པར་གྱུར་པ་རྣམས་ལ་འདི་ལྟ་སྟེ། གང་དག་རྡོ་ཡིན་པ་དེ་དག་རྣམས་ནི་ཐམས་ཅད་ཀྱང་རིན་པོ་ཆེའི་རང་
[50b]
[50b.1]བཞིན་མཆོག་ཏུ་རྣམ་པར་བཀྲ་བའི་ཆ་ཤས་ཀྱི་སའི་ཆ་རྣམས་ཡིན་ནོ། །ཉི་མ་བས་ཆེས་ལྷག་པའི་འོད་རྣམས་དང་ལྡན་པ། མནན་ན་ནེམ་ལ་བཏེག་ན་འཕར་བ་ནི་ཇི་ལྟར་འཛམ་བུའི་གླིང་པ་རྣམས་ཀྱི་གོ་ན་ཀཱི་མཆོག་ཏུ་འཇམ་པའི་རས་བལ་གྱིས་བཀང་བའམ། གང་ནང་ཚངས་ཅན་
[50b.2]དུ་གྱུར་པ་མནན་ན་ནེམ་ལ་བཏེག་ན་འཕར་བ་རྣམས་སམ། འཇམ་པོར་གྱུར་པ་གཞན་ཡང་རུང་སྟེ་རྐང་པ་བཞག་གམ་མ་བཞག་པ་ན་ཡང་ནེམ་པར་བྱེད་པ་རྣམས་ཡིན་ནོ། །དེ་བཞིན་དུ་རྒྱུན་གྱི་རི་གང་ཡིན་པ་དེའི་རྒྱབ་ན་གང་ཆུང་ཟད་རིན་པོ་ཆེར་གྱུར་པའམ། སའི་ཆའམ། ལྗོན་
[50b.3]ཤིང་གི་ཡལ་གའམ། རིའི་རྩེ་མོའམ། ཨུད་པ་ལའམ། ནོར་བུའི་རང་བཞིན་རྣམས་ཀྱང་རུང་སྟེ། དེ་ཐམས་ཅད་མཆོག་ཏུ་འཇམ་པ་དང་མཆོག་ཏུ་རེག་ན་བདེ་བ་དང་། མཆོག་ཏུ་མཐོང་ན་ཡིད་འཕྲོག་པས་དགའ་བ་ནི་ཇི་ལྟར་རྣམ་པར་བཀྲ་བ་རྣམས་དང་འདྲ་བ་ཡིན་ནོ། །རྣམ་པར་བཀྲ་
[50b.4]བར་གྱུར་པའི་རི་དེའི་རྒྱབ་ཏུ་ཕྱིན་ནས་ལྷ་དེ་རྣམས་དགའ་བར་བྱེད་ཅིང་ཡོངས་སུ་སྤྱོད་དོ། །རྣམ་པ་སྣ་ཚོགས་པའི་བདེ་བའི་སྐལ་བ་ཅན་རྣམས་ལྷན་ཅིག་སྤྱོད་པའི་འཁོར་དང་བཅས་པ་ཕན་ཚུན་དུ་དེ་ལ་རྗེས་སུ་སོང་བས་ཆགས་པའི་ཡིད་ཅན་འདོད་པའི་ཡོན་ཏན་ཐམས་ཅད་ཕུན་སུམ་ཚོགས་པའི་
[50b.5]རེག་བྱའི་བདེ་བ་ཉམས་སུ་མྱོང་བར་བྱེད་དོ། །རྒྱུན་གྱི་རིའི་རྒྱབ་ཏུ་ཕྱིན་ནས་མཆོག་ཏུ་དགའ་བར་གྱུར་པའི་ལྷ་བརྒྱ་སྟོང་ཕྲག་དུ་མའི་ཚོགས་ཀྱིས་གང་བ་ཐམས་ཅད་ནས་ཀྱང་གླུ་དང་། གར་མཆོག་དང་ལྡན་པའི་ལྷའི་བུ་མོས་ཡོངས་སུ་བསྐོར་བས་ལྷ་དེ་དག་ལྷའི་ཡུལ་གྱི་བདེ་བ་རྣམས་ཉམས་
[50b.6]སུ་མྱོང་བར་བྱེད་དོ། །དེ་དག་རྣམས་དེ་ལྟར་དགའ་བས་དུས་ཡུན་རིང་པོར་ཡན་ལག་ལྔ་དང་ལྡན་པའི་རྔ་སྐད་དང་། ཡུལ་ལྔའི་བདེ་བ་རྣམས་ཀྱང་ཉམས་སུ་མྱོང་བས་དུས་རིང་པོ་འདས་པར་བྱས་ནས་ཚོགས་པ་རྣམས་དང་། འདུས་པ་རྣམས་དགའ་བར་བྱེད་ཅིང་གླུ་མཆོག་གི་སྒྲ་རྣམས་ལ་
[50b.7]ཡང་རབ་ཏུ་ཆགས་པར་གྱུར་པ་ལས་ནམ་ཞིག་གི་ཚེ་ན་འཐབ་བྲལ་བའི་འཇིག་རྟེན་པ་རྣམས་ཀྱིས་མཐོང་མ་མྱོང་བ་མཆོག་ཏུ་མིང་དུ་བྱ་བའི་འོད་ཆེན་པོ་མཆོག་ཏུ་ཕལ་ཆེ་བ་གཞན་ཞིག་དེ་དག་རྣམས་ཀྱིས་མཐོང་ནས། ལྷ་གང་དག་སེམས་སྟོབས་ཆུང་བ་དེ་དག་རྣམས་ལས་ཁ་ཅིག་ནི་མ་བཟོད་
[51a]
[51a.1]པར་གྱུར་པས་མིག་གཉིས་ལག་པས་བཀབ་ནས་ས་ལ་འགྱེལ་བར་གྱུར་ཏོ། །ལྷ་གཞན་ཁ་ཅིག་ནི་འོད་མ་བཟོད་ནས་ཤིང་གི་གོ་སྐབས་རྣམས་སུ་བཞའ་བར་གྱུར་ཏོ། །རིན་པོ་ཆེའི་རང་བཞིན་གྱི་ཕུག་གི་ནང་དུ་ཡང་ལྷན་ཅིག་སྤྱོད་པའི་འཁོར་དང་བཅས་ཏེ་གབ་པར་གྱུར་
[51a.2]ཏོ། །ལྷ་གཞན་གང་དག་སེམས་སྟོབས་ལྷག་པར་གྱུར་པ་དེ་དག་ནི་སེམས་སྟོབས་དང་ལྡན་པས་ཚོགས་པ་རྣམས་དེ་ཁོ་ན་བཞིན་དུ་བྱས་ནས་ཤིན་ཏུ་ངོ་མཚར་བས་ཡིད་ཚིམ་པར་ཕྱིར་ཉིད་ཀྱང་དེས་འགལ་བར་བྱེད་པར་ཡང་མི་རྩི་བར་ལྟ་བར་བྱེད་པར་རྩོམ་སྟེ། འདི་ཅི་ཞིག་ཡིན་པར་
[51a.3]གྱུར་ན། དེ་ལྟ་བུ་འདི་གང་གི་ཡིན་རྣམ་པ་དེ་ལྟ་བུ་གང་ཡིན་པའི་འོད་གང་གིས་རི་འདིའི་རྒྱབ་ཏུ་དེ་ལྟ་བུའི་འོད་ཀྱིས་དགའ་བ་དེ་ལྟ་བུའི་རིན་པོ་ཆེ་དང་ལྡན་པ། དེ་ལྟར་ཀུན་ནས་འབར་བ་དང་ལྡན་པར་གྱུར་པ། དེ་སྐད་དུ་ཡང་བརྗོད་ནས་ཇི་ལྟར་བདག་ཅག་རྣམས་ཀྱིས་སྔར་ནམ་ཡང་
[51a.4]མ་མཐོང་ངོ་ཞེས་དེ་ལྟར་ཡིད་ལ་བྱས་ཏེ། ནམ་མཁའ་ལ་བལྟ་བར་བརྩམས་པ་ན་ཇི་སྲིད་དུ་འོད་ཆེན་པོར་གྱུར་པ་ལྷུང་བ་མཐོང་སྟེ། མཆོག་ཏུ་གྱུར་པའི་འོད་འབར་བ་དང་ལྡན་པ་དང་། གཡོ་བར་གྱུར་པ་ལྟར་ནམ་མཁའ་ལས་ལྷུང་ངོ་། །ལྷུང་བར་གྱུར་པའི་འོད་དེ་ལ་ཀུན་ཏུ་ལྟ་
[51a.5]བར་བྱེད་ཅིང་འོད་ལྷུང་བ་འདིའི་འོད་ཀྱི་ཚད་ནི་ཅི་ཙམ་ཞིག་ཡིན་པར་གྱུར་ན་ཞེས་དེའི་ཚད་ཙམ་འབའ་ཞིག་རྣམ་པར་བརྟགས་པ་ཙམ་གྱིས་བལྟས་ནས་གླེང་རྗོད་ཀྱང་བྱེད་དེ། ཇི་ལྟར་དཔག་ཚད་ལྔ་སྟོང་རྣམས་སུ་འཐབ་བྲལ་གྱི་ནམ་མཁའ་ལ་རབ་ཏུ་འབར་བ་བཞིན་དུ་འོད་འབབ་ཅིང་རབ་ཏུ་
[51a.6]ལྷུང་སྟེ། རྣམ་པ་དེ་ལྟ་བུའི་འོད་བྱེད་པ་འདི་གཞལ་བར་ཡང་མི་ནུས་སོ། །དེ་ནས་ཇི་ལྟར་འོད་དེ་དང་ཉེ་བར་གྱུར་པ་དེ་ལྟར་མཆོག་ཏུ་སེམས་སྟོབས་དང་ལྡན་པར་གྱུར་པའི་ལྷ་དེས་ཀྱང་ལྟ་བར་མི་ནུས་པས་མིག་དག་འཛུམས་པར་བྱེད་དོ། །དེ་ཅིའི་ཕྱིར་ཞེ་ན། གཟི་བརྗིད་གང་
[51a.7]མ་བཟོད་པས་མིག་རྣམས་ཀྱིས་རྟོགས་པའི་ཡུལ་མ་ཡིན་པའི་ཕྱིར་ཏེ། སླར་ཡང་མིག་འགེབས་པར་བྱེད་དོ། །ལག་པས་ཡུད་ཙམ་ཅིག་བཀབ་ནས་སླར་ཡང་ཅ་ཅོ་ལེགས་པར་སྐྱེད་པའི་ཡིད་ཅན་རྣམས་ཕྱིར་མིག་རྣམ་པར་ཕྱེ་ནས་སླར་ཡང་ནམ་མཁའ་དེ་ཉིད་ལ་ཡང་དག་པར་ལྟ་
[51b]
[51b.1]བར་བྱེད་དོ། །དེ་ནས་སླར་ཡང་ནམ་མཁའ་དེ་ཉིད་ལ་ལྟའོ། །དེ་ནས་ཕྱིས་ཡང་ཉེ་བར་སོང་ནས་ལྟ་བར་བྱེད་དོ། །དེའི་ཚེ་དེ་ལྟར་གྱུར་པའི་འོད་དེ་ལ་ཐེ་ཙོམ་དུ་གྱུར་པའི་ཡིད་ཀྱིས་ཕན་ཚུན་དུ་གཏམ་བྱེད་པ་ནི་དེ་ལྟར་ངོ་མཚར་སྐྱེས་པས་ནམ་མཁའ་ལས་རབ་ཏུ་ལྷུང་བར་གྱུར་པ་འདི་དག་ཅི་
[51b.2]ཡིན། མཚན་པ་རྣམས་ཀྱིས་ཀྱང་བཟླ་བར་ནུས་པ་མ་ཡིན་པ་གང་གིས་ལྷའི་འཇིག་རྟེན་འདི་ཐམས་ཅད་རབ་ཏུ་འབར་བར་གྱུར་པ་ཉིད་ཀྱི་རྣམ་པ་དེ་ལྟ་བུ་ངོ་མཚར་བ་འདི་ཅི་ཡིན། དེ་ནས་འོད་བབ་པར་གྱུར་ཅིང་རབ་ཏུ་ལྷུང་བར་གྱུར་པའི་འོད་དེ་ཉིད་དུས་ཤིན་ཏུ་རིང་བ་ན་ནམ་མཁར་རབ་
[51b.3]ཏུ་ཞི་ཞིང་ནུབ་ལ་ངེས་པར་འགགས་པར་གྱུར་ཏོ། །ནམ་མཁའ་ལ་གནས་ནས་རབ་ཏུ་བབ་པར་གྱུར་པ་དེ་ལེགས་པར་འགགས་པ་དང་། དེ་ནས་ལྷ་གང་དག་ཤིན་ཏུ་སེམས་སྟོབས་དམན་པར་གྱུར་པ་དེ་དག་རྣམས་དེ་འགགས་པར་གྱུར་པའི་ཚེ་ན་ཕྱིར་ཡང་ཕུག་གི་སྒོ་རྣམས་ནས་
[51b.4]བྱུང་ནས་རྗེས་སུ་སྤྱོད་པའི་འཁོར་དང་བཅས་པ་རྣམས་འཇིགས་པ་དང་བྲལ་ནས་དེ་དག་ཕན་ཚུན་དུ་གཏམ་བྱེད་པ། རྨད་དུ་བྱུང་བར་གྱུར་པ་དང་། ངོ་མཚར་བ་སྐྱེད་པ་དང་། བདག་ཅག་རྣམས་འཇིགས་པར་བྱེད་པ་པོ་བྱུང་བ་འདི་དག་ཅི་ཡིན་ཞེས་སོ། །དེ་ནས་དེ་སྐད་སྨྲས་ནས་
[51b.5]ཀྱང་དེ་ནས་དེ་ཁོ་ན་སྐད་ཕན་ཚུན་དུ་བརྗོད་ཀྱང་ལེགས་པར་ཤེས་པ་ཡང་མ་ཡིན་ནོ། །དེ་ནས་ངོ་མཚར་བ་ཅིག་བྱུང་བ་དེ་དག་ཅི་ཡིན་ཞེས་དེ་ལྟར་དུས་རིང་དུ་སོ་སོར་རྟོག་པར་བྱེད་དོ། །ཅུང་ཟད་ཅིག་ནི་ངོ་མཚར་བས་ཡིན་ལ། རྨད་དུ་བྱུང་བ་དེ་དག་ཅི་བྱུང་བ་ཡིན་ཞེས་དེ་ནས་དེ་ལྟར་དུས་
[51b.6]ཡུན་རིང་དུ་རྟོག་པ་ཅུང་ཟད་ཅིག་ནི་འཇིགས་པས་ཡིན་ནོ། །དེ་ནས་དེ་ལྟར་རྒྱུན་གྱི་རྒྱབ་ན་གནས་པའི་ལྷ་རྣམས་དགའ་བ་དང་། ཀུན་ཏུ་སྤྱོད་པར་ཡང་བྱེད་པ་ལས་གཞན་ཡང་གཡོ་བའི་སེམས་ཡིན་པས་དང་། ཡུལ་གྱིས་ཀུན་ནས་འཕྲོག་པའི་ཕྱིར་རྣམ་པ་དུ་མ་སྤྱོད་ཅིང་ཀུན་ཏུ་སྤྱོད་
[51b.7]པར་ཡང་བྱེད་དེ། རྣམ་པ་མང་པོ་དང་རྣམ་པར་རྟོག་པ་དུ་མར་རྔ་སྐད་ཡན་ལག་ལྔ་པས་ནགས་དང་ཚལ་རྣམས་སུ་དུས་ཡུན་རིང་པོར་འདའ་བར་ལྷ་དང་ལྷ་མོ་བརྒྱ་སྟོང་ཕྲག་ཁྲག་ཁྲིག་དུ་མས་ཡོངས་སུ་བསྐོར་ནས་ལྷ་ཤིན་ཏུ་འཐབ་བྲལ་དང་། ཤིན་ཏུ་འཐབ་བྲལ་གྱི་མངའ་བདག་མུ་སུ་ལུན་
[52a]
[52a.1]དྷ་རྒྱུན་གྱི་རྒྱབ་དེ་ཉིད་ན་གནས་ཏེ། རྔ་སྐད་ཡན་ལག་ལྔ་པས་ཉེ་བར་སྒྲོགས་པར་བྱེད་དོ། །དུས་རིང་དུ་འདའ་བར་ཡང་ལྷ་དང་ལྷ་མོ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཏེ། ལྷ་ཤིན་ཏུ་འཐབ་བྲལ་ཡང་ཤིན་ཏུ་འཐབ་བྲལ་གྱི་མངའ་བདག་མུ་སུ་ལུན་
[52a.2]དྷ་དང་དེ་ཁོ་ན་བཞིན་དུ་རྒྱུན་གྱི་རྒྱབ་ཏུ་གནས་ནས་རྔ་སྐད་ཡན་ལག་ལྔ་པ་བསྒྲགས་པར་གྱུར་པ་དང་། ཡིད་ཀྱང་རབ་ཀྱི་མཆོག་ཏུ་དགའ་བས་པད་མའི་སྟན་རྣམས་ལ་ཡང་ལེགས་པར་གནས་པ་རྣམས་ལ། ལྷ་བརྒྱ་སྟོང་དུ་མས་རྒྱན་དང་ཆ་བྱད་སྣ་ཚོགས་པ་དང་ལྡན་པ་འོད་ཟེར་
[52a.3]ཡང་དུ་མ་དང་ལྡན་པ་རྣམས་ཀྱིས་གླུ་དང་རོལ་མོ་བརྒྱ་སྟོང་ཉེ་བར་བསྒྲགས་པར་གྱུར་པ་མཆོག་ཏུ་སྙན་པར་རྗེས་སུ་ཞུགས་པ་ཡིད་ཤིན་ཏུ་རབ་ཏུ་དགའ་བས་རི་དེ་ལ་རྟག་ཏུ་ནམ་མཁའ་གང་བ་བཞིན་དུ་སྟེ། དེ་ན་གནས་པའི་ཚོགས་པ་ཐམས་ཅད་ཀྱིས་རྣམ་པ་དུ་མ་དང་། རྒྱན་དང་ཆ་བྱད་
[52a.4]དུ་མ་དང་། གཟུགས་དུ་མ་དང་། ཡོན་ཏན་བརྒྱ་སྟོང་དུ་མ་རྣམས་དང་ལྡན་པའི་ལྷའི་བུ་མོ་རྣམས་ཀྱིས་ཡོངས་སུ་བསྐོར་ཏེ་རི་དེའི་རྒྱབ་ན་ལྷའི་ཚོགས་རྣམས་གནས་ནས་འདོད་པའི་ཡོན་ཏན་ལྔས་དགའ་བར་བྱེད་པ་རྣམས་མཐོང་ངོ་། །དེ་དག་རྣམས་འཐབ་བྲལ་གྱི་མངའ་བདག་གིས་
[52a.5]མངོན་པར་མཐོང་ནས་ཤིན་ཏུ་མཆོག་ཏུ་རངས་པས་ལྷན་ཅིག་རྗེས་སུ་སྤྱོད་པ་དང་བཅས་པ་རྣམས་རིངས་པ་དང་བཅས་པ་ཉིད་ཀྱིས་ཚོགས་པའི་རྒྱུན་གང་ལ་སོ་སོར་གནས་པར་ཉེ་བར་རྒྱུག་པར་བྱེད་ལ། དེ་དག་རྣམས་ཀྱིས་ཀྱང་མུ་སུ་ལུན་དྷ་དེ་མངོན་པར་མཐོང་ནས་རིངས་པ་དང་བཅས་
[52a.6]པས་གང་ན་ལྷའི་བདག་པོ་ཡོད་པ་དེར་ཕྱི་བཞིན་འབྲང་བའི་འཁོར་དང་བཅས་པ་རྣམས་ཉེ་བར་རྒྱུག་པར་བྱེད་དེ། རོལ་མོ་དང་གླུ་དང་བཅས་པ་ལ་གླུ་ལ་རབ་ཏུ་རྗེས་སུ་དགའ་བའི་ཡིད་ཅན་དེ་དག་རྣམས་ཕན་ཚུན་འདྲེ་བར་གྱུར་པས་གནས་བཞིན་དུ་རྟག་ཏུ་ནམ་མཁའ་ལ་དང་། རི་
[52a.7]དེའི་རྒྱབ་ལ་ཡང་གར་བྱེད་པར་འགྱུར་བ་དང་། གླུ་ལེན་པར་འགྱུར་བས་ཀྱང་མུ་སུ་ལུན་དྷ་མངོན་པར་སྟོད་པར་བྱེད་ཅིང་། རྔ་སྐད་ཡན་ལག་ལྔ་དང་ལེགས་པར་ལྡན་ཞིང་ཡང་དག་པར་ལྡན་པས་དུས་ཡུན་རིང་པོར་རྩེད་མོ་དུ་མ་བྱེད་དོ། །དེ་དག་རྣམས་དེ་ལྟར་རྩེ་བར་བྱེད་
[52b]
[52b.1]པ་དང་དགའ་བར་ཡང་བྱེད་པ་ལས། གཞན་ཡང་དུས་རིང་དུ་འདའ་བར་གྱུར་པ་ན་རྣམ་པ་དེ་སྲིད་ཁོ་ནའི་འོད་ཀུན་ཏུ་བྱུང་བར་གྱུར་པ་ནི་སྔ་མ་ཁོ་ན་བཞིན་ཏེ། དེ་ནས་གཞན་ཡང་ལྷ་རྣམས་སྐྱེས་པ་ནི་མཆོག་ཏུ་ངོ་མཚར་བ་ཡང་དག་པར་སྐྱེས་པ་སྟེ། གཞན་འགའ་ཞིག་ནི་
[52b.2]ཤིན་ཏུ་འཇིགས་པའི་ཡིད་ཀྱིས་གང་ན་ལྷའི་བདག་པོ་ཡོད་པ་དེར་ཡང་དག་པར་འཁྱུད་པར་བྱེད་དེ། ཤིན་ཏུ་སྐྲག་པ་སྙིང་ལ་རྗེས་སུ་ཞུགས་པའི་ཕྱིར་རོ། །གཞན་ནི་ནམ་མཁའི་དཀྱིལ་དུ་ལྟ་བར་གྱུར་པས་དཀྱིལ་དེ་ལ་ཆེད་ཆེ་བ་སྐྱེའོ། །གཞན་འོད་དེ་ལྷུང་བའི་དོན་གང་
[52b.3]ཡིན་པ་ཐོས་པ་རྣམས་ནི་ལྷུང་བ་དེ་ངེས་པར་ཤེས་པ་པོ་ལྷ་མུ་སུ་ལུན་དྷ་ལ་སོགས་པ་བག་མེད་པ་དང་བྲལ་བ་རྣམས་དེའི་ཚེ་གུས་པ་དང་མ་བྲལ་བས་སངས་རྒྱས་ལ་རབ་ཏུ་ཕྱག་འཚལ་བར་བྱེད་དོ། །གཞན་དག་ནི་སེམས་སྟོབས་ཉམས་པ་དང་བརྟན་པར་གནས་པ་བཅོམ་པས་ཕུག་
[52b.4]གི་སྒོ་དང་ཤིང་གསེབ་རྣམས་སུ་གབ་པར་འགྱུར་རོ། །གཞན་ནི་སླར་ཡང་གང་ན་འཐབ་བྲལ་གྱི་བདག་པོ་ཡོད་པ་དེར་སྐྱབས་པའི་དོན་དུ་རྒྱུག་པར་བྱེད་དེ། སྐྱབས་བཙལ་བའི་དོན་དུའོ། །དེ་དག་དེ་ལྟར་མཆོག་ཏུ་ངོ་མཚར་རྨད་དུ་བྱུང་བའི་ཤེས་པ་པོ་མངོན་པར་མཐོང་ནས་
[52b.5]ཐམས་ཅད་ཀྱི་མུ་སུ་ལུན་དྷ་ལ་གསོལ་པ། འོད་ནམ་མཁའ་ལ་གནས་ནས་ལྷུང་བ་གང་ཡིན་པ་དེ་དག་ཇི་ལྟ་བ་བཞིན་དུ་ལྷས་ཤེས་པར་མཛད་དུ་གསོལ། ལྷ་ལེགས་པར་ཤེས་པར་མཛོད་དང་རྣམ་པ་དེ་ལྟ་བུ་ལྷུང་བ་དེ་ཅི་ལགས། དེ་ནས་ལྷ་དེ་དག་རྣམས་གང་ཡིན་པས་མི་
[52b.6]ཤེས་པའི་དོན་དེ་དག་རྣམས་ཀྱིས་ལྷའི་བདག་པོ་དེ་ལ་འདི་སྐད་ཅེས་སྨྲས་སོ། །ཇི་ལྟ་བར་བདག་ཅག་རྣམས་ཀྱིས་མི་འཚལ་ན་ལྷ་རྣམས་ཀྱི་བདག་པོ་ངོ་མཚར་བ་དེ་དག་ཅི་ལགས། འདི་དག་བདག་ཅག་གིས་མཐོང་ལགས་ཀྱང་རྟོགས་པ་ནི་མ་ལགས་རྣམ་པ་དེ་ལྟ་བུ་འདི་ཅི་
[52b.7]ལགས། དེ་ནས་ལྷའི་ཚོགས་ཐམས་ཅད་འདུས་པ་ལ་འཐབ་བྲལ་བ་རྣམས་ཀྱི་བདག་པོས་འདི་སྐད་ཅེས་བརྗོད་དོ། །རུང་གིས་གང་ཞིག་བདག་ཉིད་ཐམས་ཅད་ཁོ་ནས་ནམ་མཁའ་ལས་ལྷུང་བ་དེ་དག་ནི། མཆོག་ཏུ་ངེས་པར་འབར་བ་གང་ཡིན་པ་དེ་ནི་མིག་ལས་འདས་ནས་ལྷག་
[53a]
[53a.1]པར་གནས་པ། ཁྱེད་རྣམས་ཀུན་ནས་སྐྲག་པར་བྱེད་པ་དང་ངོ་མཚར་བ་སྐྱེད་པར་བྱེད་པ་རྣམས་ཉོན་ཅིག །དེ་ནས་ངོ་མཚར་བས་ཡིད་ཚིམ་པ་མེད་པའི་ཀུན་ནས་འདུས་པ་དེ་དག་རྣམས་ཉིད་ཐམས་ཅད་ལ་འཐབ་བྲལ་གྱི་བདག་པོ་དེས་འདི་སྐད་བརྗོད་དེ། ཉོན་ཅིག་དང་
[53a.2]གང་ཡང་ལྷུང་བ་དེ་དག་ནི་རྣམ་པ་ཐམས་ཅད་དུ་ཚད་དང་། མདོག་དང་། དབྱིབས་དང་། ཚེའི་ཚད་རིང་བ་དང་། སོ་སོའི་ལས་རྣམས་ཀྱང་རེ་རེ་ཞིང་བརྒྱ་འགྱུར་གྱིས་ལྷག་པར་གྱུར་པའི་ལྷའི་རིགས་བདག་ཅག་གི་སྟེང་ན་གནས་པ་ནི། བྱང་ཆུབ་སེམས་དཔའ་རྣམས་ཀྱི་གཞལ་ཡས་
[53a.3]ཁང་སྟེ། མཆོག་ཏུ་རྣམ་པར་དག་པའི་ཚུལ་ཁྲིམས་རྣམ་པ་ལྔ་མ་ཉམས་པ། མ་བརྟོལ་བ། མ་ཟགས་པ། བརྟན་པ། སྙིང་པོ་དང་ལྡན་པ་དང་རྣམ་པ་དུ་མར་ཡང་སྟེ། མིར་གྱུར་པ་གང་དག་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་དགའ་ལྡན་གྱི་ལྷ་ཞེས་བྱ་བ་དེ་དག་རྣམས་
[53a.4]ཀྱི་ནང་དུ་སྐྱེ་བར་འགྱུར་རོ། །དེ་དག་གི་ཡང་རྩེད་མོ་གང་ཡིན་པ་དང་། དགའ་བ་གང་ཡིན་པ་དང་། ནགས་ཚལ་གང་ཡིན་པ་དང་། ལྷའི་བུ་མོ་གང་ཡིན་པ་དང་། འོད་ཟེར་གྱི་རྣམ་པ་ཇི་ལྟ་བུ་གང་ཡིན་པ་དང་། གང་ཡང་གཟུགས་དང་། གཟི་བརྗིད་གང་ཡིན་པ་དང་། གང་ཡང་
[53a.5]ཤེས་རབ་དང་། གང་ཡང་ཚེ་རིང་བ་དང་། ཇི་སྲིད་དུ་རྣམ་པ་དུ་མ་རྣམས་དང་གང་ཡང་བདེ་བ་རྣམས་དང་ལུས་དང་། ཡིད་དང་། གང་ཡང་ལོངས་སྤྱོད་དང་། རྣམ་པ་ཇི་ལྟ་བུའི་གཟུགས་ཀྱི་ལྷའི་བུ་མོ་རྣམས་ཀྱི་ཡང་ཁྱད་པར་ལ་འཐབ་བྲལ་གྱི་ལྷས་བཅུ་དྲུག་ཆར་ཡང་མི་ཕོད་དོ། །
[53a.6]དེ་དག་རྣམས་ཀྱི་གཟི་བརྗིད་གང་ཡིན་པ་འདི་བདག་ཅག་རྣམས་ཀྱིས་བརྗོད་པར་མི་ནུས་སོ། །དེ་དག་རྣམས་ཀྱི་ཁྱད་པར་གྱིས་བདག་ཅག་རྣམས་སྲིན་བུ་མེ་ཁྱེར་ཙམ་དུ་ཡང་གཟི་བརྗིད་ཀྱིས་མི་ཕོད་ལ་ལོངས་སྤྱོད་ཀྱིས་ཀྱང་མི་ཆོག་གི་ཅུང་ཟད་ཙམ་ཆ་འདྲ་བར་ཟད་དོ། །དེ་དུས་རིང་པོར་རྣམ་པ་
[53a.7]དུ་མར་བདེ་བ་རྣམས་ལ་ལོངས་སྤྱོད་ནས་ལྷའི་མཆོག་ཏུ་དགའ་བར་གྱུར་པའི་བདེ་བ་མཆོག་འདོད་པའི་ཡོན་ཏན་ལྔ་དང་ལྡན་པར་གྱུར་པ་རྣམ་པ་སྣ་ཚོགས་པའི་ཡུལ་ལ་ལོངས་སྤྱོད་པ་དགའ་བར་གྱུར་པ་ནི་འཐབ་བྲལ་གྱི་ལྷ་རྣམས་ལས་རིམ་པ་ཐམས་ཅད་ཀྱིས་ཤིན་ཏུ་འདས་པ་
[53b]
[53b.1]ཡིན་ཞིང་། དུས་ཡུན་རིང་དུ་འདས་པའི་ཕྱིར་དང་། དེའི་ལས་རྣམས་ཀྱང་ཟད་པས་དང་། མི་རྟག་པའི་ཐོག་ངེས་པར་བབ་པས་དང་། ངེས་པར་མྱོང་བར་འགྱུར་བ་ཡིན་པས་ཏེ། སེམས་ཅན་ཐམས་ཅད་ཀྱིས་ངེས་པར་མྱོང་བར་འགྱུར་བར་ངེས་པ་ནི་གང་ལོངས་སྤྱོད་དང་
[53b.2]ན་ཚོད་དང་ཤེས་པ་རྣམས་སེམས་ཅན་ཐམས་ཅད་ཀྱིས་ངེས་པར་མྱོང་བར་འགྱུར་བ་ནི་མི་རྟག་པའི་དབང་གིས་ན། ཚེ་ཡོངས་སུ་ཟད་པས་དང་། ལེགས་པར་བྱས་པའི་ལས་རྣམས་ཀྱང་ཡོངས་སུ་ཟད་པར་གྱུར་ནས་འཆི་འཕོས་ནས་དགའ་ལྡན་གྱི་ལྷའི་རིགས་དེ་ལས་ལྟུང་བ་ཡིན་ནོ། །
[53b.3]འབྱུང་བར་འགྱུར་བའི་འདུས་བྱས་དེ་ནི་སྣ་ཚོགས་པའི་བུད་ཤིང་དང་ཆུ་དང་ཡང་དག་པར་ལྡན་པས་འདི་ལྟ་སྟེ། སྐྱེ་བ་དང་ལྡན་པའི་ཡན་ལག་རྣམས་ཀྱང་གར་སྐྱེས་པའི་འདུས་བྱས་རྣམས་ནི་སྟོབས་ཀྱིས་མི་འཇིགས་པ་དེ་ནི་ཁམས་གསུམ་ན་ཡོད་པ་མ་ཡིན་ཏེ། མི་ཟད་པ་དང་མཐར་
[53b.4]ཐུག་པར་མི་འགྱུར་ན་ནི་དེ་དག་རྟག་པར་འགྱུར་བ་ཞིག་ན། སེམས་ཅན་དང་བཅས་པ་རྣམས་ལ་གནས་སྐབས་འདི་ནི་དམིགས་པ་ཡང་མ་ཡིན་ཏེ། འདུས་བྱས་རྣམས་ནི་འཇིག་པར་འགྱུར་བའི་ངོ་བོ་ཡིན་པའི་ཕྱིར་རོ། །སེམས་ཅན་ངེས་པར་ལྟུང་བའི་མཐའ་པ་ཡིན་པས་བདག་
[53b.5]ཅག་གི་ལྷའི་རིས་སུ་དེ་དགའ་ལྡན་ནས་ལྷུང་ངོ་། །དེའི་ཡང་ལེགས་པར་བྱས་པའི་ལས་ཟད་ནས་དེའི་རྗེས་ཉིད་ལ་འཆི་འཕོ་བར་འགྱུར་རོ། །སྣུམ་དང་སྡོང་བུ་ཟད་པ་ན་སྒྲོན་མ་སྒྲོན་མའི་ཡུལ་ཕྱོགས་སུ་དུས་ཀྱི་རླུང་གིས་ཡིད་རྣམས་རབ་ཏུ་ཉམས་པར་འགྱུར་རོ། །ཇི་ལྟར་ས་བོན་གྱི་རྣམ་
[53b.6]པ་ཉམས་པའི་དུས་ཀྱི་རྗེས་ཐོགས་ལ་མྱུ་གུ་སྐྱེ་བར་འགྱུར་བ་དེ་བཞིན་དུ་ལས་དང་བཅས་པར་ལྐོག་ཏུ་གྱུར་པའི་ཚེ་ཡོངས་སུ་ཟད་པར་གྱུར་པ་དེ་དག་དེའི་རྗེས་ལ་དེ་ལྟར་འཆི་འཕོའོ། །དེའི་འོད་དེ་དག་ཁྱེད་ཀྱིས་མཐོང་བར་ཟད་དོ། །ལས་ཡོངས་སུ་ཟད་ནས་ཤི་བའི་རོ་དེའི་ལུས་རྣམ་པར་ཉམས་
[53b.7]པ་དེའི་འོད་ཀྱང་འདི་ཡིན་ན། གང་ཡང་གཞན་ལས་གཅིག་གིས་ཡོངས་སུ་སྤྲུལ་པའི་མཆོག་ཏུ་རྒྱ་ཆེ་བས་མཆོག་ཏུ་རྒྱ་ཆེ་བར་གྱུར་པ་ངེས་པར་འབྱུང་བའི་ལས་ཀྱི་འབྲས་བུ་དགེ་བས་སྤྲུལ་པ་མཆོག་ཏུ་འོད་ཀྱི་རང་བཞིན་ཡིན་པ་དེའི་དཔེ་བརྗོད་པ་འདིས་ནི། ཀྱེ་འཐབ་བྲལ་
[54a]
[54a.1]བ་རྣམས་དཔེ་བརྗོད་པ་གོ་བར་གྱིས་ཤིག་དང་། གང་ལ་རྣམ་པ་འདི་ལྟ་བུའི་འོད་ཡོད་ན་འོད་དང་རྒྱན་དུ་མས་མངོན་པར་བརྒྱན་པ་མཆོག་ཏུ་ཡིད་དུ་འོང་བ་གང་ཡིན་པའི་དཔེ་བརྗོད་པར་བྱ་བར་མི་ནུས་ཏེ། དེ་རྣམ་པ་འདི་ལྟ་བུའི་དགེ་བའི་ལས་ཀྱིས་བཞི་
[54a.2]འགྱུར་དུ་སྤྲུལ་པ་དེ་ཡང་ཡོངས་སུ་ཉམས་པར་གྱུར་ན། སུམ་འགྱུར་གྱི་ཤིན་ཏུ་ཆུང་བའི་ལས་ཀྱིས་སྤྲུལ་པ་འཐབ་བྲལ་བ་རྣམས་སུ་སྐྱེས་པ་ཁྱེད་ཅག་རྣམས་ཀྱི་བདག་གི་དངོས་པོ་རྙོག་མ་དང་བཅས་པ་དམན་པའི་ལུས་རྣམས་ལ་ལྟ་ཅི་སྨོས། དེ་ནས་དེའི་ཚེ་མུ་སུ་ལུན་དྷས་
[54a.3]ཚིགས་སུ་བཅད་པ་བརྗོད་པ་ཇི་ལྟར། མི་རྟག་མིག་བཟློག་འོད་ཀྱིས་ནི། །རབ་ཏུ་བསྲེགས་པ་དགའ་ལྡན་ལྷ། །དེ་དབང་ལྟོས་ནས་ངེས་པར་འགག །མར་མེ་སྣུམ་ནི་ཟད་པ་བཞིན། །ལས་ཀྱིས་འཕེན་པས་འཕངས་པ་ཡི། །བཅུ་གཉིས་རྩིབས་ནི་སྟོབས་པོ་ཆེ། །ལས་ཀྱི་
[54a.4]འཁོར་ལོ་འཁོར་བ་འདི། །ལྟུང་ཞིང་སྐྱེ་བས་གཡོ་བ་ཡིན། །རྣམ་པ་སྣ་ཚོགས་ཡུལ་རྩོམ་པ། །དུ་མའི་ཁ་དོག་དང་ལྡན་པའི། །དགའ་ལྡན་ལྟུང་འགྱུར་རང་དབང་མེད། །དུས་ཀྱི་དབང་གིས་འོང་བ་ཡིན། །དུས་ཀྱི་དབང་གིས་ཞུགས་པ་ནི། །ཇི་ལྟར་ཤིང་རྣམས་སྐྱེ་བ་
[54a.5]ཡིན། །དེ་ཡང་དུས་དང་ཕྲད་ནས་ནི། །འོད་ནི་འདིར་ནི་འོངས་པ་ཡིན། །ཇི་ལྟར་དུས་སུ་ལེགས་ཕྱིན་ནས། །ལྷ་ནི་བདེ་བར་འགྱུར་བ་ཡིན། །ཕྱི་ནས་དེ་ཉིད་ཀུན་བཏང་ནས། །དབང་དང་བྲལ་བས་དེ་ལྟུང་ངོ་། །ལས་ཀྱི་དུས་ནི་ཡོངས་ཐོབ་ནས། །འཇིག་རྟེན་འདི་ནི་ཡོངས་སུ་
[54a.6]འཕེལ། །བདེ་ལྡན་སྡུག་བསྔལ་ལ་ལྡན་འགྱུར་བ། །དུས་ཀྱི་དབང་གིས་འོང་བ་ཡིན། །གལ་ཏེ་བདེ་འམ་སྡུག་ཀྱང་རུང་། །འཇིག་རྟེན་རྟག་པར་ཡིད་བརྟན་མིན། །རྒྱུ་དང་རྐྱེན་གྱིས་བསྐྱེད་པ་ཡི། །བདེ་སྡུག་རྣམ་པ་ཐ་དད་དེ། །ཡོད་མིན་བདེ་བ་འགའ་ཞིག་ནི། །དེ་དག་ལས་
[54a.7]དབང་རྗེས་སུ་འགྲོ། །དེ་ལྟར་སྡུག་བསྔལ་མི་འདོད་ཀྱང་། །སྐྱེས་བུ་ལས་ཀྱི་རྒྱུ་ཅན་ཡིན། །ཕན་ཚུན་འབྲས་བུ་ཀུན་བྱུང་ནས། །འདུས་བྱས་ཀུན་ནི་རབ་ཏུ་འཇུག །དེ་ཉིད་རྒྱུར་ནི་ཤེས་བྱས་པས། །འཕགས་པའི་བདེན་པ་བཞི་ཡིན་ཏེ། །འཕགས་པའི་བདེན་པ་རྟོགས་པ་
[54b]
[54b.1]ཡི། །སྐྱེས་བུ་རྟག་ཏུ་གྲོལ་བ་ཡིན། །ཡུལ་ལ་ཤིན་ཏུ་རྨོངས་པ་ཡི། །སྐྱེ་དགུ་འཁོར་བ་འཁོར་ལོ་བཞིན། །དོན་རིག་དེ་ཉིད་ལ་མཁས་པའི། །སྐྱེ་བོ་ཡང་ནི་གྲོལ་བ་ཡིན། །དེ་དེ་ལྟར་རྟོགས་སེམས་ཅན་ནི། །སྐྱེ་དགུ་ཐམས་ཅད་རྟག་པ་མིན། །བློ་ལྡན་ལེགས་པར་བྱ་བ་གྱིས། །
[54b.2]སྐྱོན་རྣམས་ཀྱང་ནི་སྤང་བར་གྱིས། །དེ་ལྟར་འཇིགས་པ་དང་བཅས་པའི་འཐབ་བྲལ་གྱི་ལྷ་ཤིན་ཏུ་འཐབ་བྲལ་ལ་སོགས་པ་དེ་དག་རྣམས་ལ་རྣམ་པར་རྟོག་པ་དུ་མས་ཀྱང་ལམ་དེ་སྟོན་པ་པོ་ཆོས་ཉིད་དང་ཉེ་བར་འབྲེལ་བའི་འཐབ་བྲལ་གྱི་མངའ་བདག་དེས་ཆོས་བསྟན་ཏོ། །དེ་ནས་ལྷ་དེ་
[54b.3]རྣམས་བསམ་པ་ཐ་དད་པ་སྐྱེས་པའི་ཡིད་ཅན་རྣམས་ལ་འགའ་ཞིག་ནི་སྐྱོ་བར་གྱུར་པའི་ཡིད་ཅན་དུ་གྱུར་ཏོ། །ཁ་ཅིག་ནི་འཁོར་བ་ལ་མངོན་པར་ཕྱོགས་པར་གྱུར་པའི་ཡིད་ཅན་དུ་གྱུར་ཏོ། །གཞན་ནི་རབ་ཏུ་འཇིགས་པའི་ཡིད་སྐྱེས་སོ། །གཞན་ནི་མི་སླུ་བའི་ཚིག་ཐོས་ནས་སླར་ཡང་
[54b.4]འཇུག་པར་བྱེད་པའི་ཡིད་ཀྱིས་ཡུལ་དེ་རྣམས་ལ་ཆེད་དུ་བྱེད་པས་ནགས་དང་ཉེ་བའི་ནགས་དང་ཡང་དག་པར་ལྡན་པའི་རྣམ་པ་སྣ་ཚོགས་པའི་སྐྱེད་མོས་ཚལ་དང་། འབབ་ཆུ་དང་། རྫིང་བུ་དང་ལྡན་པ། འཁྲི་ཤིང་དང་ལྗོན་པས་གང་བ་དང་། རིན་པོ་ཆེའི་ཁྲོད་དགའ་བ་རྣམས་ན་བྱའི་
[54b.5]སྐད་རྣམ་པ་སྣ་ཚོགས་པ་ཐོས་ན་ཡིད་འཕྲོག་པ། པད་མའི་རྫིང་བུ་བརྒྱས་བརྒྱན་པས་དགའ་བར་གྱུར་པ་ན་རིན་པོ་ཆེ་སྣ་བདུན་དང་ལྡན་པ་དེ་ལ་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ཀྱི་ཡུལ་དང་། གླུ་མཁན་དུ་མ་ཡིད་དུ་འོང་བས་བསྟེན་པས་རྒྱུན་གྱི་རིའི་
[54b.6]རྒྱབ་དགའ་བ་ན་རྗེས་བཞིན་འབྲང་བའི་འཁོར་དང་བཅས་པ་ཡུལ་ལ་འཆུམས་པའི་སྐྱེ་བོ་དེ་མཆོག་ཏུ་མ་བགྲངས་པར་ཕྱིར་ཡང་དགའ་བའི་ཡུལ་གྱི་དབང་དུ་གྱུར་ནས་ལྷན་ཅིག་སྤྱོད་པའི་འཁོར་གྱིས་བསྐོར་ནས་དགའ་ཞིང་ཀུན་ཏུ་སྤྱོད་དོ། །རྣམ་པ་སྣ་ཚོགས་པའི་ཡུལ་གྱི་བདེ་བ་རྣམ་པ་དུ་
[54b.7]མ་ལ་བརྟེན་ནས་བསྒྲུབ་པར་དཀའ་བའི་རི་ལས་གྱུར་པའི་སེམས་སྤྲེའུ་དེ་རྣམ་པ་དེ་ལྟ་བུའི་བདེ་བ་དང་ཡང་དག་པར་ལྡན་པའི་ལྷ་རྫས་ཀྱི་བདེ་བ་ཉམས་སུ་མྱོང་བར་གྱུར་པ་ལས། གཞན་ཡང་གང་ན་རྩེད་མོའི་ནགས་ལེགས་པར་གནས་པར་དེ་དག་ཉིད་དང་མུ་སུ་ལུན་དྷ་དང་བཅས་
[55a]
[55a.1]པ་རྣམས་ཁ་ཅིག་ནི་ནམ་མཁའ་ལས་སོ། །ཁ་ཅིག་ནི་བཞོན་པ་ཆེན་པོ་རྣམས་ཀྱིས་སོ། །ཁ་ཅིག་ནི་རྣམ་པར་རྟོག་པ་དུ་མ་དང་ལྡན་པའི་ཤིང་རྟའི་བཞོན་པ་ལ་ཞོན་པ་ལ་འདི་ལྟ་སྟེ། རྨ་བྱའི་རྒྱབ་ཏུ་དང་། ཁ་ཅིག་ནི་གླང་པོ་ཆེའི་བཞོན་པས་སོ། །ཁ་ཅིག་ནི་
༷༷ྂྂ[55a.2]ངང་པའི་བཞོན་པས་སོ། །ཁ་ཅིག་ནི་ཀཱ་རཎྜ་པའི་རང་བཞིན་གྱི་བཞོན་པས་སོ། །ཁ་ཅིག་ནི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་ནས་གླུ་ལེན་པར་བྱེད་དེ། གླུ་དང་། རྔ་སྒྲ་དང་། རོལ་མོའི་སྒྲ་ཀུན་ཏུ་སྒྲོགས་པས་མཐོ་རིས་ཀྱི་ཉེ་བའི་ནགས་སུ་བྱེད་པས་མུ་སུ་ལུན་དྷ་སྡུན་དུ་
[55a.3]བྱས་ནས་གང་ན་རྩེད་མོའི་ནགས་ཞེས་བྱ་བའི་ནགས་མུ་སུ་ལུན་དྷའི་གནས་ཡོད་པ་དེར་ཉེ་བར་འགྲོའོ། །རྣམ་པ་སྣ་ཚོགས་པས་བསྐྱེད་པའི་བློས་གནས་དེ་ལྷ་འགའ་ཞིག་ནི་ཡིད་འབྱུང་བར་འགྱུར་རོ། །ཁ་ཅིག་ནི་བག་མེད་པ་ལ་གནས་པས་དེ་བཞིན་དུ་དགའ་བར་བྱེད་དེ། རྣམ་པར་
[55a.4]རྟོག་པ་དུ་མས་ཡུལ་གྱི་བདེ་བ་རྣམས་ལའོ། །དེ་ལྟར་གང་རྩེད་མོའི་ནགས་ན་རྒྱུན་དུ་གནས་པའི་འཐབ་བྲལ་གྱི་ལྷ་རྣམས་དང་། གཞན་ཡང་ཚོགས་པ་རྒྱུ་བ་ན་གནས་པ་དེ་དག་རྣམས་ཡང་རྒྱུན་གྱི་རིའི་རྒྱབ་ཏུ་རྣམ་པ་སྣ་ཚོགས་པའི་བསམ་པ་ཅན་རྣམ་པ་དུ་མའི་བློ་དང་ལྡན་པ་རྣམས་
[55a.5]དགའ་བར་བྱེད། ཀུན་ཏུ་དགའ་བར་ཡང་བྱེད་དོ། །ཁ་ཅིག་ནི་སྐྱོ་བའི་ཡིད་ཅན་དུ་འགྱུར་རོ། །དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་དང་ཡུལ་དུ་མ་ལ་དགའ་བར་བྱེད་དེ། རྒྱུན་ན་གནས་པའི་ལྷ་དེ་རྣམས་དུས་དེ་སྲིད་དུ་དགའ་བར་བྱེད་ཀུན་ཏུ་སྤྱོད་པར་ཡང་བྱེད་དེ། ཇི་
[55a.6]སྲིད་དུ་འདོད་པའི་སྡུག་པ་ཡིད་དུ་འོང་བའི་རྒྱུར་གྱུར་པའི་ཡིད་དུ་འོང་བའི་ལས་རྣམས་ཟད་པ་དང་། རུལ་བ་དང་། རྣག་པར་མ་གྱུར་གྱི་བར་དུའོ། །དེ་དག་དེ་ལྟར་ཡང་ཡུལ་དུ་མའི་བདེ་བས་རྣམ་པར་མི་ངོམས་པའི་ལྷའི་རིས་དེ་ལས་འཆི་འཕོའོ། །འཆི་འཕོས་ནས་ཀྱང་བསྒྲུབས་
[55a.7]པ་བཞིན་དུ་ལས་ཀྱི་ཞགས་པས་ཉེ་བར་བཅིངས་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །དེ་དག་རྣམས་གལ་ཏེ་གནས་གཞན་དུ་མི་རྣམས་དང་སྐལ་བ་འཐུན་པར་མིར་སྐྱེས་ན་དེ་རྟག་ཏུ་གཞོན་ཤ་ཅན་གྱི་མཆོག་ཏུ་འགྱུར་རོ། །དབང་པོ་མ་ཉམས་པ་
[55b]
[55b.1]དང་། བློ་དང་ལྡན་པ་དང་། མཆོག་ཏུ་བློ་རྒྱ་ཆེ་བ་དང་། མཆོག་ཏུ་ཕུན་སུམ་ཚོགས་པ་དང་། ཡུལ་ལྗོངས་ཐམས་ཅད་ཀྱིས་མཆོད་པར་འགྱུར་བ་དང་། གཟུགས་དང་ལྡན་པ་དང་། འཇིགས་པ་དང་བྲལ་བ་དང་། རྒྱལ་པོའམ་རྒྱལ་པོའི་བཀའ་བློན་བར་ཡང་ལས་དེ་དག་གི་རྒྱུ་འཐུན་
[55b.2]པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་རྣམས་ཤེས་པ་དེ། འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན། འཐབ་བྲལ་བའི་ལྷ་རྣམས་ཀྱི་ས་རྒྱ་ཆེན་པོའི་ཁོར་ཡུག་ན་རྒྱུ་བ་ཞེས་བྱ་བ་ཇི་ལྟ་བ་བཞིན་དུ་ཡོད་པ་དེས་ཐོས་པ་ལས་བྱུང་བའི་
[55b.3]ཤེས་རབ་ཀྱིས་མཐོང་ལ། དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ནི་སྐྱེས་བུ་དམ་པ་གང་གིས་སྐྱེས་བུ་དམ་པའི་རྗེས་སུ་བསྟེན་པ་ལས་དང་། འབྲས་བུ་ལ་དད་པ་དང་ལྡན་པ། དྲང་པོ་དྲང་པོའི་རང་བཞིན་ཅན་ཆོས་ཀྱི་རྗེས་
[55b.4]སུ་འཇུག་པས་ཚུལ་ཁྲིམས་དང་ལྡན་པར་གྱུར་ནས་དད་པའི་སྟོབས་ཀྱིས་རྟག་ཏུ་ཡང་ལས་རྣམས་ལ་སེམས་པར་གྱུར་པ། ཡང་དག་པའི་ལྟ་བ་ཅན། ཡང་དག་པའི་ལྟ་བ་སྔོན་དུ་འགྲོ་བས་སེམས་ལས་སུ་རུང་བ་དང་། རྟག་ཏུ་ཡང་རྒན་པོ་རྣམས་ཀྱིས་རྗེས་སུ་གདམས་པར་བྱེད་པ་དགེ་བའི་
[55b.5]བཤེས་གཉེན་ལ་སྟེན་པ་སངས་རྒྱས་དང་། ཆོས་དང་། དགེ་འདུན་ལ་རྟག་ཏུ་དང་བར་གྱུར་པའི་རང་བཞིན་ཅན། འཆི་འཕོ་དང་སྐྱེ་བའི་རྒྱུན་ལ་དད་པ་དང་ལྡན་པ། རྟག་པར་ཡང་ལེགས་པར་རབ་ཏུ་བཟུང་བའི་དབང་པོ་ཅན་ཡུལ་རྣམས་ཀྱིས་བསྡུས་པའི་འཁོར་བའི་འཇིགས་པས་
[55b.6]འཇིགས་པ་དང་ལྡན་པ། རྣམ་པར་འབྲལ་བའི་སྡུག་བསྔལ་ལ་བསལ་བར་ཤེས་པ་སྐྱེ་བ་དང་། རྒས་པ་དང་། འཆི་བ་དང་། མི་འཐུན་པ་དང་ཕྲད་པ་དང་། འཐུན་པ་དང་བྲལ་བའི་སྡུག་བསྔལ་མངོན་པར་ཤེས་པ་ཉེ་བར་ལེན་པའི་ཕུང་པོ་ལྔའི་ཉེས་དམིགས་རྣམས་ཤེས་པ། རྟག་ཏུ་
[55b.7]ཡང་དག་པར་བརྩོན་པས་དགེ་བའི་ལས་རྣམས་ལ་སྤྱོད་པ། སྡིག་པའི་གྲོགས་པོ་ཡོངས་སུ་སྤངས་པ། རྟག་ཏུ་ཡང་དམ་པའི་ཆོས་ཉན་པ་ལ་བྲོད་པར་གྱུར་པ། དེར་གཏོགས་པ་རྣམས་ལ་དཔྱོད་པར་བྱེད་པ་ཐོས་པའི་དོན་དེ་ཁོ་ན་ཉིད་ལ་བློ་གཞོལ་བ་དེའི་སྒོ་ནས་དེ་ལ་ཆེད་ཆེར་བྱེད་པ། 
[56a]
[56a.1]འདོད་པའི་རོ་མྱང་བ་རྣམས་སྙིང་པོ་མེད་པར་ཤེས་པས་རྟག་ཏུ་ཡང་དབང་པོ་ལྔ་ལེགས་པར་སྡོམ་པར་གྱུར་ནས། སྲོག་གཅོད་པ་དང་། མ་བྱིན་པར་ལེན་པ་སྤངས་པར་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་གཡེམ་པ་ཡང་ཡོངས་སུ་སྤངས་པར་གྱུར་པ་
[56a.2]ནི་བུད་མེད་རྣམས་དང་ལྷན་ཅིག་ཏུ་མིག་ཀྱང་ལེགས་པར་ལྟ་བར་མི་བྱེད་དོ། །དེ་དག་གི་གར་རམ་གླུའམ། རྒྱན་གྱི་སྒྲ་ཐོས་ན་ཡང་རོ་མྱོང་བར་མི་བྱེད་དོ། །ཅུང་ཟད་ཙམ་ཞིག་མཐོང་བའམ་ཐོས་པས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པས་ལྷན་ཅིག་དགའ་བར་བྱས་ནས་རངས་
[56a.3]པར་བྱེད་པ་དང་། དེ་ལ་སོང་བར་འགྱུར་བའི་ཡིད་ཅན་ཡང་མ་ཡིན་ནོ། །རྨི་ལམ་ན་ཡང་བུད་མེད་དང་སྟེན་པར་བྱེད་པ་དང་། ཉིན་མོ་ཡང་རྣམ་པར་ཞེན་པར་བྱེད་པ་དང་། དེ་ལ་སོང་བའི་བློས་ཚུལ་བཞིན་མ་ཡིན་པ་ཡིད་ལ་བྱེད་པ་ཡང་མ་ཡིན་ནོ། །རྟག་པར་ལྡན་པར་རབ་ཏུ་འཇུག་པར་
[56a.4]མི་བྱེད་དོ། །རྟག་པར་ཡང་ཚུལ་བཞིན་དུ་ཡིད་ལ་བྱེད་པ་རྒྱུ་བར་བྱེད་དོ། །དུག་བཞིན་དུ་ཡང་འདོད་པ་ལ་ལོག་པར་གཡེམ་པ་ཡོངས་སུ་སྤོང་བར་བྱེད་དོ། །དེ་དེ་ལྟ་བུའི་ཡོན་ཏན་རྣམས་དང་ལྡན་པ་དེ་དགེ་བར་སྤྱོད་པ་རྟག་པར་ཡང་དགེ་བ་ལ་འཇུག་པས་བློ་རྣམ་པ་དུ་མར་དྲི་མའི་རྙོག་པ་ལེགས་
[56a.5]པར་སྦྱངས་པ། དྲང་པོ་དྲང་པོའི་རིགས་ཅན་ཀུན་ནས་ཡོངས་སུ་དག་པའི་ཚུལ་ཁྲིམས་སྤྱོད་པར་གྱུར་པས་ལུས་ཞིག་པ་ན་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་གྱི་ལྷ་རྣམས་ཀྱིས་རྒྱ་ཆེ་བའི་ཁོར་ཡུག་ན་སྤྱོད་པར་སྐྱེའོ། །ཡོན་ཏན་གསུམ་དང་ལྡན་པ་དེས་བསྟེན་
[56a.6]ཅིང་བསྒོམས་ལ་ལན་མང་དུ་བྱས་པའི་འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་ལ་སྤྱད་པའི་འབྲས་བུས་དེར་སྐྱེས་པ་ན་ལྷའི་བྱ་མཐོང་ཞིང་སྒྲ་ལེགས་པར་འདོན་པ་ཡང་ཐོས་ཏེ་མཆོག་ཏུ་ཐོས་ན་ཡིད་འཕྲོག་པ་དང་། མདོག་བལྟ་བར་སྡུག་པ་དང་། བྱ་དེ་རྣམས་ཀྱིས་ཀྱང་
[56a.7]སྣོམ་པར་བྱ་བ་དེ་དག་རྗེས་སུ་ལོངས་སྤྱོད་པར་བྱེད་དེ། དང་པོ་ཁོ་ན་རེག་པར་བྱེད་པ་ཡང་མཆོག་ཏུ་བདེ་བའི་རེག་བྱ་ཅན་བདེ་བ་བྱེད་པའི་རེག་བྱ་གང་ཡིན་པ་སྔོན་ནམ་ཡང་མ་རེག་པ་རྣམས་སོ། །ཡིད་ཀྱང་ཤིན་ཏུ་རབ་ཏུ་དང་བ་རྙོག་པ་མེད་པ་རབ་ཀྱི་མཆོག་ཏུ་རངས་པ་མཆོག་
[56b]
[56b.1]ཏུ་ཡིད་དུ་འོང་བར་སྤྱོད་པའི་ཡིད་དང་ཡང་དག་པར་ལྡན་པས་ཡིད་རབ་ཏུ་རངས་པ་ཡིན་ནོ། །རོ་རྣམས་ཀྱང་རྣམ་པ་སྣ་ཚོགས་མྱོང་བར་བྱེད་དོ། །གང་ཡང་སྔོན་ནམ་ཡང་མ་མྱངས་པ་དེ་ལྟར་རྣམ་པར་ཤེས་པ་དྲུག་གི་ཚོགས་རྣམ་པར་ཆགས་ཤིང་དགའ་བ་དེ་ལྟར་སྔ་ན་མེད་པ་ཉེ་
[56b.2]བར་ལོངས་སྤྱོད་པར་གྱུར་པ་ན་འདི་སྙམ་དུ་སེམས་ཏེ། འཇིག་རྟེན་འདི་ནི་གང་ཡིན། གང་ཞིག་ཏུ་བདག་བྱུང་བར་གྱུར་ན་དེ་ལ་བདག་གིས་ཐམས་ཅད་ཤིན་ཏུ་དགའ་བར་གྱུར་པ་དང་། འཇིག་རྟེན་འདི་ཐམས་ཅད་ཀྱང་འདོད་པ་སྡུག་པ་ཡིད་དུ་འོང་བའི་གཟུགས་གཅིག་ཏུ་བདག་གིས་མཐོང་
[56b.3]ངོ་། །གཞན་ཡང་རང་གི་ལུས་ཀྱི་བཀོད་པ་མཐོང་བ་ན་རང་གི་འོད་ཉི་མ་བས་ཆེས་ལྷག་པས་རྣམ་པར་རྒྱལ་བར་གྱུར་པ། ཤ་དང་རུས་པ་དང་ཆུ་སེར་དང་བྲལ་བ། མི་གཙང་བ་རྣམས་དང་བྲལ་བ། མིག་འཛུམས་པ་དང་འབྱེད་པ་དང་བྲལ་བ། རྩ་དང་རྒྱུས་པ་དང་རུས་པ་རྣམས་དང་
[56b.4]བྲལ་བ། ཚིགས་དང་གནད་རྣམས་དང་དེ་ཀུན་ནས་འཛིན་པ་དང་བྲལ་བ། ས་གཞི་དང་གྲིབ་མ་དང་བྲལ་བ་རྩུབ་མོ་བྲལ་བས་ལུས་དང་ཡུལ་དང་ཡུལ་ཕྱོགས་སོ་སོ་ཤིན་ཏུ་འཇམ་པ་རྡུལ་དང་འགྲོ་བ་ལས་ཀྱིས་དུབ་པ་དང་བྲལ་བ། གློན་པ་དང་འདོད་པའི་ཐོག་རྡུངས་དང་འགྲོ་འོང་དོན་དུ་གཉེར་བའི་
[56b.5]ཐོག་རྡུངས་དང་བྲལ་བ། ཆུ་སེར་རྡོ་རྗེའི་ཀྱི་གྱོག་དང་ཕན་ཚུན་དུ་འགལ་བའི་འཁོར་ལོ་སྤུའི་ཀྱི་གྱོག་གཅིག་ཏུ་སྐྱེས་པའི་སྤུ་དང་སྐྲ་རྣམས་དང་བྲལ་བ། པགས་པ་དང་མིག་གིས་མཐོང་བ་ཐོགས་པ་དང་བྲལ་བ། སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ཀྱི་
[56b.6]ཡུལ་རྣམས་ལ་དོག་པ་དང་བྲལ་བ། ལུས་ཀྱི་རིང་བ་དང་ཐུང་བ་དང་བྲལ་བ། གསར་པ་དང་གསར་པ་མ་ཡིན་པ་ལས་འདས་པ་ཉིད་ཀྱི་ལུས་དེའི་དུས་ན་བུད་མེད་ལ་ལྟ་བའི་སེར་སྣ་དང་ཕྲག་དོག་དང་འཇིགས་པ་དང་ཞེན་པ་དང་བྲལ་བ། འདུས་པ་ལ་དགའ་བ་དང་བྲལ་བ། སློང་བ་དོན་
[56b.7]དུ་གཉེར་བའི་འཇིགས་པ་དང་བྲལ་བ། ངར་འཛིན་པ་འཁོར་ལོའི་རྫས་དང་། འགྲོ་བ་དང་འོང་བ་ན་ཕྱིར་རྒོལ་བའི་འཇིགས་པ་དང་། སྤྲུལ་པའི་གནས་ལ་འཇིགས་པ་དང་། རང་གིས་བུད་མེད་ཡོངས་སུ་འཛིན་པའི་སྐྱོན་རྣམས་དང་བྲལ་བ། ཁ་ཅིག་ནི་ནགས་ན་ཀུན་ཏུ་རྒྱུ་བའི་འཇིགས་
[57a]
[57a.1]པ་དང་། དགྲའི་འཇིགས་པ་དང་བྲལ་བ། དོག་པའི་འཇིགས་པ་དང་བྲལ་བ་ཡོངས་སུ་མགུ་བར་བྱེད་པ་དང་། རང་གི་ལྟ་བ་དང་འདོད་པ་ཉམས་པ་དང་བྲལ་བའོ། །རྣམ་པ་དུ་མའི་ལྷ་རྫས་ཀྱི་ཡུལ་སྟེན་པ་ས་རབ་ཏུ་འཕེལ་བས་ཆེད་ཆེར་བྱེད་པ་མངོན་པར་ཞེན་པས་
[57a.2]བདེ་བ་ལ་མངོན་པར་འཆུམས་པ་བློ་དམན་པར་གྱུར་པས་འདི་ལྟར་སེམས་ཀྱིས་བསམས་ནས་རབ་ཏུ་རྟོག་པར་བྱེད་དེ་ང་ནི་གང་ཡིན། གང་ནས་འདིར་འོངས། གནས་འདིའི་མིང་ནི་ཅི་ཡིན་ཞེས་དེ་ལྟར་དེའི་བློས་རབ་ཏུ་རྟོག་པར་འགྱུར་བ་ནི་དཔེར་ན་ར་རོ་བར་གྱུར་པའི་སྐྱེས་བུ་ཉལ་བའམ་གཉིད་
[57a.3]འགགས་ནས་ཐུན་གསུམ་ལ་རབ་ཏུ་སད་པ་ན་ཡིད་ཀྱིས་རབ་ཏུ་རྟོག་པར་བྱེད་དེ། བདག་ནི་གང་ཡིན། གང་ན་གནས་པ་ཡིན། ར་རོ་བ་དེས་བསམ་པས་བསམས་ནས་སོ་སོར་ཤེས་པར་འགྱུར་བ་དེ་བཞིན་དུ་འདིར་ལྷ་གསར་དུ་སྐྱེས་པ་དེས་ཀྱང་དུས་ཤིན་ཏུ་རིང་བར་བསམས་ནས་སོ་སོར་
[57a.4]ཤེས་པར་གྱུར་ཏེ། ཇི་ལྟར་བདག་མི་ནས་འཆི་འཕོས་ནས་འདིར་སྐྱེས་སོ། །དེའི་སེམས་ཅི་འདྲ་བ་ནི་བདག་མིར་གྱུར་པ་ན་མ་ཡིན་ལ། རྣམ་པ་དེ་འདྲ་བའི་ཡིད་ཀྱིས་བསྒོས་པའི་རྒྱུད་ཅན་ཡང་ལྷའི་འཇིག་རྟེན་དེ་ན་ཡོད་པ་རྣམས་ཡིན་ནོ། །ཡུལ་ལྔ་པོ་རྣམས་ལ་འདི་ན་ཞེན་
[57a.5]པར་བྱེད་དེ། དེ་དེ་ལྟར་བསྒོས་པའི་རྒྱུད་ཅན་ཡིན་པས་ལྷའི་འཇིག་རྟེན་དེ་ལ་སོ་སོར་དེ་ཁོ་ན་བཞིན་དུ་མངོན་པར་ཞེན་པར་འགྱུར་རོ། །སྔོན་དེའི་རྒྱུད་ལ་བསྒོས་པར་གྱུར་པས་དུས་ཤིན་ཏུ་རིང་བ་ནི་ལེགས་པར་ཤེས་ཏེ། བདག་ནི་ལྷའི་ནང་འདིར་སྐྱེས་ཏེ་ལེགས་པར་བྱས་པའི་ལས་ཀྱིས་
[57a.6]ལྷའི་འཇིག་རྟེན་དུ་སྐྱེས་སོ། །དེ་ལྟ་བུ་གང་ཡིན་པ་ནི་འཐབ་བྲལ་ནས་འཆི་འཕོས་ནས་ལྷར་སྐྱེས་པ་མ་ཡིན་པར་བལྟ་སྟེ། དེ་ནི་རྣམ་པ་དེ་ལྟ་བུའི་རོལ་མོའི་རང་བཞིན་ཅན་ཡིན་པའི་ཕྱིར་རོ། །ཇི་ལྟར་ལྷ་ཉིད་ནས་འཆི་འཕོས་ནས་མིར་སྐྱེ་བ་ནི་སྔོན་དེས་བསྒོས་པའི་རྒྱུད་ཡིན་པས་དེ་འདྲ་
[57a.7]བའི་རང་བཞིན་དུ་འགྱུར་རོ། །དེ་བཞིན་དུ་མི་རྣམས་ནས་འཆི་འཕོས་ནས་ཡང་དེས་བསྒོས་པའི་རྒྱུད་ཡིན་པས་དེ་ཁོ་ན་འདྲ་བའི་རང་བཞིན་དུ་འགྱུར་རོ། །ལྷར་ཡང་རང་བཞིན་དེས་སྤྱོད་པར་འགྱུར་ཏེ། རང་བཞིན་སེམས་ཀྱི་རྒྱུ་འཐུན་པ་ཡིན་པའི་ཕྱིར་རོ། །གལ་ཏེ་དམྱལ་བ་ནས་འཆི་
[57b]
[57b.1]འཕོས་ནས་ལྷར་སྐྱེས་པར་གྱུར་ན། དེ་དམྱལ་བར་ནི་སྐྱེས་ནས་མྱོང་བར་འགྱུར་བའི་ལས་ཀྱིས་གལ་ཏེ་ཤེད་ནའོ། །ཅུང་ཟད་ཅིག་གང་ཞིག་ཏུ་སྤྱད་པ་དེ་ལན་གྲངས་གཞན་ཉིད་ལ་ཡིན་པ་གང་གི་ཕྱིར་དམྱལ་བ་རྣམས་དམྱལ་བར་གནས་ནས་དམ་པའི་ལས་ཅུང་ཟད་ཀྱིས་དེ་ལན་གྲངས་གཞན་ལ་
[57b.2]དེར་སྐྱེ་བར་འགྱུར་ཏེ། དེ་དེར་སྐྱེས་པ་དེས་རྣམ་པ་དེ་སྲིད་ཀྱི་དེ་དང་ཆོས་འཐུན་པའི་སྡུག་བསྔལ་དེ་སོ་སོར་མྱོང་བར་གྱུར་ནས་རྣམ་པ་དེ་སྲིད་ཉིད་ཀྱི་བདེ་བ་རྣམས་ཉེ་བར་དམིགས་པས་ཕྱིར་ཡང་ཡིད་མཆོག་ཏུ་རངས་པར་འགྱུར་རོ། །ཁྲོ་བ་ཆེས་ལྷག་པར་འགྱུར་རོ། །ཆེས་ལྷག་པར་བསིལ་བའི་
[57b.3]ནགས་དང་། ཉེ་བའི་ནགས་དང་། འབབ་ཆུ་དང་། རྫིང་བུ་ལ་སྟེན་པའི་རང་བཞིན་ཅན་དུ་འགྱུར་རོ། །ཤིན་ཏུ་ལྷག་པར་རྣམ་པར་རྒྱུ་བའི་རང་བཞིན་ཅན་དུ་འགྱུར་རོ། །ཤིན་ཏུ་ལྷག་པར་ཟས་ལ་སྤྱོད་པར་བྱེད་པར་འགྱུར་བའི་རང་བཞིན་ཅན་དུ་འགྱུར་ཏེ་དེས་བསྒོས་པའི་རྒྱུད་ཡིན་པའི་ཕྱིར་རོ། །
[57b.4]གལ་ཏེ་ཡི་དགས་ལས་འཆི་འཕོས་པ་ཡིན་ན་དེའི་སྤྱོད་པ་ཆེས་མང་བ་ཡིན་ཏེ། དེས་རྟག་ཏུ་བསྒོས་པའི་ཕྱིར་ཆེས་ལྷག་པར་ཟས་དང་སྐོམ་ལ་སྤྱོད་པར་འགྱུར་རོ། །རྟག་ཏུ་ཡང་ཤིན་ཏུ་བསིལ་བ་ལ་དགའ་བར་འགྱུར་རོ། །བུད་མེད་ལ་སྟེན་པ་ཆེད་ཆེར་བྱེད་པར་འགྱུར་རོ། །དེས་ལྷག་
[57b.5]པར་བསྒོས་པའི་སེམས་དང་ལྡན་པར་འགྱུར་རོ། །གལ་ཏེ་མ་ཡིན་ན་དུད་འགྲོ་རྣམ་པ་དུ་མ་རྣམས་ལས་འཆི་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་ལྷ་རྣམས་སུ་སྐྱེས་ན་དེ་སྐོམ་དང་ཟས་ལ་སྤྱོད་པའི་རང་བཞིན་ཅན་དུ་འགྱུར་རོ། །དེ་ལྷ་རྣམས་ཀྱི་ནང་དེར་
[57b.6]སྐྱེས་པ་ན་དུད་འགྲོའི་རིགས་དུ་མ་ཡིན་པའི་ཕྱིར། རྣམ་པ་དེ་སྲིད་ཉིད་དུ་འགྱུར་ཏེ། མདོར་བསྡུ་ན་ཟས་ཀྱིས་དམན་པ་དང་མཆོག་ཏུ་འགྱུར་རོ། །ཤིན་ཏུ་ལྷག་པར་ཡང་འདོད་པ་རྣམས་ལ་རྨོངས་པ་ཚབས་ཆེ་བར་འགྱུར་ཏེ། རྒྱུད་དེས་བསྒོས་པ་ཡིན་པའི་ཕྱིར་རོ། །གལ་ཏེ་ལྷ་
[57b.7]རྣམས་ནས་ལྷ་འཆི་འཕོས་ནས་སླར་ཡང་ལྷ་རྣམས་ཉིད་དུ་སྐྱེ་བ་རྣམས་ལས་དེ་གལ་ཏེ་གཟུགས་མེད་པ་བཞི་པོ་རྣམས་ཀྱི་སྙོམས་པར་འཇུག་པ་ཐོབ་ནས་འཆི་འཕོ་ལ་དེ་འཆི་འཕོས་ནས་ཀྱང་དེ་ཁོ་ན་བཞིན་དུ་དེས་བསྒོས་པའི་རྒྱུད་ཡིན་པས་དེ་ཁོ་ན་བཞིན་དུ་འདོད་པའི་སྒྲ་དང་། རེག་བྱ་དང་། 
[58a]
[58a.1]རོ་དང་། གཟུགས་དང་། དྲི་རྣམས་ལ་ཡང་རབ་ཏུ་འཇུག་པར་གྱུར་པ་ན་ཤིན་ཏུ་བར་སེམས་རྣམ་པར་གཡེང་བར་མི་འགྱུར་ཏེ། དེས་བསྒོས་པའི་ཕྱིར་རོ། །གལ་ཏེ་གཟུགས་ལ་སྤྱོད་པ་བསམ་གཏན་དང་པོ་ལ་ཀུན་ནས་རྟེན་པ་ནས་ཇི་སྲིད་དུ་བསམ་གཏན་བཞི་པ་
[58a.2]ལ་རྟེན་པ་རྣམས་དང་། ཇི་སྲིད་དུ་བཞི་པ་ལ་རྟེན་པའི་དབང་དུ་བྱས་ཏེ། དེ་བཞིན་དུ་འདོད་པའི་ཁམས་པ་འདི་སྐྱེས་པའི་ཡང་སེམས་རྒྱུད་དེ་བཞིན་དུ་དམན་པ་དང་། བར་མ་དང་། མཆོག་ཏུ་གྱུར་པ་བསམ་གཏན་ལ་མོས་པར་འགྱུར་རོ། །ཡུལ་རྣམས་ལ་དགའ་བ་དམན་
[58a.3]པར་འགྱུར་རོ། །གལ་ཏེ་འདོད་པ་ན་སྤྱོད་པའི་ལྷ་ཉིད་ལས་འཆི་འཕོས་ཏེ་འདོད་པ་ན་སྤྱོད་པ་ཉིད་དུ་སྐྱེས་ན་བརྒྱ་ལ་ན་སྐྱེས་ནས་མྱོང་བར་འགྱུར་བ་གང་གིས་གང་གི་ཕྱིར་ལྷ་དང་མི་རྣམས་ཀྱི་འགྲོ་བའི་རིས་གཉིས་པོ་དག་ཏུ་དཀར་པོ་བྱས་པར་གྱུར་པའོ། །དེས་ན་ལས་རྣམ་པ་གཉིས་
[58a.4]བྱས་པའི་ཉེ་བར་ལོངས་སྤྱོད་པ་དང་། ཡང་དག་པའི་སྦྱོར་བས་ལྷ་རྣམས་ཐམས་ཅད་ལྷ་རྣམས་ཉིད་དུ་སྐྱེ་བར་འགྱུར་ཏེ། གནས་གཙང་མ་པ་རྣམས་ནི་མ་གཏོགས་པའོ། །དེ་དག་རྣམས་ན་ནི་སྐྱེས་ནས་མྱོང་བར་འགྱུར་བའི་ལས་ཀྱང་མེད་ལ་ལན་གྲངས་གཞན་ལ་མྱོང་བར་འགྱུར་
[58a.5]བའི་ལས་ཀྱང་མི་བྱེད་དོ། །དེ་ལྟར་ལས་ཀྱི་རླུང་གིས་ཡོངས་སུ་འཁྱམ་པའི་འཇིག་རྟེན་མ་ལུས་པ་འདི་དག་ཡོངས་སུ་འཁྱམ་སྟེ། སྣ་ཚོགས་སྐུད་པའི་འཁྲུལ་འཁོར་དེ་རྣམ་པ་སྣ་ཚོགས་པའི་ཞགས་པས་བཅིངས་ནས་སེམས་ཀྱི་མོས་པ་བརྒྱ་སྟོང་ཕྲག་དུ་མ་དང་ལྡན་པ། རྣམ་པར་རྟོག་
[58a.6]པ་དུ་མ་དང་། རྒྱུད་དུ་མ་འགྲོ་བ་ལྔར་ཡོངས་སུ་འཁྱམ་མོ། །རྒྱུ་འདིས་ལྷ་གསར་དུ་སྐྱེས་པ་གོ་བར་བྱ་སྟེ། དེ་ལྟར་སོ་སོར་ཡིད་ལ་བྱེད་པ་རྣམས་སྐྱེའོ། །དེ་ནས་དེ་ལྟར་རིག་ནས་ལྷ་དེས་ཇི་ལྟ་བ་བཞིན་དུ་སོ་སོར་ཤེས་པར་འགྱུར་ཏེ། སྐྱེ་བ་གཞན་ཆེ་གེ་མོ་ཞིག་ནས་འཆི་འཕོས་ནས་འདིར་
[58a.7]སྐྱེས་སོ། །དེ་གལ་ཏེ་མི་ཉིད་ལས་འཆི་འཕོས་ནས་སམ། སླར་ཡང་ལྷར་སྐྱེས་པར་གྱུར་ན་ཡང་། སྐྱེས་ནས་མྱོང་བར་འགྱུར་བའི་ལས་ཡིན་ན་དེས་ལས་དེ་རྣམ་པར་ཤེས་སོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཡིན་ན་དེ་དག་ནི་འདིས་ཤེས་པ་ཁོ་ན་མ་ཡིན་ཏེ། རྒྱུ་
[58b]
[58b.1]དེ་དག་ལྷ་དེའི་རྟོགས་པའི་ཡུལ་མ་ཡིན་པའི་ཕྱིར་རོ། །ལན་གྲངས་གཞན་ལ་མྱོང་བར་འགྱུར་བ་རྣམས་ནི་གལ་ཏེ་ཤེད་ན་བསྐལ་པ་བརྒྱ་རྐྱེན་དང་ཕྲད་ནས་འབྲས་བུ་འབྱིན་པར་བྱེད་དོ། །གལ་ཏེ་ན་བསྐལ་པ་བརྒྱ་སྟོང་ནའོ། །གལ་ཏེ་བསྐལ་པ་བརྒྱ་སྟོང་ཕྲག་གཞལ་དུ་མེད་པ་རྣམས་ན་སྟེ་རང་
[58b.2]ཉིད་སྐྱེ་བའི་རྒྱུ་ལྷའི་མིག་གིས་མི་མཐོང་ངོ་། །དེ་དེ་ལྟར་སྐྱེ་བའི་རྒྱུ་མངོན་པར་མ་མཐོང་བར་གྱུར་ནས་གནས་པར་འགྱུར་ཏེ། ཇི་སྲིད་དུ་དེ་རྗེས་ཐོགས་ཉིད་ལ་དེ་དགེ་བ་གོམས་པའི་ཡུལ་རྣམ་པ་དུ་མ་རབ་ཏུ་འབྱུང་བར་འགྱུར་བ་རྣམས་ཀྱང་དེ་བཞིན་དུ་འགྱུར་རོ། །ཇི་ལྟར་བདག་འཐབ་བྲལ་གྱི་ལྷ་
[58b.3]རྣམས་ཀྱི་ནང་ལས་རྒྱ་ཆེན་པོའི་ཁོར་ཡུག་ན་སྤྱོད་པའི་ས་ལས་སྐྱེས་སོ། །འདིའི་སེམས་བསྐྱེད་པ་ཙམ་ཉིད་ན་དགེ་བའི་ལས་ཀྱི་མཐུས་ཤིན་ཏུ་ལྷའི་བུ་མོའི་ཚོགས་ཤིན་ཏུ་མང་བ་རྣམས་རབ་ཏུ་འབྱུང་བར་འགྱུར་ཞིང་ཉེ་བར་བརྒྱུགས་ནས་འོང་ངོ་། །ལྷ་དེའི་དགེ་བའི་རྐྱེན་གང་ཡིན་པ་དེས་
[58b.4]འབྱུང་བར་འགྱུར་བ་ཡིན་ཏེ། དུས་ཉེ་བ་ན་སྐྱེས་པ་ཡིན་ནོ་ཞེས་བྱས་ནས་མྱུར་དུ་རྒྱུག་པ་ཡིན་ལ་གང་ཡང་སྐྱེས་ནས་རིང་དུ་ལོན་པ་དེ་དག་ནི་རྣམ་པར་འགྲིབ་པའི་ཕྱིར་རོ། །དེ་ནས་ལྷ་དེ་དེ་དག་གིས་བསྐོར་ནས་མཆོག་ཏུ་ཡིད་དགའ་བའི་ནགས་དང་ཉེ་བའི་ནགས་རྣམས་སུ་བདེ་བ་ཉམས་སུ་
[58b.5]མྱོང་བར་འགྱུར་རོ། །ལས་རྣམས་ཀྱི་རིན་གྱིས་ཉོས་པའི་ཡོན་ཏན་མཆོག་དང་ལྡན་པས་མཆོག་ཏུ་དགའ་བར་གྱུར་པ་རྣམས་ལ་རྗེས་སུ་ལོངས་སྤྱོད་པར་བྱེད་དོ། །ས་དེ་ལ་ཡང་རི་དང་། ནགས་དང་། ཉེ་བའི་ནགས་དང་། རྫིང་བུ་དང་། ཚང་ཚིང་དང་། འབབ་ཆུ་དང་། པད་མའི་
[58b.6]མཚེའུ་དང་། རི་ངོས་དང་། ནགས་ལྷམ་མེ་བ་དང་། ཕུག་དང་། འཁྲི་ཤིང་གིས་ལེགས་པར་གཡོགས་པའི་ཁང་བུ་དང་། བྱའི་ཚོགས་བརྒྱ་སྟོང་རྣམ་པར་ཆགས་པར་འགྱུར་བའི་སྐད་འདོན་པས་ཡིད་དགའ་བ་དང་། རིང་དུ་སྐྱོང་བས་དགའ་བར་འགྱུར་བའི་ལྷའི་བུ་མོ་བརྒྱ་སྟོང་གི་
[58b.7]གླུས་རྣམ་པར་གསལ་བར་བྱེད་པ་དགའ་བ་སྐྱེད་པའི་གར་གྱིས་དགའ་བར་གྱུར་པ་དང་། ཉེ་བའི་ནགས་རྣམས་ན་རིན་པོ་ཆེ་སྣ་བདུན་གྱི་རང་བཞིན་གྱིས་རྣམ་པར་གསལ་ཞིང་འབར་བ་མཐོང་ན་མཆོག་ཏུ་ཡིད་འཕྲོག་པའི་རི་དགས་རྣམས་དང་། རིན་པོ་ཆེ་སྣ་བདུན་གྱི་རང་བཞིན་གྱི་རྡོ་བརྒྱ་ཕྲག་འོད་
[59a]
[59a.1]འབྱིན་པའི་རྩེ་མོ་རྒྱ་ཆེན་པོ་ཞེས་བྱ་བ་དེ་གང་ཡིན་པའི་རི་དེ་ལ་ཁམས་དུ་མ་དང་ལྡན་པའི་རྩེ་མོ་རིན་པོ་ཆེས་ཉེ་བར་གསལ་བར་བྱེད་པའི་རྩེ་མོ་ལ་འཁྲི་ཤིང་གི་ཁང་བུ་ཡོད་པ་དང་། རྒྱ་ཆེ་བའི་རྡོས་དགའ་བ་བཏིང་བ་དང་། ཚང་ཚིང་དང་། པད་མའི་ནགས་དང་། 
[59a.2]སྐྱེད་མོས་ཚལ་དང་། མཚེའུ་དང་། འབབ་ཆུ་དང་། ཆུ་ཀླུང་གི་འགྲམ་དང་། ལྗོངས་དང་། རིའི་རྩེ་མོས་ཀྱང་དབྱིབས་དང་ཡོན་ཏན་དུ་མ་དང་ལྡན་པ་རྣམས་ལ་དང་། བསིལ་བའི་ཆུ་རྡུལ་གྱི་འབབ་ཆུ་སྟོང་ཕྲག་བརྒྱར་བསིལ་བ་རྣམས་ལ་ལྷ་དེ་དགེ་བའི་ལས་རྣམ་པ་སྣ་ཚོགས་པ་དང་
[59a.3]ལྡན་པའི་གཟུགས་ཀྱིས་དགའ་བར་བྱེད། ཀུན་ཏུ་སྤྱོད་པར་ཡང་བྱེད་པས་རྣམ་པ་སྣ་ཚོགས་པའི་བདེ་བ་རྣམས་ཉམས་སུ་མྱོང་བར་བྱེད་དོ། །ལྷའི་ཚོགས་དེ་དག་རྣམས་དེ་ལྟར་དགའ་བར་གྱུར་ཅིང་རྩེ་བར་གྱུར་པ་ནི་རྣམ་པར་རྟོག་པ་དུ་མ་རྣམས་ཀྱིས་ཡིན་ལ་མདོར་བསྡུ་ན་གང་དག་ཆུ་ལ་རྩེ་བ་ལ་དགའ་
[59a.4]བ་དེ་དག་རྣམས་ནི་ཆུ་ལ་རྩེ་བས་དགའ་བར་བྱེད་པ་སྟེ། ཕལ་ཆེར་དམྱལ་བ་དང་། ཡི་དགས་དང་། དུད་འགྲོ་རྣམས་ནས་ཡིན་པས་ཤིན་ཏུ་ཆགས་པའི་ཡིད་ཀྱིས་ལྷན་ཅིག་ཏུ་དགའ་བར་བྱེད་ཀྱི་ལས་ལེགས་པར་བྱས་པ་རྣམས་ཀྱང་ནི་ཡོངས་སུ་སྤྱོད་པར་བྱེད་པ་ཡང་མ་ཡིན་ལ་ལྷ་དེ་དག་རྣམས་
[59a.5]ཀྱི་རང་གི་ལུས་རྣམས་དང་ལྷན་ཅིག་ཏུ་རིགས་ཐམས་ཅད་ལ་འདི་དག་གི་ལས་ངོ་ཤེས་པར་བྱེད་པའི་མིང་རྣམས་ལེགས་པར་སྐྱེ་བར་འགྱུར་རོ། །ལྷ་གང་དག་གིས་དང་། ལེགས་པར་བྱས་པའི་ལས་གང་གིས་དང་། རྣམ་པ་ཇི་སྲིད་ཅིག་གིས་དང་། ཚུལ་གང་གིས་བྱས་པ་དང་། དུས་
[59a.6]ནམ་གྱི་ཚེ་ན་བྱས་པ་དང་། རྐྱེན་གང་གིས་དང་། སྐྱེ་བ་གཞན་དུ་སྐྱེས་པ་གང་གི་ཚེ་ན་བྱས་པ་དང་། དམན་པ་དང་། བར་མ་དང་། ཁྱད་དུ་འཕགས་པའི་ཞིང་དང་། དངོས་པོ་རྣམས་རྣམ་པ་ཇི་སྙེད་ཅིག་གི་ཡོན་ཏན་ཕུན་སུམ་ཚོགས་པས་དགེ་བ་བྱས་པར་གྱུར་པ་རྣམས་དེ་དག་ཐམས་ཅད་
[59a.7]དུས་དང་བཅས་པ་མངོན་སུམ་དུ་ཤེས་པ་དང་བཅས་པར་སྟེང་དུ་མིང་དང་། ཁ་བྱང་རྣམས་ཡི་གེར་བྲིས་པ་ལྷན་ཅིག་ཏུ་སྐྱེས་པ་སྐྱེ་བར་འགྱུར་རོ། །དཔེར་ན་སྒྲིན་པ་དང་མིག་ཆེས་རྣོ་བའི་ཡི་གེ་མཁན་གྱིས་ཆ་ཤས་རབ་ཏུ་རྣམ་པར་ཕྱེ་བའི་ཡི་གེ་མངོན་པར་བྲིས་པར་གྱུར་པ་དེ་བཞིན་དུ་ལྷ་
[59b]
[59b.1]དེའི་ཡིག་མཁན་སྤྱང་པོས་ལེགས་པར་བྱས་པའི་ལས་ཀྱི་རྩིག་པའི་ལོགས་དེ་ལ་ལེགས་པར་བྱས་པའི་ལས་དེ་དག་ཐམས་ཅད་མངོན་པར་བྲིས་པར་འགྱུར་རོ། །མཆོག་དང་ཁ་དོག་གང་གིས་མཆོག་ཏུ་མཛེས་པར་བྱེད་པ་དང་། མཆོག་ཏུ་ཡིད་འཕྲོག་པར་འགྱུར་བའི་ཁ་དོག་དེ་ལེགས་པར་
[59b.2]བྱས་པའི་ལས་དེས་ལྷ་དེ་རྫོགས་པར་བྱེད་དོ། །དེ་རྣམ་པ་སྣ་ཚོགས་པ་དང་ཁྱད་པར་དུ་འཕགས་པའི་མཚན་ཉིད་ཀྱི་ཁ་དོག་གིས་མངོན་པར་བྲིས་པ་དེས་བརྒྱ་འགྱུར་དུ་རྣམ་པར་མཛེས་སོ། །དཔེར་ན་མཆོག་ཏུ་དགའ་བ་ལན་བརྒྱར་བཏུལ་བའི་གསེར་གསལ་བ་ལ་པད་མ་རཱ་ག་ཉེ་བར་བཅུག་
[59b.3]པའམ་ཨིན་དྲ་ནཱི་ལའམ་མཆོག་ཏུ་མཛེས་པར་གྱུར་པའི་རྣམ་པ་དེ་ལྟ་བུའི་རིན་པོ་ཆེའི་རིགས་སུ་གྱུར་པ་གཞན་ཡང་རུང་སྟེ། དེ་བཞིན་དུ་ལྷ་དེ་ལས་ཀྱིས་བྱས་པ་མངོན་སུམ་དུ་ཤེས་པར་བྲིས་པ་དེས་རྣམ་པར་མཛེས་ཤིང་གསལ་ལོ། །བྲིས་པ་དེ་ཡང་རང་ཉིད་ཀྱི་མིག་གིས་མི་མཐོང་ལ་
[59b.4]རྒྱུ་གང་གིས་མགྲིན་པ་དང་མིག་ཕོར་དག་ལས་དེ་ཉེ་བར་སྐྱེའོ། །བྲང་ལ་ཡང་སྟེ། རྒྱུ་དེས་ན་རང་ཉིད་ཀྱིས་མངོན་པར་བྲིས་པ་དེ་མི་མཐོང་ངོ་། །ཕན་ཚུན་དུ་ནི་མཐོང་བར་འགྱུར་ཏེ། གང་གི་ཚེ་ལྷ་དེ་ཤིན་ཏུ་ཡང་བག་མེད་པའི་ཡིད་ཅན་དུ་མི་འགྱུར་རོ། །དེའི་ཚེ་ཐམས་ཅད་ཇི་ལྟ་བ་བཞིན་དུ་མཐོང་
[59b.5]ངོ་། །འདི་ཉིད་ནི་རྒྱ་ཆེན་པོའི་ཁོར་ཡུག་ན་སྤྱོད་པའི་ལྷ་རྣམས་ཀྱི་སའི་མཆོག་ཏུ་རྨད་དུ་བྱུང་བ་ཅིག་ཡིན་ནོ། །གཞན་ཡང་ངོ་མཚར་བར་གྱུར་པ་ནི་ཇི་ལྟར་ལེགས་པར་བྱས་པའི་ལས་ཀྱིས་བྱས་པ་བྲང་ན་ཡོད་པ་དེ་ལྟར་དཔྲལ་བར་ཡང་བྲིས་པ་ཡིན་ནོ། །གང་གི་ཚེ་རྣམ་པ་གང་གིས་དུས་
[59b.6]གང་དུ་འཆི་འཕོ་བར་འགྱུར་བ་དང་། འཆི་འཕོས་ནས་ཀྱང་གང་དུ་ཅིར་སྐྱེ་བར་འགྱུར་བ་དང་། དེར་ཡང་དུས་རིང་དུ་འགྲོ་བ་དང་བཅས་པ་དང་། ཁ་དོག་དུ་མར་འགྱུར་བ་ཡང་མངོན་པར་བྲིས་པ་ནི་ལྷ་དེ་དག་གི་ངོ་མཚར་བ་གཞན་ཡིན་ཏེ། དེ་དག་ནི་ལས་ཀྱིས་བསྐྱེད་པ་ཡིན་ནོ། །ཡི་གེའི་ཕྲེང་
[59b.7]དེ་དག་རྣམས་དེ་ལྟར་རྣམ་པར་བཀྲ་བས་རྣམ་པར་མཛེས་པ་ཆེས་ལྷག་པ་ནི་ཇི་ལྟར་རྣམ་པ་དུ་མ་སྣ་ཚོགས་པའི་མེ་ཏོག་ལེགས་པར་སྤེལ་བའི་ཕྲེང་བ་རྣམས་ཀྱིས་ས་གཞན་རྣམས་ན་གནས་པའི་ལྷ་རྣམས་མཛེས་པ་ཡིན་ལ། གཞན་རྣམས་ལ་རྣམ་པར་གསལ་བར་བྱེད་དོ། །དེ་བཞིན་དུ་
[60a]
[60a.1]རྣམ་པར་མཛེས་པ་ཡིན་ཏེ། དེ་དེ་དག་གིས་ལེགས་པར་བྱས་པའི་ལས་གཞན་བྱས་པ་ལྷ་རྣམས་ཡིན་པའི་ཕྱིར་རོ། །དེ་ནས་ལྷ་དེ་དག་རྣམས་དེ་ལྟར་རང་གི་ལས་ཀྱི་ལུས་ཁ་བྱང་དུ་བཏབ་པ་རྣམས་ནི་རྟོགས་པ་ཡང་མ་ཡིན་པར་མཐོ་རིས་ཀྱི་ཉེ་བའི་ནགས་རྣམས་ལ་སྣ་
[60a.2]ཚོགས་པའི་ཆ་བྱད་དང་། རྒྱན་འཆང་བ་རྣམས་དང་ལྷན་ཅིག་ཏུ་རྣམ་པ་དུ་མར་དགའ་བར་བྱེད་དེ། རྒྱ་ཆེན་པོའི་ཁོར་ཡུག་ན་སྤྱོད་པའི་ས་རྣམས་སུ་དེ་དེ་ལྟར་དགའ་བར་འགྱུར་ཞིང་རྩེ་བར་གྱུར་ནས་གང་ན་དུས་ཤིན་ཏུ་རིང་བར་རྣམ་པར་བཀྲ་བའི་ཆུ་ཞེས་བྱ་བའི་ཆུ་ཀླུང་ངོས་རྣམ་པ་སྣ་ཚོགས་པར་
[60a.3]དགའ་བ་རྩེ་མོ་ནས་རྩེ་མོར་འབབ་པ། རིན་པོ་ཆེའི་ཁམས་རྣམ་པ་སྣ་ཚོགས་པ་དང་ལྡན་པ་བྱའི་ཚོགས་དུ་མས་བརྗོད་པའི་སྒྲ་ཀུན་ཏུ་སྒྲོགས་པ། ཤིང་གི་ཚལ་འཐུག་པོ་དུ་མ་དང་ལྡན་པ། མེ་ཏོག་རྣམ་པ་མང་པོ་སྟོང་ཕྲག་བརྒྱས་ཆ་ཤས་རྣམ་པར་བཀྲ་བར་བྱས་པས་རྣམ་པར་
[60a.4]བཀྲ་བའི་ངོས་ན་ལྷའི་བུ་མོའི་ཚོགས་ཀྱིས་བསྟེན་པའོ། །གཞན་ཡང་རྣམ་པར་བཀྲ་བའི་རྩེ་མོའི་ངོས་ཀྱི་ངོ་མཚར་ཆེ་བར་གྱུར་པ་ནི་རྒྱར་ཇི་ལྟ་བར་རྩེ་མོའི་ངོས་ནས་རབ་ཏུ་འབབ་པའི་ཆུ་ཀླུང་དུས་ཤིན་ཏུ་རིང་བར་རྣམ་པར་བཀྲ་བ་ཆུ་ཞེས་བྱ་བའི་དེའི་ངོས་གང་གི་ཚེ་རབ་ཏུ་དང་བར་
[60a.5]གྱུར་པ་ན་ལྷ་གང་དག་ཆུ་ཀླུང་དེར་དམྱལ་བ་ནས་འཆི་འཕོས་པར་གྱུར་པ་ཆུ་ཀླུང་དེའི་ངོས་སུ་ཕྱིན་ནས་དེའི་ལས་ཀྱིས་བསྐྱེད་པའི་ཁྱད་པར་གྱིས་སྐྱེ་བ་གཞན་རྗེས་སུ་དྲན་ནོ། །དེས་དེ་རྗེས་སུ་དྲན་ནས་ཀྱང་མཆོག་ཏུ་དགའ་བའི་འདོད་པའི་ཡོན་ཏན་ལྔ་ཕུན་སུམ་ཚོགས་པ་ལ་སྤྱོད་པ་རྟག་
[60a.6]ཏུ་རབ་ཏུ་རངས་པའི་ལྷ་དང་ལྷ་མོའི་ཚོགས་ཀྱིས་གང་བས་དེ་ཆེད་ཆེར་རྣམ་པ་དུ་མར་རྣམ་པར་ཆགས་པར་བྱས་ནས་གྲངས་མེད་པའི་དུས་ཀྱི་བར་དུ་ལོངས་སྤྱོད་པར་བྱེད་པ་ན་སྡུག་བསྔལ་རྣམས་དྲན་པར་གྱུར་ནས་བདེ་བ་དེ་དག་ཐམས་ཅད་བརྗེད་པར་འགྱུར་རོ། །སླར་ཡང་སྐྱོ་བ་དང་
[60a.7]བཅས་པའི་ཡིད་ཀྱིས་ཚིགས་སུ་བཅད་པ་བརྗོད་པ། ཇི་ལྟར། རྒྱུ་ཆེན་སྡུག་བསྔལ་ཆེན་པོ་ཡི། །དམྱལ་བའི་མེ་དང་ཡང་དག་ལྡན། །བདག་གི་སྡིག་པ་ཀུན་བྱང་ནས། །སླར་ཡང་འཇིག་རྟེན་འདིར་འོངས་སོ། ལེགས་པར་བྱས་པའི་འབྲས་བུ་བཟང་། །ཡོན་ཏན་དུ་མ་དང་
[60b]
[60b.1]ལྡན་པ། །ཉེས་པར་བྱས་འབྲས་སྡུག་བསྔལ་ནི། །སླུ་བ་མེད་ལྡན་ཆེན་པོ་ཡིན། །བདེ་དང་སྡུག་བསྔལ་དེ་དག་གིས། །སྲིད་པའི་གཡང་སར་འཁོར་འགྱུར་བ། །རྒྱ་མཚོའི་རླབས་ནི་ཇི་ལྟ་བར། །ལས་ཀྱི་རླུང་གིས་ཀུན་ནས་བསྐོར། །བྱས་པའི་སྡིག་ཅན་ཡིད་ཀྱིས་ཏེ། །སྡིག་
[60b.2]ལ་དགའ་བའི་མི་དག་ནི། །མི་དགེ་བ་ལ་སྤྱད་པ་ཡིས། །དེ་རྒྱུས་དེ་ནི་དམྱལ་བར་འགྲོ། །དེ་ཕྱིར་ཡང་ནི་མ་འགྲོ་ལ། །ལྷ་ཡུལ་དུ་ནི་འགྲོ་འགྱུར་བ། །དེས་ནི་སྡུག་བསྔལ་དེ་བསྲིངས་ན། །སླར་ཡང་འདོད་པའི་དབང་རྗེས་འགྲོ། །རྩུབ་པར་འགྱུར་བའི་སེམས་འདིས་ནི། །ཕྱང་
[60b.3]མོ་འཕྱང་མིན་བདེ་མིན་བདེ། །ཡུལ་འདི་རྣམས་ལ་ཡོངས་འཁྱམས་ཀྱང་། །སྡུག་བསྔལ་གྱིས་ནི་སྐྱོ་བ་མེད། །ཚུ་རོལ་ཕ་རོལ་ལེགས་ལྡན་པའི། །དབང་པོ་ཡོངས་སུ་བསླུས་པ་ཡིས། །སྐྱེ་དགུ་འཁོར་བར་འཁོར་བ་སྟེ། །སྲེད་པའི་ཞགས་པའི་དབང་རྗེས་འགྲོ། །དམྱལ་གནས་
[60b.4]ཡི་དགས་སྲིད་པར་ཏེ། །ཡི་དགས་ལས་ནི་དུད་འགྲོའི་སྐྱེ། །ཀླུ་ཡི་སྲིད་པར་དུད་འགྲོ་ལས། །དམྱལ་ལས་ཕལ་ཆེར་བུད་མེད་སྐྱེ། །དེ་ལྟར་ལས་ཀྱིས་ཡོངས་འཁོར་བའི། །འཇིག་རྟེན་འཁོར་བ་འཁོར་ལོ་བཞིན། །སྐྱོ་དབང་དུ་ནི་མི་འགྲོ་ཡང་། །གོམས་པའི་དབང་དུ་འགྲོ་ཕྱིར་
[60b.5]རོ། །ཀླུ་ཡི་སྲིད་པར་དགའ་འགྱུར་བ། །བདེ་བ་ཇི་ལྟར་རྣམ་སྤྲས་པ། །སྲིད་པ་ན་ནི་སྤྱོད་པ་རྣམས། །བདེ་ལས་བདེ་བ་ཡོངས་ཉམས་འགྱུར། །སྡུག་བསྔལ་པད་མ་སྟོང་དང་ནི། །པད་མ་བྱེ་བ་བརྒྱར་ཡང་ནི། །སྡུག་བསྔལ་ཡོངས་སུ་ལོངས་སྤྱོད་ཀྱང་། །བྱིས་རྣམས་སྐྱོ་བར་ཡང་
[60b.6]མི་འགྱུར། །བདེ་བ་མི་དམིགས་སྲིད་གསུམ་ན། །ཐམས་ཅད་སྡུག་བསྔལ་གྱིས་ཡོངས་བསླད། །སྐྱོ་བ་སྐྱེ་བར་མི་འགྱུར་ལ། །སྲོག་ཆགས་སྡུག་བསྔལ་གྱིས་གཟིར་ར་རྣམས། །བྱིས་པ་སྡུག་བསྔལ་གྱིས་དུབ་ཀྱང་། །སྡུག་བསྔལ་རྒྱུ་ལ་འཇུག་པར་བྱེད། །རྒྱུ་རིང་འབྲས་བུ་འབྲལ་
[60b.7]མིན་ཏེ། །ས་བོན་བརྟན་དབང་འབྲས་ཅི་བཞིན། །ཡུལ་རྣམས་ཀྱིས་ནི་ཡོངས་འཁྲུལ་ཡིད། །ཡིད་ཀྱི་ཤུགས་ནི་སྟོབས་པོ་ཆེ། །སེམས་ནི་རྗེས་འབྲངས་བཅས་འདུལ་བ། །ལུས་ཅན་རྣམས་ནི་ཤིས་པར་འགྱུར། །དེ་འདུལ་བྱེད་པར་མྱུར་བར་ནི། །ཁམས་རྣམས་ཐམས་ཅད་སྤྱོད་
[61a]
[61a.1]པ་སྟེ། །སྲིད་གསུམ་ཐམས་ཅད་བསྐོར་བྱས་ཀྱང་། །དེ་ཉིད་རབ་ཏུ་མཐོང་བའང་མིན། །ཀུན་ཏུ་གཡོ་བྱེད་དབང་གིས་གཡོ། །ཇི་ལྟར་འཁོར་བ་རྒྱ་མཚོ་བཞིན། །སེམས་ཀྱི་དབང་ཕྱུག་ཡང་དག་ལྡན། །འཇིག་རྟེན་འདི་ནི་རྟག་ཏུ་འཁོར། །བདེ་སྡུག་དུས་ཀྱི་རྗེས་
[61a.2]འབྲེལ་བ། །སྲོག་ཆགས་སྲིད་གསུམ་རྗེས་སུ་འགྲོ། །སྡུག་བསྔལ་ཐམས་ཅད་སྤངས་པ་ཡི། །ལེགས་པའི་མཆོག་ཏུ་འབབ་པར་བྱེད། །འཁོར་བྱེད་རྟག་ཏུ་སྡུག་བསྔལ་གྱིས། །དེ་ཚེ་ལུས་ཅན་རྣམས་དུབ་འགྱུར། །བརྗེད་པར་གྱུར་ནས་ཕྱི་ནས་ཀྱང་། །རྣམ་པར་གདུང་བྱེད་
[61a.3]སྡུག་བསྔལ་སྤྱོད། །དམྱལ་བའི་གང་ཚེ་ལུས་ཅན་གྱིས། །སྡུག་བསྔལ་དྲན་པར་གྱུར་ན་ནི། །དེ་ཚེ་མ་ལུས་བདེ་འདི་རྣམས། །རྡུལ་ཕྲན་ཙམ་དུ་ངེས་པར་གནས། །དེ་དུས་ཇི་སྲིད་དུ་རྣམ་པར་བཀྲ་བའི་རྩེ་མོའི་ངོས་དེ་ན་ཉེ་བར་གནས་པར་གྱུར་གྱི་བར་དེ་སྲིད་དུ་སྐྱེ་བ་གཞན་རྗེས་སུ་དྲན་པར་
[61a.4]བྱེད་དོ། །གང་གི་ཚེ་བཏང་བར་གྱུར་པ་དེའི་ཚེ་སྐྱེ་བ་གཞན་རྗེས་སུ་དྲན་པ་ཐམས་ཅད་བརྗེད་པར་འགྱུར་རོ། །དེ་སྐྱེ་བ་གཞན་ལ་ཉམས་སུ་མྱོང་བའི་སྡུག་བསྔལ་གཞན་བརྗེད་ནས་བརྗེད་པས་ཀྱང་ཕྱི་རོལ་ཡུལ་ལ་འཆུམས་པས་རྣམ་པ་དུ་མར་གཞན་དང་མི་འདྲ་བ་དང་། སྡུག་པའི་སྒྲ་དང་། རེག་
[61a.5]བྱ་དང་། རོ་དང་། གཟུགས་དང་། དྲི་འདོད་པར་གྱུར་པའི་ལྷའི་རྫས་ཀྱི་ཡུལ་རྣམས་ལ་ལྷན་ཅིག་ཏུ་དགའ་བར་བྱེད་དོ། །དེ་གཞན་ཡང་གང་ན་ཆུ་ཀླུང་འོད་འབྱིན་ཞེས་བྱ་བའི་རི་ཡོད་པ་དེར་ཉེ་བར་འགྲོའོ། །རི་དེ་ཡང་ཉེ་འཁོར་ཀུན་ཏུ་དགའ་བའི་ཤིང་མཆོག་གིས་ཤིན་ཏུ་གང་བ་རབ་ཏུ་
[61a.6]དང་བའི་ཆུ་ལ་ངང་པ་དང་། ཀཱ་རཎྜ་བ་དང་། ངང་ངུར་གྱིས་ཡོངས་སུ་གང་བ་རྣམ་པ་སྣ་ཚོགས་པའི་གསེར་འབར་བ་སྒྲའི་མཆོག་གིས་ཡིད་དགའ་བའི་ཅ་ཅོས་གང་བའི་ཆུ་ཀླུང་འབབ་པར་འགྱུར་ལ། ཆུ་ཀླུང་དེ་ལ་ཡང་ཤིན་ཏུ་མང་བ་འབྱུང་བར་འགྱུར་བ་ནི་སྟོང་ཕྲག་བཅུས་ལེགས་
[61a.7]པར་གང་བ་སྟེ། ཚད་དང་ཤུགས་དང་དབྱིབས་རྣམས་མཚུངས་པ། ཤིང་དང་བྱའི་ཚོགས་ཀྱིས་དགའ་བར་གྱུར་པའོ། །རབ་ཏུ་མང་བ་བྱུང་བ་དེ་དག་རྣམས་ལས་ཀྱང་ཐམས་ཅད་ལས་ཆེས་ཆེར་ལྷག་པའི་ཆུ་ཀླུང་ནི་བཞི་ཡོད་པ་ལ་འདི་ལྟ་སྟེ། མཛེས་པར་འབབ་པ་དང་། 
[61b]
[61b.1]གསེར་གྱི་ཕྲེང་བ་དང་། བཻ་ཌཱུརྱའི་ཆུ་དང་། བདེ་བར་འབབ་པ་དང་བཞིའོ། །དེ་ནས་ལྷ་དེ་རང་གི་ལས་ཀྱི་འབྲས་བུ་ལ་སྤྱོད་པས་ཐམས་ཅད་ཀྱང་རབ་ཏུ་དགའ་བའི་ཡིད་ཅན་མཆོག་ཏུ་རྒྱ་ཆེ་བའི་རྒྱན་དང་ཆ་བྱད་ཕྲེང་བར་འཛིན་པ་རྣམས་རྩེ་བར་གྱུར་པས་གང་ན་མཛེས་པར་འབབ་པའི་ཆུ་ཀླུང་
[61b.2]ཡོད་པ་དེར་ཉེ་བར་ལེགས་པར་འགྲོ་བར་བྱེད་དོ། །ཆུ་ཀླུང་དེའི་ངོས་ན་ཡང་དཀར་ལ་རིང་བའི་མེ་ཏོག་གི་ནགས་ཆེན་པོ་ན་དགའ་བ་དུ་མ་ཞེས་བྱ་བའི་མཚོ་དེ་ན་མེ་ཏོག་གི་འཁྲི་ཤིང་ཐེན་པ་མཆོག་གིས་རབ་ཏུ་གཡེངས་པ། མེ་ཏོག་གི་བྱེ་བྲག་སྟོང་ཕྲག་རྣམས་ཀྱིས་རྣམ་པར་དགའ་བ། ཚད་དང་
[61b.3]དབྱིབས་དུ་མ་དང་ལྡན་པའི་བྱ་རྣམ་པ་དུ་མས་རྣམ་པ་སྣ་ཚོགས་པའི་རྒྱན་དང་ཆ་བྱད་ཅན་གྱི་བྱས་སྒྲའི་རྣམ་པ་རྒྱ་ཆེ་བས་ལེགས་པར་གནེམས་པས་མཆོག་ཏུ་དགའ་བར་གྱུར་པའོ། །ཆུ་ཀླུང་མཛེས་པར་འབབ་པ་དེའི་ངོས་གཉིས་པ་ན་ཡང་བུང་བ་རྐང་དྲུག་རྗེས་སུ་རྒྱུ་བ་ཞེས་བྱ་བའི་པད་མའི་རྫིང་བུ་
[61b.4]ནང་པར་གྱི་ཉི་མ་དང་མཉམ་པའི་འོད་མཆོག་ཏུ་དྲི་ཞིམ་པའི་པད་མས་རྟག་ཏུ་ལེགས་པར་གང་བའི་པད་མའི་རྫིང་བུའི་ནགས་དེ་ནི་རྣམ་པ་དུ་མར་དགའ་བ་རིང་དུ་ནི་དཔག་ཚད་ལྔ་བརྒྱའི་རྒྱར་གྱུར་པའི་ངོ་བོ་ནི་དཔག་ཚད་ལྔའོ། །ཉེ་འཁོར་ན་ཡང་མཆོག་ཏུ་དྲི་མ་མེད་པའི་ཆུ་ནི་ཆུ་སྐྱེས་དང་། མེ་ཏོག་
[61b.5]གཞན་གྱིས་ཀྱང་ཡང་དག་པར་གང་བ་ཁ་དོག་རྣམ་པ་སྣ་ཚོགས་པའི་འདབ་མ་རྣམས་དྲི་གང་དག་ཉེ་འཁོར་དཔག་ཚད་ལྔར་འགྲོ་བས་མཆོག་ཏུ་དྲི་ཞིམ་པའོ། །དེ་ནས་དེ་ཇི་ལྟར་འདོད་པས་ཁ་ཅིག་ནི་ནགས་རྣམས་སུ། ཁ་ཅིག་ནི་པད་མའི་རྫིང་བུར་ཇི་ལྟར་འདོད་པ་རྒྱུ་བས་རབ་ཏུ་དགའ་
[61b.6]བ་ལྷ་དང་ལྷ་མོའི་ཚོགས་ཀྱིས་གང་བ་རང་གི་གཟི་བརྗིད་དང་ལྡན་པ་ལས་ཀྱིས་བྱས་ཤིང་བསགས་པས་དེར་སྐྱེའོ། །དེ་དག་རྣམས་དྲི་མཆོག་ཏུ་མཛེས་པའི་དྲིའི་མེ་ཏོག་གིས་མཛེས་པར་འབབ་པ་དེ་མཐོང་ན་ཆེས་ཡིད་སྤྲོ་བའི་ངོས་ལ་རྒྱ་ཆེན་པོའི་ཁོར་ཡུག་ན་རྒྱུ་བའི་ལྷ་རྣམས་
[61b.7]དགའ་བར་བྱེད་ལ་ཡོངས་སུ་སྤྱོད་པར་ཡང་བྱེད་དོ། །རྣམ་པ་དུ་མ་དེ་དག་གཅིག་ཏུ་ཆུ་ཀླུང་འོད་འབྱིན་གྱི་རིའི་རྩེ་མོ་ལ་རབ་ཏུ་འབབ་བོ། །གཞན་ཡང་འོད་འབྱུང་གི་རི་ཡོད་པ་ལ་ཆུ་ཀླུང་གཞན་ལེགས་པར་འབབ་སྟེ། གསེར་གྱི་ཕྲེང་བ་ཞེས་བྱ་བའི་ཆུ་ཀླུང་འོད་འབྱུང་ཡིན་ནོ། །
[62a]
[62a.1]ཆུ་ཀླུང་དེ་ལ་བརྟེན་ནས་ཆུ་ཀླུང་དེ་འབབ་པའོ། །དེ་ཉིད་ཀྱི་མིང་གིས་ཆུ་ཀླུང་དེ་གསེར་གྱི་ཕྲེང་བ་ཞེས་བརྗོད་དོ། །དེ་ན་དགའ་བ་འདི་དག་ཡོད་དེ་འདི་ལྟ་སྟེ། ཆུ་དེའི་སྐྱོན་རྣམས་འགགས་པས་བཏུང་བ་བཞིན་དུ་འགྱུར་རོ། །ཤིན་ཏུ་དྲི་ཞིམ་པའི་དྲིས་ཅི་ལྟར་
[62a.2]འདོད་པའི་རོ་དང་། ཁ་དོག་དང་། དྲི་དང་། རེག་བྱ་དྲན་པར་གྱུར་པས་རྒྱགས་པ་སྐྱེ་བ་ཐམས་ཅད་དང་བྲལ་བའོ། །དེ་ནས་ལྷ་དེ་དག་གིས་བཏུང་བའི་ཁྱད་པར་དེ་འཐུངས་ནས་ཀྱང་ཆེས་ལྷག་པར་བག་མེད་པས་གནས་པས་གང་དག་དགའ་བར་བྱེད་དོ། །ལྷན་ཅིག་རྒྱུ་བ་ཆེན་པོ་དང་
[62a.3]བཅས་པའི་ཐམས་ཅད་ཚོགས་པ་ཆེན་པོས་བསྐོར་བ་ཡུལ་ལྔ་ལ་རྣམ་པར་ཆགས་པའི་ཡིད་ཅན་རྔ་སྐད་ཡན་ལག་ལྔ་དང་ལྡན་པར་གྱུར་པ་མཉམ་པ་དང་། སྙན་པ་དང་། ཆགས་པའི་སྒྲས་མཆོག་ཏུ་རྗེས་སུ་འཐུན་པའི་ཡང་རྒྱན་དང་། ཆ་བྱད་དང་། མཆོག་ཏུ་བལྟ་ན་སྡུག་པ་
[62a.4]རྣམས་ཞབས་འབྲིང་དུ་གྱུར་པས་ཅི་དགའ་བར་འདོད་པར་བྱས་པའི་རང་དབང་དུ་འཇུག་པ་ལྷ་དེ་དག་རྣམས་གསེར་གྱི་ཕྲེང་བའི་ངོས་ན་སྣ་ཚོགས་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་ཡིས་རྒྱགས་པས་རྒྱགས་པ་རྣམས་རྣམ་པ་དུ་མར་རྒྱུ་བ་དེས་ཆུ་ཀླུང་མཆོག་
[62a.5]ཏུ་དགའ་བ་མཐོང་ན་གཟུགས་ཀྱི་ཡུལ་གྱིས་ངོམས་པ་མེད་པ་དེ་ཡང་ཉེ་བར་ལོངས་སྤྱད་ནས། གཞན་ཡང་གར་དང་ལྡན་པའི་གླུའི་སྒྲས་རྣ་བའི་ཁུང་བུ་འཕྲོག་པའི་ཡུལ་ལྔ་ལ་མངོན་པར་ཆགས་པའི་ཡིད་ཀྱིས་དགའ་བར་གྱུར་པས་རི་དང་། ལྗོངས་ནས་ལྗོངས་དང་། རིའི་རྩེ་མོ་ནས་
[62a.6]རིའི་རྩེ་མོ་དང་། ཆུ་ཀླུང་གི་ངོས་ནས་ཆུ་ཀླུང་གི་ངོས་དང་། པད་མའི་རྫིང་བུ་ནས་པད་མའི་རྫིང་བུ་དང་། ནགས་ནས་ནགས་སུ་དང་། བང་རིམ་ནས་བང་རིམ་དང་། ཤིང་དྲུང་ནས་ཤིང་དྲུང་དུ་དགའ་བར་གྱུར་པས་རྣམ་པ་སྣ་ཚོགས་པའི་བདེ་བའི་རྒྱགས་པས་མྱོས་པ་རྣམས་རྒྱུ་བར་གྱུར་པ་ན་
[62a.7]དུས་གཞན་ཞིག་གི་ཚེ་བཻ་ཌཱུརྱའི་ཆུ་ཞེས་བྱ་བའི་ཆུ་ཀླུང་དེ་དང་ཉེ་བར་རབ་ཏུ་དགའ་བའི་རྒྱགས་པས་རྣམ་པར་རྒྱུ་ཞིང་འགྲོའོ། །ཆུ་ཀླུང་དེ་ལ་ཡང་མཛེས་པ་འདི་དག་རྣམས་ཡིན་ལ་འདི་ལྟ་སྟེ། བཻ་ཌཱུརྱའི་རང་བཞིན་དུ་གྱུར་པའི་ཆུ་ཀླུང་དྲི་མ་མེད་པའི་ཆུའོ། །རྡོ་བ་རྣམས་བཻ་ཌཱུརྱའི་རང་བཞིན་ནོ། །
[62b]
[62b.1]བཻ་ཌཱུརྱའི་རང་བཞིན་གྱི་ལྗོན་ཤིང་གིས་ལེགས་པར་གང་བ། བཻ་ཌཱུརྱའི་རང་བཞིན་དང་མདོག་མཚུངས་པའི་ལྗོན་ཤིང་ལ་བྱའི་སྒྲས་ནང་ན་གང་བ། འབྲས་བུ་རྣམས་ལྟ་བས་ཆེས་རྒོད་པ་ལྟར་གྱུར་པ། གཙང་ཞིང་དྲི་མ་མེད་པའི་ཆུ་བདེ་བར་འབབ་པ། ཟབ་ཅིང་སྙན་པའི་སྒྲ་ལེགས་པར་
[62b.2]བྱས་པའི་ལས་ཀྱིས་དབང་པོར་གྱུར་པའི་བཻ་ཌཱུརྱའི་ཆུ་ཞེས་བྱ་བའི་ཆུ་ཀླུང་རབ་ཏུ་འབབ་པའོ། །དེ་ལྟར་ལྷ་དེ་དག་རྣམས་དགའ་བས་རྒྱུ་བའི་དོན་དུ་འགྲོ་བར་བྱེད་དོ། །ཡུལ་ལ་སྲེད་པའི་སྲེད་པས་རྣམ་པ་དུ་མར་རབ་ཏུ་རྣམ་པར་ཞེན་པས་ལྷ་དེ་རྣམས་རྣམ་པར་རྒྱུའོ། །ཁ་ཅིག་ནི་ཆུ་ཀླུང་གི་ངོས་
[62b.3]དག་ན་དགའོ། །ཁ་ཅིག་ནི་ཆུའི་ནང་ན་ལྷན་ཅིག་སྤྱོད་པ་དང་བཅས་ནས་སོ། །ཁ་ཅིག་ནི་མཆོག་ཏུ་འགྱིང་བས་བྱ་གཞན་རྣམས་ཀྱི་རྒྱབ་ཏུ་དེ་དག་མངོན་པར་ཞོན་ནས་རླབས་ནས་རླབས་ལ་འགྲོའོ། །ཆུ་ལ་དཀྱི་ལི་ཀུད་འཁོར་བ་ནས་འཁོར་བ། ཕྱི་འཁོར་ནས་ཕྱི་འཁོར་དུ། ཆུ་མི་མཉམ་
[62b.4]པ་ནས་ཆུ་མི་མཉམ་པར། པད་མའི་སྟན་ནས་པད་མའི་སྟན་ལ། ཨུད་པ་ལའི་ནགས་ནས་ཨུད་པ་ལའི་ནགས་སུ་ཡོངས་སུ་སྤྱོད་དོ། །བརྒྱ་ཕྲག་དང་བརྒྱ་སྟོང་ཕྲག་ཏུ་དཔེ་མེད་པའི་བདེ་བ་དང་ཡང་དག་པར་ལྡན་པའི་ལྷ་དེ་དག་རྣམས་ལ་གལ་ཏེ་ཤེད་ན་ལེགས་པར་བྱས་པའི་
[62b.5]ལས་རྣམས་ཀྱིས་དང་། ཡུལ་རྣམས་ཀྱང་ཞི་བ་དང་། དེའི་ཚེ་བཻ་ཌཱུརྱ་ཡང་དྲི་མ་མེད་པ་ལ་མཐོང་བ་ནི་གང་དག་ཚུལ་ཁྲིམས་དང་ཤེས་རབ་ཀྱིས་ལྷག་པར་གྱུར་པ་དེ་དག་རྣམས་ཀྱིས་དེ་ལ་ལས་ཀྱི་འབྲས་བུའི་རྟགས་ཀྱི་གཟུགས་བརྙན་མཐོང་བར་འགྱུར་ཏེ། དེའི་རྒྱུ་གང་ཡིན་པ་དང་། དེའི་
[62b.6]གླེང་གཞི་དང་། དེ་དང་མ་བྲལ་བས་དང་། རྐྱེན་དེས་ལྷའི་རིས་དེར་སྐྱེ་བར་འགྱུར་བ་དང་། འདི་དག་ཐམས་ཅད་མངོན་སུམ་དུ་ཤེས་པ་དང་བཅས་པ། དམིགས་པ་དང་བཅས་པ་དང་། སེམས་བསྐྱེད་པའི་གླེང་གཞི་དང་བཅས་པ། ཞིང་ལ་རབ་ཏུ་དང་བར་གྱུར་པ་རྣམས་མངོན་
[62b.7]པར་མཐོང་ནས་དེ་རྣམས་དམིགས་པར་བྱས་ནས་སྐྱེ་བ་གཞན་དྲན་པའི་དབང་དུ་བྱས་པའི་བློ་སྐྱེའོ། །ཀྱེ་མ་བདག་ཡུལ་གྱི་ཤུགས་ཀྱི་ལིམ་ལོག་ཅན་གྱི་ཆུའི་རླབས་སྐྱོ་བ་སྐྱེ་བར་འགྱུར་བའི་ཤུགས་དང་ལྡན་པའི་སྲེད་པའི་ཆུ་ཀླུང་གིས་བདག་ཇི་ལྟ་བར་རབ་ཏུ་ཁྱེར་བར་གྱུར་པ། གང་གི་དབང་
[63a]
[63a.1]གིས་འབྱུང་བར་གྱུར་པ་ལོག་པར་ལྟུང་བར་འགྱུར་བ་ཡང་བདག་གིས་མ་རྟོགས་ཏེ། གང་གི་རྒྱུས་འདི་ཇི་ལྟ་བ་བཞིན་དུ་མངོན་སུམ་དུ་རྟོགས་པར་འགྱུར་བ་མངོན་གྱི་དུས་དང་ལྡན་པའི་ལོ་རྒྱུས་དེ་དག་རྣམ་པ་དུ་མར་མངོན་པར་བྲིས་པའི་རྒྱུ་དེས་རྙེད་པས་སྐྱེ་བ་གཞན་གྱི་
[63a.2]ལོ་རབས་རྣམས་བདག་གིས་རྙེད་པར་འགྱུར་རོ། །ལེགས་པར་བྱས་པ་འདི་རྣམས་ལ་ལོངས་སྤྱོད་པར་ཡང་བྱེད་དེ། ཡང་གང་གི་ཚེ་ཟད་པར་བྱེད་པ་དེའི་ཚེ་ཕྱིར་ཡང་རྣམ་པ་དུ་མར་ལོག་པར་ལྟུང་བ་ལྷའི་རིགས་དེ་ལས་འབྱུང་བར་འགྱུར་རོ། །དེ་ལྟར་ཕན་ཚུན་དུ་བརྗོད་པར་འགྱུར་
[63a.3]བ་དང་། འགྲོ་བ་ལྔའི་འཇིགས་པ་ཡང་མཐོང་བར་གྱུར་པས་ཐམས་ཅད་སོ་སོ་ལ་བརྟེན་ནས་སྐྱེས་པའི་ཡིད་འབྱུང་བས་བཻ་ཌཱུརྱའི་ཆུ་ཀླུང་གི་ཆུ་འགྲམ་དེ་ཉིད་ན་ཚིགས་སུ་བཅད་པ་བརྗོད་པ་ཇི་ལྟར། སྔོན་དགེའི་ལས་ཀྱིས་བྱུང་བ་གང་། །ལེགས་པ་དང་ལྡན་ཆེ་འབྱུང་བ། །མཐོ་
[63a.4]རིས་འདི་དེ་སྤྱོད་བྱེད་དང་། །ཡང་དང་ཡང་དུ་ཟད་པ་དང་། །མཐོ་རིས་ལེགས་བྱས་ལས་བྱུང་བ། །དེ་ཟད་པས་ནི་ལྟུང་བར་མཐོང་། །མཐོ་རིས་རྒྱུ་དང་བཅས་པ་ནི། །སྐད་ཅིག་པ་ཡི་ཁྱད་པར་གྱིས། །མི་རྟག་འབྱུང་གནས་གཙུག་ལག་ལས། །ཐམས་ཅད་འཇིག་པར་
[63a.5]འགྱུར་བ་ཡིན། །དངོས་གང་འདུས་བྱས་མི་རྟག་པ། །དེ་ཀུན་རྣམ་པར་འཇིག་པ་ཡིན། །སྐྱེ་ཀུན་རབ་ཏུ་རྣམ་འཇིག་པ། །ཆོས་ཉིད་ཀྱིས་འདི་རྣམ་པར་གནས། །འདོད་པའི་རོ་ལ་ཆགས་བྱེད་པ། །བྱིས་པ་བློ་དམན་རྣམས་ཡིན་ནོ། །ཀིམ་པ་ཀ་ཡི་འབྲས་མཚུངས་པའི། །
[63a.6]ཉེས་དམིགས་གོ་བ་མ་ཡིན་ནོ། །གཟུགས་ལ་སོགས་པའི་དགྲ་འདིས་ཀྱང་། །སྲེད་པའི་རང་བཞིན་ཕྱིར་ལོག་སྐྱེ། །ལས་ངན་འབྲས་ལ་རྨོངས་པ་ཡི། །སྲོག་ཆགས་ལོག་པའི་དབང་འགྲོ་ཉམས། །འདོད་པ་དུག་གི་འབྲས་འདྲ་རྣམས། །སྐྱེས་བུས་ཇི་སྲིད་མྱངས་པ་ཡིས། །
[63a.7]དེ་དག་ཉིད་ལ་ངོམས་མེད་ཡིན། །ཕྱིར་ཡང་དམྱལ་བར་ལྟུང་བ་ཡིན། །སྦྱིན་དང་ཚུལ་ཁྲིམས་དགའ་སྤྱོད་སྤེལ། །རྟག་ཏུ་དེ་ལ་ཞུགས་པའི་ཡིད། །རྟག་ཏུ་གང་ལ་དེ་ཡོད་པ། །སྐྱེ་བོ་དེ་ནི་མཐོ་རིས་འགྲོ། །རྟག་ཏུ་ཚུལ་ཁྲིམས་བསྒོམས་པ་དང་། །མི་དགེ་བ་ཡང་སྤངས་པ་ནི། །
[63b]
[63b.1]སྤྱང་པོ་འོད་ལྡན་བརྟན་པོ་སྟེ། །སྐྱེ་བོ་དེ་ནི་མཐོ་རིས་འགྲོ། །དགྲ་བོ་རྣམས་ལའང་རྟག་ཏུ་གང་། །འཁོན་དང་བྲལ་བ་བྱམས་པའི་སེམས། །རྟག་ཏུ་རབ་ཏུ་ཞི་བའི་ཡིད། །སྐྱེ་བོ་དེ་ནི་མཐོ་རིས་འགྲོ། །ཡིད་ཀྱི་སྒོམ་པ་དྲག་པོ་ཡིས། །སྡོམ་པར་བྱེད་པའི་ལེགས་པ་གང་། །རྟག་ཏུ་
[63b.2]སྡོམ་བརྩོན་གཅིག་ལ་དགའ། །ཤིན་ཏུ་མང་བ་མི་སྨྲ་བ། །སྙིང་པོ་སྙིང་མེད་རྣམ་པར་ཤེས། །གང་དེ་སྐྱེ་བོ་མཐོ་རིས་འགྲོ། །འཁོར་བར་ཆགས་པར་གྱུར་པ་གང་། །རྒ་ཤི་དག་གིས་བསླུས་པ་ཡིན། །རྟག་ཏུ་མྱ་ངན་འདས་མངོན་དགའ། །འགྲོ་འགྱུར་སྐྱེ་དེ་མཐོ་རིས་སུ། །ཤིང་
[63b.3]དྲུང་འམ་ནི་དུར་ཁྲོད་དུ། །དེ་བཞིན་ཉིད་དུ་རི་ཁྲོད་དུ། །སྒོམ་པའི་ཡིད་ལྡན་སེམས་དཔའ་དེ། །མཐོ་རིས་འགྲོ་བའི་སྐྱེ་བོ་ཡིན། །ཚོད་ཤེས་ཡུལ་ཤེས་དུས་ཤེས་དང་། །སྡིག་པའི་གྲོགས་པོ་རྣམ་སྤངས་པ། །གང་ལ་བྱམས་པའི་སེམས་ཡོད་དེ། །སྐྱེ་བོ་མཐོ་རིས་འགྲོ་བ་ཡིན། །གྲོང་
[63b.4]ལྟ་བ་ལ་མི་དགའ་ཞིང་། །ཚལ་དང་སྲང་དུ་མི་རྒྱུ་བ། །གཅིག་པུ་གནས་དང་ཞི་བ་ཡི། །སྐྱེ་བོ་དེ་ནི་མཐོ་རིས་འགྲོ། །གང་ཞིག་ཞི་བས་རྟག་ཏུ་ལུས། །མི་གཙང་ལས་བྱུང་ལྟ་བྱེད་པ། །ལུས་དང་ལུས་ཀྱི་ཆོ་ག་ཤེས། །གང་དེ་སྐྱེ་བོ་མཐོ་རིས་འགྲོ། །ཆོས་རྣམས་ལས་ཀྱི་དྲ་བར་
[63b.5]ནི། །གང་གིས་རྣམ་མང་སྐྱེ་བོ་མཐོང་། །འཁོར་བ་ལ་ཡང་དགའ་བ་མེད། །མཐོ་རིས་འགྲོ་བའི་སྐྱེ་བོ་དེ། །དེ་ཉིད་ཀྱང་ནི་ཇི་བཞིན་རིག །རྣམ་པ་དུ་མ་ལས་བྱུང་བའི། །མཐོང་ཡང་དགའ་བ་མ་ཡིན་ནོ། །མཐོ་རིས་འགྲོ་བའི་སྐྱེ་བོ་དེ། །སྐད་ཅིག་པ་དང་སྒྱུ་མ་བཞིན། །དྲི་ཟ་སྒྱུ་མ་
[63b.6]ལྟ་བུར་ཡང་། །གང་ཞིག་རྟག་ཏུ་སེམས་འདུལ་བ། །སྐྱེ་བོ་དེ་ནི་མཐོ་རིས་འགྲོ། །དེ་ཉིད་སྐད་ཅིག་ལ་ཤེས་དང་། །མཚན་ཉིད་བྲལ་བ་ཤེས་གང་དང་། །བདེ་ཆགས་ཀྱིས་ནི་སྐྱོ་བའི་ཡིད། །སྐྱེ་བོ་དེ་ནི་མཐོ་རིས་འགྲོ། །བུད་མེད་གཞན་ལ་མ་བཞིན་དང་། །ཕ་བཞིན་དུ་ཡང་
[63b.7]ལུས་ཅན་ཀུན། །འཇིག་རྟེན་མཚུངས་པར་ལྟ་བྱེད་གང་། །མཐོ་རིས་འགྲོ་བའི་སྐྱེ་བོ་དེ། །རྟག་ཏུ་ཕྲ་མ་སྤོང་བྱེད་ཅིང་། །སེམས་ཅན་རྣམས་ལའང་རྟག་ཏུ་དགའ། །ཁྲོ་མེད་དྲང་པོར་གྱུར་པའི་ཡིད། །སྐྱེ་བོ་དེ་ནི་མཐོ་རིས་འགྲོ། །ཐམས་ཅད་ཤིང་བཞིན་རྡོ་བཞིན་དུ། །གཞན་
[64a]
[64a.1]གྱི་སེམས་ལ་སྤྱོད་པ་པོ། །རང་གི་སེམས་ཀྱི་ཆོག་ཤེས་པ། །སྐྱེ་བོ་དེ་ནི་མཐོ་རིས་འགྲོ། །ཉིན་དང་མཚན་དུ་གང་དག་གི། །སྙིང་ལ་ལེ་ལོ་མི་འཇུག་པ། །རྟག་ཏུ་བརྩོན་པས་རྣམ་པར་རྒྱུ། །གང་དེ་སྐྱེ་བོ་མཐོ་རིས་འགྲོ། །རྒོད་དང་རྨུགས་དང་གཉིད་དང་ནི། །
[64a.2]ལེ་ལོ་ཡང་ནི་ཁྱད་པར་དུ། །སྤོང་བར་བྱེད་པ་རྟག་ཏུ་བཟང་། །སྐྱེ་བོ་དེ་ནི་མཐོ་རིས་འགྲོ། །སྒོ་ལྔ་ལས་ནི་ཚུལ་ཁྲིམས་འཆལ། །གཅིག་ཏུ་ཡོངས་སུ་མཐོལ་བ་དང་། །རྟག་ཏུ་སྤོང་བྱེད་བློ་ལྡན་པ། །སྐྱེ་བོ་དེ་ནི་མཐོ་རིས་འགྲོ། །ཉེ་བར་ལེན་པ་རྣམ་བཞི་ཤེས། །བདེན་པ་ཡང་ནི་དེ་བཞིན་
[64a.3]དེ། །ཆོ་ག་ཤེས་པས་ལྟ་བའི་ཡང་། །སྐྱེ་བོ་དེ་ནི་མཐོ་རིས་འགྲོ། །སྡུག་བསྔལ་སྡུག་བསྔལ་རྣམ་སྨིན་དང་། །གང་ཡང་སྡུག་བསྔལ་འགོག་པ་དང་། །རྟག་ཏུ་དེ་ཉིད་ལ་ལྟ་གང་། །སྐྱེ་བོ་དེ་ནི་མཐོ་རིས་འགྲོ། །རྟག་ཏུ་སྡུག་བསྔལ་ལ་ཞུགས་པ། །ཆོས་ནི་རྣམ་པར་མི་འདོར་གང་། །
[64a.4]ཆོས་ཀྱི་བློ་ནི་ཞི་བ་དང་། །སྐྱེ་བོ་དེ་ནི་མཐོ་རིས་འགྲོ། །རས་ཀྱང་དཀར་དང་ཤིན་ཏུ་ཕྲ། །དེ་བཞིན་དུ་ཡང་ཕྱག་དར་ཁྲོད། །གཏུམ་མིན་ཡིད་ནི་ཞི་བ་དང་། །རྟག་ཏུ་བསམ་གཏན་གྱིས་གནས་པ། །རྟག་ཏུ་ངེས་འབྱུང་ལ་དགའ་བའི། །སྐྱེ་བོ་དེ་ནི་མཐོ་རིས་འགྲོ། །ཞིམ་
[64a.5]མམ་གལ་ཏེ་མི་ཞིམ་པ། །ཇི་ལྟར་འདོད་པའི་ཚུལ་གྱིས་འོངས། །ཆོག་ཤེས་དང་ནི་ཁྲོ་མིན་པའི། །སྐྱེ་བོ་དེ་ནི་མཐོ་རིས་འགྲོ། །གོས་གང་འཇམ་ཞིང་དཀར་བ་དང་། །ཕྱག་དར་ཁྲོད་ཀྱང་དེ་བཞིན་ཏེ། །ལེགས་སྡོམ་བྱེད་པ་ཆོག་ཤེས་མཆོག །སྐྱེ་བོ་དེ་ནི་མཐོ་རིས་
[64a.6]འགྲོ། །མལ་སྟན་གཞི་དང་དེ་བཞིན་ས། །ཁང་བཟངས་རྩེ་འམ་དེ་བཞིན་གཞན། །དགའ་བའམ་ཁྲོ་བ་མེད་པ་ཡི། །སྐྱེ་བོ་དེ་ནི་མཐོ་རིས་འགྲོ། །གཟུགས་གང་མིག་གི་ཡུལ་དུ་ནི། །གཏོགས་དང་གཞན་དུ་གྱུར་པ་ཡང་། །དེ་ཁོ་ནར་ནི་རབ་ལྟ་གང་། །སྐྱེ་བོ་དེ་ནི་
[64a.7]མཐོ་རིས་འགྲོ། །སྙན་པའམ་ནི་མི་སྙན་པ། །གང་གིས་ཐོས་ནས་འཁྲུལ་བྲལ་བ། །མིག་དང་བློ་དག་ལྡན་པ་ཡི། །སྐྱེ་བོ་དེ་ནི་མཐོ་རིས་འགྲོ། །དབང་པོ་དྲུག་པོ་ཐམས་ཅད་དང་། །ཡུལ་རྣམས་ཀྱང་ནི་དེ་བཞིན་དུ། །སྤོང་བར་བྱེད་ཅིང་མི་དགའ་བ། །སྐྱེ་བོ་དེ་ནི་མཐོ་རིས་
[64b]
[64b.1]འགྲོ། །བྱ་བ་འདི་རྣམས་དོན་ཆེན་དང་། །རྟག་ཏུ་བདེ་བ་བྱེད་པ་ཡང་། །དེ་དག་ཐམས་ཅད་ཆོ་ག་བཞིན། །བྱེད་པའི་སྐྱེ་དེ་མཐོ་རིས་འགྲོ། །ཇི་ལྟར་ལས་རྣམས་བྱས་པ་ཀུན། །དེ་ཉིད་དུ་ནི་བྱེད་མེད་པར། །ལྟ་བྱེད་དྲི་བྲལ་བཟང་པོ་ཡི། །སྐྱེ་བོ་དེ་ནི་མཐོ་རིས་འགྲོ། །ལས་རྣམས་
[64b.2]ཀྱི་ཡང་རྣམ་སྨིན་དེས། །ལས་རྣམས་སྨིན་གྱིས་བྱས་པའི་ཡང་། །སྡུག་བསྔལ་རྟག་ཏུ་རྣམ་པར་འབྱེད། །སྐྱེ་དེ་མཐོ་རིས་འགྲོ་བའོ། །དེ་ལྟར་ལྷ་དེ་དེའི་མགྲིན་པར་བྱས་པ་དེ་ཡང་དག་པར་མཐོང་ནས་མཆོག་ཏུ་སྐྲག་པའི་ཡིད་ཀྱིས་ཚིགས་སུ་བཅད་པ་སྨྲས་ཏེ། ཤིན་ཏུ་བརྗོད་ནས་
[64b.3]ཀྱང་ཆུ་ཀླུང་གི་འགྲམ་དུ་ལྷ་དེ་དག་ཉིད་དང་ལྷན་ཅིག་ཏུ་རང་བཞིན་ཡིན་པས་སླར་ཡང་བག་མེད་པས་རྒྱུ་བར་བྱེད་དོ། །གལ་ཏེ་གང་དག་དེའི་མགྲིན་པ་ན་བྱས་པ་ཡོད་པར་གྱུར་དུ་ཟིན་ཡང་རྐྱེན་མེད་པར་མི་མཐོང་སྟེ། གང་གིས་རྟེན་ཅིང་འབྲེལ་པར་འབྱུང་བའི་དངོས་པོའི་རྐྱེན་མེད་པར་མི་
[64b.4]འགྱུར་ལ། ལྷ་གང་གི་ཡང་རང་བཞིན་ཡིན་པས་སླར་ཡང་བག་མེད་པར་སྤྱོད་པས་གང་ན་ཆུ་ཀླུང་འོད་འབྱུང་གི་རི་ལ་རིན་པོ་ཆེ་འོད་འབྱིན་ཞེས་བྱ་བའི་རི་དེ་ཡོད་པ་དེར་འགྲོ་སྟེ། རྒྱན་དང་ཆ་བྱད་དུ་མས་རབ་ཏུ་དགའ་བའི་ཡིད་ཅན་ཡུལ་ད་ལྟར་བ་ལ་ཆགས་པས་ཀུན་ནས་ཁྲིད་པར་གྱུར་པས་དུས་
[64b.5]ཆོད་པར་གྱུར་པའི་འཇིགས་པ་ཡང་མ་རྩིས་པ་དང་། དབང་པོ་འགྱུར་ལྡོག་ཅན་རྣམས་ཀྱིས་ཀྱང་དྲངས་པ་དང་མཐོ་རིས་པ་དེ་རྣམས་མཆོག་ཏུ་ཡང་བདེ་བའི་ཕྱིར་ན་ཕྱིར་ཞིང་ཡང་གར་བྱེད་པར་གྱུར། རབ་ཏུ་རྒོད་པར་གྱུར་པས་རྣམ་པར་རྒྱུ་བར་བྱེད་པས་ཆུ་ཀླུང་གི་འགྲམ་ན་རྣམ་པ་དུ་མར་དགའ་བའི་
[64b.6]མེ་ཏོག་གི་ཚོགས་རྣམ་པ་དུ་མ་ཕུན་སུམ་ཚོགས་པ་འཁྲི་ཤིང་ཤིན་ཏུ་འགྱུས་པས་ཁེབས་པའི་ངོས་ན་རྟག་ཏུ་ཡང་རབ་ཏུ་དགའ་བའི་བྱའི་ཚོགས་ཀྱིས་འཁྲིགས་པར་རོ། །གཞན་ཡང་ཁྱད་པར་ལྟ་བར་འདོད་པས་རིན་པོ་ཆེ་འོད་འབྱིན་གྱི་རི་ལ་རིན་པོ་ཆེའི་རྣམ་པ་བརྒྱ་སྟོང་དུ་མ་ཆ་ཤས་རྣམ་པར་བཀྲ་
[64b.7]བ་ཡོད་པར་འགྲོའོ། །ལྟ་བ་ལ་མཚོར་རྔམས་པས་དེས་དེ་རིང་བ་ཉིད་ནས་མཐོང་སྟེ། འོད་འབར་བ་ནམ་མཁའ་བརྟོལ་བ་བཞིན་དུ་གནས་པ་ལྔར་མ་མཐོང་བ་དེ་ཡིད་ལ་སྨོན་པས་བྱས་པ་བཞིན་དུ་སྐྱོན་གཞན་མེད་པ་དེའི་འོད་དཔག་ཚད་སྟོང་ཕྲག་བཅུར་འགྱུར་ཏེ། སྔོན་པོ་དང་སེར་པོ་དང་དམར་
[65a]
[65a.1]པོ་དང་ལྗང་ཁུའི་ཁ་དོག་གོ། །གཞན་ཡང་རྣམ་པར་འདྲེས་པའི་འོད་རྣམས་སོ། །གཞན་ཡང་ངོས་དེ་ན་རིན་པོ་ཆེའི་འོད་ཀྱི་ཕྲེང་བ་ཅན་གྱི་རི་གཞན་གང་དག་ཡོད་པ་དེ་དག་རྣམས་ཀྱང་བརྟོལ་ཞིང་རིན་པོ་ཆེ་འོད་འབྱིན་གྱི་རི་དེའི་འོད་དེ་དག་གིས་རི་དེ་དག་རྣམས་ཐམས་ཅད་ཀྱི་འོད་
[65a.2]ངེས་པར་བཅོམ་ནས་གནས་སོ། །དཔེར་ན་རིའི་རྒྱལ་པོ་རི་རབ་ལྷུན་པོའི་འོད་ཀྱིས་ནི་རི་རྣམས་ཐམས་ཅད་ཀྱི་འོད་ཟིལ་གྱིས་གནོན་ནོ། །དེ་བཞིན་དུ་རིན་པོ་ཆེ་འོད་འབྱིན་དེའི་འོད་མཆོག་ཏུ་རྒྱ་ཆེ་བ་དགའ་བར་གྱུར་པ་མཆོག་ཏུ་རངས་པ་ཡིད་འཕྲོག་པ་ཡིན་ནོ། །དེ་བཞིན་དུ་རྣ་བའི་དབང་པོ་གཅིག་
[65a.3]ཚིམ་པར་བྱེད་ལ་རིན་པོ་ཆེ་དེས་རྣ་བའི་དབང་པོ་གཉིས་པ་ཡང་སྒྲ་རྣམ་པ་དུ་མས་ལེགས་པ་བསྒོ་བར་བྱེད་ལ། རིན་པོ་ཆེ་འོད་འབྱིན་གྱི་རི་དེ་ཉིད་ན་འདི་ལྟ་སྟེ། ཐོས་ན་ཡིད་འཕྲོག་པའི་སྒྲ་དང་ལྡན་པའི་ཆུ་ཀླུང་འབབ་པས་ཀྱང་ཀུན་ཏུ་སྒྲ་སྒྲོགས་པས་མཆོག་ཏུ་ཐོས་ན་ཡིད་འཕྲོག་པ་དང་། དེ་དག་
[65a.4]ན་རྣམ་པ་དུ་མའི་བྱ་རྣམས་ནི་རིན་པོ་ཆེ་སྣ་བདུན་གྱིས་རྣམ་པར་བཀྲ་བའི་སྒྲོ་དང་ལྡན་པ་ཁྱད་པར་མེད་པའི་རླུང་གིས་རབ་ཏུ་བསྐྱོད་པའི་དྲིལ་བུ་གཡེར་ཀའི་རང་བཞིན་གྱི་ལྗོན་ཤིང་རྣམས་ཀྱི་སྒྲ་གང་ཡིན་པས་སོ། །དེ་དག་གི་དཔེ་བྱ་བར་མི་ནུས་ཏེ་ཡིད་རྣམས་དང་འདྲ་བ་ཡིན་པའི་ཕྱིར་རོ། །རིན་པོ་ཆེ་
[65a.5]འོད་འབྱིན་གྱི་རི་ཆེན་པོ་འདི་ལས་དེ་བཞིན་དུ་ལྷ་དེ་དག་རྣམས་ཀྱི་རྣ་བའི་དབང་པོ་ལ་ཡང་ཚིམ་པར་བྱེད་དེ་གཞན་ཡང་ལྷ་དེ་དག་གི་དབང་པོ་གསུམ་པ་རིང་བ་ཉིད་ནས་རི་ཆེན་པོས་ཚིམ་པར་བྱེད་པ་ཡང་འདི་ལྟ་སྟེ། སྣ་ལ་དྲི་དུ་མ་རྣམས་ཀྱིས་མེ་ཏོག་གི་ཚོགས་མང་པོ་ལས་འབྱུང་བར་འགྱུར་བ་ལ་ཆུ་ཀླུང་
[65a.6]དུ་མ་ལས་ཉེ་བར་སྐྱེས་པའི་མེ་ཏོག་གིས་ལེགས་པར་བསྐྱེད་པའི་དྲི་དེ་དག་གིས་ལྷ་རྣམས་ཚིམ་པར་བྱེད་དོ། །གཞན་ཡང་རི་ཆེན་པོ་དེས་ལྷ་དེ་དག་རྣམས་ཀྱི་དབང་པོ་བཞི་པ་ཀུན་ནས་ཚིམ་པར་བྱེད་དེ་ལྕེ་ཡང་རོ་དང་། མདོག་དང་གཟུགས་དང་། དྲི་རྣམས་མཆོག་ཏུ་གྱུར་པའི་རྣམ་པ་དུ་མའི་
[65a.7]འབྲས་བུ་རྣམས་ཀྱིས་ཀྱང་ཀུན་ཏུ་ཚིམ་པར་བྱེད་དོ། །ལུས་ལ་ཡང་རེག་ན་དགའ་བར་འགྱུར་བའི་གོས་རྒྱུ་སྤུན་མེད་པ་དུ་མ་རྣམས་དང་། རེག་ན་བདེ་བའི་རླུང་རྣམས་ཀྱིས་ཀྱང་ཚིམ་པར་བྱེད་དོ། །རི་ཆེན་པོ་དེ་གང་ལ་ལྷ་དེ་དག་རྣམས་ཀྱི་དབང་པོ་ལྔ་པོ་རྣམས་རང་གི་ཡུལ་བདེ་བ་ཉམས་སུ་མྱོང་
[65b]
[65b.1]བར་བྱེད་དོ། །དེས་ཚིམ་པར་བྱེད་པ་པོའི་ངོ་བོས་ཡིད་ཀྱང་མཆོག་ཏུ་ཚིམ་པར་འགྱུར་རོ། །དེ་ལྟར་རིན་པོ་ཆེ་འོད་འབྱིན་གྱི་རི་འདིས་དབང་པོ་ལྔའི་བདེ་བ་རབ་ཏུ་སྦྱིན་པས་ལྷ་དེ་རྣམས་ཤིན་ཏུ་བདེ་བ་ལ་གནས་སོ། །དེ་ནས་ལྷ་དེ་རྣམས་ཀྱིས་རིན་པོ་ཆེ་འོད་འབྱིན་གྱི་རི་དེར་སླེབ་ནས་རིན་པོ་ཆེ་དུ་མ་
[65b.2]འབར་བའི་ཕྲེང་བ་རྣམ་པ་དུ་མར་ཡང་འོད་འབར་བ་ཉེ་བར་འབྱིན་ནོ། །དེ་ནས་ལྷ་དེ་རིན་པོ་ཆེ་དེ་ལ་ཆུ་ཀླུང་སྟོང་ཕྲག་རྣམ་པ་དུ་མ་དང་འབབ་ཆུ་དང་རྫིང་བུ་དང་པད་མའི་རྫིང་བརྒྱ་སྟོང་གིས་ཉེ་བར་མཛེས་པ་གསེར་དང་བཻ་ཌཱུརྱ་དང་། ཨིན་དྲ་ནཱི་ལ་དང་དངུལ་དང་འདབ་མ་རྣམ་པར་བཀྲ་
[65b.3]བ་འདྲེན་མ་སྟོང་ཕྲག་བརྒྱས་མཛེས་པར་མངོན་པར་མཐོང་ནས་ལྷ་དེ་རང་བཞིན་ཉིད་ཀྱིས་བདེ་བར་རྒྱུ་བ་བརྒྱ་འགྱུར་ཐོབ་ནས་རི་དེ་ལ་ཉེ་བར་ལོངས་སྤྱོད་དེ། རབ་ཏུ་དགའ་བའི་འཁོར་དང་བཅས་ནས་ཕན་ཚུན་དུ་གནོད་པ་མེད་པར་གཏད་པས་ཚིམ་པར་བྱེད་པའི་ཡིད་ཅན་རྣམས་དེ་དག་དེ་
[65b.4]བཞིན་དུ་ཆེས་རབ་ཏུ་དགའ་བའི་ཡིད་ཀྱིས་རིན་པོ་ཆེ་འོད་འབྱིན་གྱི་རི་དེའི་ཁྱད་པར་ལྟ་བར་འདོད་པས་ཕུག་དང་རི་ཁྲོད་ལ་དཔྱོད་དེ་པད་མའི་རྫིང་བུ་ནས་པད་མའི་རྫིང་བུ། རྩེ་མོ་ནས་རྩེ་མོ། ཆུ་ཀླུང་གི་ངོས་ནས་ཆུ་ཀླུང་གི་ངོས། གནས་ཀྱི་ཚོགས་ནས་གནས་ཀྱི་ཚོགས། རིན་པོ་
[65b.5]ཆེའི་ནགས་ནས་རིན་པོ་ཆེའི་ནགས་ལ་བྱའི་ཚོགས་མང་པོ་མངོན་པར་མཐོང་བའི་རྣམ་པ་དེས་མཐོང་བ་དང་ཐོས་པས་དགའ་བ་བྱའི་ཚོགས་གཞན་ལྟ་བར་འདོད་པ་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་ཏུ་དགའ་བར་བྱེད་ཅིང་ཡོངས་སུ་སྤྱོད་པར་ཡང་བྱེད་དོ། །དེ་རང་བཞིན་གྱིས་
[65b.6]མཐོང་བ་དང་། ཐོས་པ་དང་། སྣ་དང་། ལྕེ་དང་། ལུས་ཀྱི་ཡུལ་ལྔ་པོ་རྣམས་དགའ་སྟེ་དབང་པོ་དེ་དག་རྣམས་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་སོ་སོ་དང་གཅིག་ལ་ཡང་དགའ་བར་བྱེད་དོ། །ཡུལ་རྣམས་ལ་ཡང་དབང་པོ་རྣམས་དང་། ཡུལ་དེ་
[65b.7]ལ་དབང་པོ་ལྔ་རྣམ་པར་རོལ་པའི་ཡིད་དོ། །མཆོག་ཏུ་བདེ་བ་དཔེ་མེད་པ་ཉེ་བར་ལོངས་སྤྱོད་དོ། །རྣམ་པ་དུ་མ་དང་། རྣམ་པར་རྟོག་པ་དུ་མར་མཐོང་བ་དང་། སྒྲ་དང་། སྣ་དང་། རོ་དང་། ཆོས་ཀྱི་ཡུལ་ཡང་ཟློས་པ་མ་ཡིན་པའི་ལྷའི་བདེ་བ་ཉེ་བར་ལོངས་སྤྱོད་དོ། །ད་ལྟར་
[66a]
[66a.1]བའི་བདེ་བ་དང་སྡུག་བསྔལ་གྱིས་ཉེ་བར་འཇོམས་པར་བྱེད་དོ། །དེ་ལྟར་དེ་ཡུལ་ལ་རྣམ་པར་ཆགས་པའི་ཡིད་ཀྱིས་དེ་འདྲ་བའི་བག་མེད་པར་འགྱུར་རོ། །ཇི་ལྟར་གང་ལས་ཀྱི་འབྲས་བུ་རྣམ་པར་བཀྲ་བ་སྔོན་ཕྱོགས་ན་མངོན་པར་བྲིས་པ་ཡོད་ཀྱང་དེ་ཐམས་ཅད་མི་དྲན་ནོ། །
[66a.2]དེ་རྣམས་ཀྱིས་གཞན་ཡང་དེས་སྔོན་ལེགས་པར་བྱས་པའི་ཕྱིར་ཀུན་ཏུ་སྤྱོད་པར་གྱུར་པ་དང་། རྩེ་བར་གྱུར་པས་ཀྱང་གལ་ཏེ་ཤེད་ན་རི་ཆེན་པོ་ལ་རིན་པོ་ཆེ་འོད་འབྱིན་པ་དེ་ཉིད་ཀྱི་རྩེ་མོ་དུ་མ་མཆོག་ཏུ་སྔོ་བ་དྲི་མ་མེད་པ་མེ་ལོང་གི་མཐིལ་དྲི་མ་མེད་པ་ཞེས་བྱ་བ་གང་ཡིན་པ་འདི་དྲི་མ་མེད་
[66a.3]པས་གང་ལ་ཤིང་རྟའི་རྡུལ་ཡང་མཐོང་སྟེ། ལྷ་དེ་རྣམས་ཀྱི་བརྩོན་པ་ལྷག་པས་གང་ཡང་སྦོམ་པོ་མཆོག་ཏུ་རྣམ་པར་བཀྲ་བ་དང་། མཐོང་ན་མཆོག་ཏུ་དགའ་བ་དང་། ལུས་ཀྱི་མདོག་རྣམ་པ་མི་འདྲ་བའི་ཕན་ཚུན་གྱི་རྣམ་པ་ལས་ཀྱིས་བྱས་པ་མངོན་པར་བྲིས་པ་ལ་ལྟ་སྨོས་ཅི་
[66a.4]དགོས། འགྲོ་བའི་རིས་གང་དང་གང་ལས་འཆི་འཕོ་བ་དང་རྣམ་པ་གང་གིས་བྱས་པར་གྱུར་པ་དེ་ཡང་བྲང་དང་མགྲིན་པའི་དབུས་སུ་བྲིས་པར་འགྱུར་རོ། །ལེགས་པར་བྱས་པའི་ལས་ཀྱིས་དེས་དེའི་ཉེས་དམིགས་རྟོགས་ནས་སྐྱོ་བ་སྐྱེ་བར་འགྱུར་རོ། །འདོད་པའི་རོ་ཐོབ་པའི་རྒྱུ་དེས་ཀྱང་
[66a.5]བྱིས་པ་རྣམས་སྐྱོ་བ་མི་སྐྱེའོ། །ཡང་གང་གི་ཚེ་དེ་རྣམས་ཉིད་ལ་འདོད་པ་རྣམས་ཀྱི་ཉེས་དམིགས་ལེགས་པར་བསྟན་པར་གྱུར་པའམ། རང་ཉིད་ཀྱིས་གོ་བར་གྱུར་པ་དེ་ལས་ཀྱང་འདོད་པའི་ཉེས་དམིགས་ཉེ་བར་དམིགས་པར་འགྱུར་རོ། །དེའི་ཚེ་བྱིས་པ་རྨོངས་པའི་བློ་ཅན་རྣམས་ཀྱིས་
[66a.6]རབ་ཏུ་རྟོགས་ཏེ་གང་ཐོབ་ནས་དེ་འདོད་པའི་རོ་ལ་ཆགས་པར་མི་བྱེད་པ་དང་། ཉེས་དམིགས་ཀྱང་ལེགས་པར་མཐོང་བ་ཡིན་ནོ། །དེ་འདོད་པ་རྣམས་ལ་ཕྱིས་འགྱོད་པའི་མེས་སྲེག་པར་བྱེད་དེ། གང་གི་ཕྱིར་ཐ་མི་དད་པའི་ལུས་ཡོངས་སུ་འདོར་བའི་ཕྱིར་རོ། །གང་ཡུལ་གྱི་མེ་མཚོན་
[66a.7]ཆ་དམྱལ་བའི་མཐར་གཏུགས་པའི་རྒྱུ་བདག་ཅག་རྣམས་སོ། །ཕྱི་ནས་འགྱོད་པའི་མེས་སྲེག་པར་བྱེད་དོ། །གང་ཡང་ལུས་བསྒོམས་པའི་ཡིད་བསྒོམས་པར་གྱུར་པ་དེ་འདོད་པའི་རོ་ལ་མི་དགའ་བ་དང་ཉེས་དམིགས་ཀྱང་མཐོང་བ་ཡིན་ནོ། །དེ་འདོད་པ་རྣམས་ཀྱི་རོ་ལ་ཡང་དགའ་བ་
[66b]
[66b.1]མ་ཡིན་ནོ། །འདོད་པ་རྣམས་ཡོད་ཀྱང་ཞབས་འབྲིང་དང་མངོན་པར་རྟོག་པར་བྱེད་པར་མི་འགྱུར་རོ། །དེའི་ཚེ་འདོད་པ་རྣམས་ཀྱི་ཁ་འོག་ཏུ་འདུ་བར་མི་འགྱུར་རོ། །གཞན་ཡང་འདོད་པ་རྣམས་ཀྱི་གཉེན་པོ་འདི་ལྟ་སྟེ། གང་གིས་གཟུགས་དེ་མཐོང་བ་ན་དེ་རྣམ་པར་འཇིག་པའི་
[66b.2]ཆོས་ཅན་དེས་གཟུགས་ལ་གཟུགས་ཀྱི་རྗེས་སུ་ལྟ་བ་དང་། ཇི་ལྟ་བ་བཞིན་དུ་ཚུལ་བཞིན་ཉིད་ཡིད་ལ་བྱེད་པས་ལྟ་བ་དེས་འདུན་པའི་འདོད་ཆགས་རྣམ་པར་འཇོམས་སོ། །དེ་ལྟར་ཡུལ་ལྔ་ལ་ཇི་ལྟ་བ་བཞིན་དུ་ཉེས་དམིགས་སུ་མཐོང་བའི་རང་བཞིན་དུ་འགྱུར་ལ་དེ་དགའ་བའི་འདོད་
[66b.3]ཆགས་དང་ལྡན་པའི་སྲེད་པ་འཁོར་བའི་ས་བོན་དུ་གྱུར་པ་ལས་ཕྱི་རོལ་ཏུ་གྱུར་པའོ། །དེ་ལྟར་ཡང་འདོད་པ་རྣམས་ཀྱི་ཉེས་དམིགས་རྟོགས་ཤིང་དེ་དག་ཉེས་དམིགས་ཤེས་ནས་ཕྱིས་འགྱོད་པར་འགྱུར་རོ། །འདོད་པའི་ཡུལ་གྱི་འདོད་ཆགས་དང་ཕྲད་པས་མི་གནོད་དོ། །སྔོན་གྱི་
[66b.4]འབྱུང་བ་ལས་བྱུང་བས་ལྷ་རྣམས་ཡོངས་སུ་སྤྱོད་པས་གལ་ཏེ་ཤེད་ན་རི་དེའི་རྩེ་མོ་ལ་མངོན་པར་འཁོད་དོ། །མཆོག་ཏུ་དྲི་མ་མེད་པའི་མེ་ལོང་གི་མཐིལ་ཇི་ལྟ་བར་ལྷ་དེ་རྣམས་ཀྱི་ཡན་ལག་དེ་རྣམས་ཀྱང་མཐོང་ངོ་། །དེ་ནས་ལུས་བསྒོམས་པ་ཡིད་བསྒོམས་པའི་ལྷ་དེས་མཐོང་བར་
[66b.5]གྱུར་པ་ལས་ཐམས་ཅད་ཀྱི་འབྲས་བུ་དང་། འཆི་འཕོ་དང་། གླེང་གཞི་དང་། སྐྱེ་བ་ཡང་དཔྲལ་བ་ན་བྲིས་པ་དེ་རྣམས་བདག་ཉིད་ཀྱིས་རབ་ཏུ་མཐོང་བར་འགྱུར་རོ། །ཇི་ལྟར་ཆེ་གེ་མོ་ཞིག་གི་དུས་ན་གནས་ཆེ་གེ་མོ་ཞིག་ན་ཆེ་གེ་མོ་ཞིག་གི་ཡུལ་ན་རྣམ་པར་ཆེ་གེ་མོས་འཆི་འཕོ་
[66b.6]བའི་རྒྱུ་མཚན་ཆེ་གེ་མོས་ལྷ་ཆེ་གེ་མོ་འཆི་འཕོ་བར་འགྱུར་རོ། །གང་དཔྲལ་བར་མངོན་པར་བྲིས་པ་འདི་ཤེས་པར་གྱུར་པ་དེ་ལྷའི་རིགས་དེ་ལས་འཆི་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སམ། སྐྱེས་ནས་མྱོང་བར་འགྱུར་བས་སམ། ལུས་ཀྱི་ཉེས་
[66b.7]པར་སྤྱོད་པས་སམ། ངག་གི་ཉེས་པར་སྤྱོད་པས་སམ། ཡིད་ཀྱི་ཉེས་པར་སྤྱོད་པའི་རྒྱུས་འཆི་འཕོས་ནས་དམྱལ་བར་ཆེ་གེ་མོ་ཞིག་ཏུ་སྐྱེ་བ་དང་། ཆེ་གེ་མོ་ཞིག་ཡི་དགས་སུ་སྐྱེ་བ་དང་། འདིར་དུད་འགྲོའི་ལུས་སུ་སྐྱེ་བར་འགྱུར་བ་དང་། དེ་དུད་འགྲོའི་རིགས་དེ་ལས་ཡོངས་སུ་
[67a]
[67a.1]གྲོལ་ནས་འདོད་པའི་བག་མེད་པས་བསླུས་ཤིང་ལས་ཀྱི་རླུང་གིས་བསྐོར་ནས་སླར་ཡང་ཆེ་གེ་མོ་ཞིག་ཏུ་འཁོར་བར་འགྱུར་རོ། །དེ་ལྟར་འདོད་པ་རྣམས་ཀྱི་ཉེས་དམིགས་དང་སྙིང་པོ་མེད་པ་ཡང་དཔྲལ་བ་དེ་ཉིད་ལ་མངོན་པར་བྲིས་པ་མཐོང་ངོ་། །ཇི་ལྟར་ཆེ་གེ་མོ་
[67a.2]ཞིག་གི་གཉེན་པོ་ཆེ་གེ་མོ་ཞིག་གིས་ཏེ། འདི་ལྟ་སྟེ། འདོད་པ་རྣམས་ནི་མི་རྟག་པ་སྙིང་པོ་མེད་པར། དཔྲལ་བར་མངོན་པར་བྲིས་པ་གང་ཡིན་པ་ཐམས་ཅད་མཐོང་ངོ་། །དེ་མཐོང་ནས་ཀྱང་གང་ཆེས་བསྒོམས་པའི་ལུས་དང་ཡིད་བསྒོམས་པར་གྱུར་པ་དེས་འདོད་པ་རྣམས་ཡོངས་སུ་
[67a.3]སྤོང་ངོ་། །ཉེས་དམིགས་དང་བཅས་པ་ཞེས་རིག་ནས་གང་གི་ཕྱིར་དུག་དང་འདྲ་བར་ཇི་ལྟར་ཕྲ་མོ་རྣམས་ཀྱང་དེ་བཞིན་དུ་ཡུལ་རྟེན་པ་རྣམས་ཀྱང་དུག་བཞིན་ཟོས་ནས་ལོག་པར་ལྟུང་བར་འགྱུར་རོ། །དེ་དག་རྣམས་དེ་ལྟར་མཐོང་བ་དང་། སྟེན་པ་དང་། ཡུལ་རྣམས་ཡོངས་སུ་སྤོང་བ་པོ་
[67a.4]རྣམས་གང་ཡིན་པ་དེ་དག་གི་ཡང་དཔྲལ་བར་བྲིས་པ་ཡིན་ནོ། །ངན་འགྲོར་སྐྱེ་བ་དམྱལ་བ་ཡི་དགས་དུད་འགྲོའི་སྐྱེ་བ་བླངས་ནས་དེ་ཟད་པ་ཡང་ལེགས་པར་བྱས་པའི་ལས་ཀྱིས་རྟག་ཏུ་ཡང་དག་པར་མངོན་པར་མཐོང་ནས། གཞན་ཡང་ལས་ཀྱི་དབང་དུ་བྱས་ནས་ཡིད་ཆེས་པ་སྐྱེ་བ་དེ་ནི་ལེགས་
[67a.5]པར་བྱས་པའི་ལས་ཀྱི་མཐའ་ལ་སྤྱད་པ་ཡིན་ཏེ། ཇི་སྲིད་དུ་མྱ་ངན་ལས་འདས་པའི་ས་བོན་དུ་གྱུར་པ་ལས་ཟད་པར་འགྱུར་བའོ། །དེ་ནས་ལྷ་གཞན་གང་དག་བློ་དམན་པར་གྱུར་པ་རྣམས་འདོད་པ་སྟེན་པ་ལ་ཆེད་ཆེར་བྱེད་ཅིང་དེ་སྔོན་གྱི་ལེགས་པར་བྱས་པའི་དབང་དུ་གྱུར་པའི་ངོ་བོས་ཀྱང་མངོན་པར་
[67a.6]བྲིས་པ་ལེགས་པར་མཐོང་སྟེ། ཇི་ལྟར་བདག་འདི་ལས་འཆི་འཕོས་ནས་མི་རྣམས་སུ་སྐྱེས་ལ་ཕྱིར་ཡང་ལྷ་རྣམས་སུ་སྐྱེ་བ་སྟེ་རྟག་ཏུའམ། མངོན་པར་མཐོང་ཡང་ཀུན་ནས་སྐྲག་པ་དང་ལྡན་པར་ཡང་མི་འགྱུར་རོ། །ཕྱིར་ཡང་ཡུལ་ལྔའི་རླབས་ཀྱི་སྲེད་པའི་ཆུ་ཀླུང་དུ་བག་མེད་པ་བག་མེད་
[67a.7]པས་སྤྱོད་པས་ལྷ་ཁྲུས་བྱེད་དོ། །དེའི་ཐོས་པའི་ཤེས་པ་དེ་ཡང་འགགས་ནས་སྐྱེ་བས་བྱས་པ་གཞན་ཡང་རབ་ཏུ་འབྱུང་བར་འགྱུར་ཏེ། འདོད་པས་བསླུས་ནས་ལས་ཟད་པར་བྱས་པས་དམྱལ་བ་དང་ཡི་དགས་དང་། དུད་འགྲོར་སྐྱེའོ། །ཕྱིས་ཡང་དམྱལ་བ་ཡི་དགས་དུད་འགྲོར་སྐྱེ་བ་རྣམ་
[67b]
[67b.1]པར་འཇིག་གོ། །དེ་ནས་དེ་ལྟར་བག་མེད་པ་ལ་ལྟ་བའི་ལྷ་དེ་དག་རྣམས་རྟོགས་ནས་དབང་ཕྱུག་ལ་གནས་པ་ཞེས་བྱ་བའི་བྱས་དགེ་བའི་ལས་ཀྱི་དབང་གིས་ཚིག་བརྗོད་པ་ཇི་ལྟར། དགེ་བ་ཡིས་ནི་སེམས་ཁྲིད་ཅིང་། །དགེ་བ་ཁོ་ནས་རྗེས་སུ་ཁྲིད། །དེ་བཞིན་མི་དགེ་རྗེས་སྤྱད་པས། །མི་དགེ་
[67b.2]ཉིད་ལ་རྒྱུག་པ་ཡིན། །བདེ་ལེགས་རྒྱུ་བ་མི་ཡི་སེམས། །ཆུ་ཀླུང་ཉིད་དང་དེ་དག་མཚུངས། །ཇི་ལྟ་བར་ནི་རྐྱེན་ཐོབ་ནས། །དེ་བཞིན་དེ་ནི་ཡོངས་སུ་རྒྱུག །མྱུར་བར་རབ་ཏུ་རྒྱུག་བྱེད་སེམས། །མྱུར་བར་ཡང་ནི་ཡོངས་སུ་ལྡོག །མྱུར་བར་འབབ་པ་ལྷ་རྣམས་དང་། །མྱུར་བར་ཐབས་
[67b.3]མིན་སར་ཡང་ངོ་། །གང་ལ་སེམས་ནི་རྗེས་ཆགས་པ། །མྱུར་བ་མྱུར་བར་ཆེས་འགྱུར་རོ། །ཆོས་རྣམས་ཐམས་ཅད་བྱེད་པོ་དང་། །ལས་རྣམས་ཐམས་ཅད་གཅོད་བྱེད་ཡིན། །ཆོས་རྣམས་ཐམས་ཅད་ཁྲིད་བྱེད་ནི། །སེམས་འདི་ཡིན་ཞེས་བརྗོད་པ་ཡིན། །རྟག་ཏུ་གླགས་ནི་གཅོད་བྱེད་
[67b.4]པའི། །སེམས་ལ་ཡིད་ཆེས་མི་བྱ་ཡི། །གཟུང་བར་དཀའ་དང་ཤུགས་དྲག་དང་། །ལིམ་ལོག་གི་ནི་ཁྱད་པར་གྱིས། །དེས་ན་ཡུད་ཙམ་དགེར་འགྱུར་ཞིང་། །དེ་བཞིན་མི་དགེར་ཡུད་ཙམ་དེས། །དེ་བཞིན་ལུང་མ་བསྟན་པར་འགྱུར། །འདི་ལ་འགྲོ་གནས་ཡོད་མ་ཡིན། །འོང་བ་ཉིད་ཀྱང་
[67b.5]མཐོང་བ་མེད། །མེད་པར་གྱུར་ནས་འབྱུང་འགྱུར་དེ། །བྱུང་ནས་ཀྱང་ནི་འགྲོ་བར་འགྱུར། །དེ་ཡིས་མི་བྱེད་པ་མེད་ཅིང་། །བསགས་པ་ཡང་ནི་ཡོད་མ་ཡིན། །དེ་ལ་གཟུང་བ་ཉིད་ཡོད་མིན། །དེ་ནི་ཐམས་ཅད་དུ་ལུས་མེད། །རྒྱུ་དང་རྐྱེན་ནི་ཚོགས་པ་ལས། །སོ་སོར་ཀུན་ནས་སླར་སྐྱེའོ། །
[67b.6]ནོར་བུ་བ་ལྕིའི་རྐྱེན་དག་གིས། །མི་སྐྱེ་བ་ནི་ཇི་བཞིན་དུ། །དེ་བཞིན་ཁོ་ནར་དབང་གཟུགས་སོགས། །གསུམ་ལས་རྣམ་པར་ཤེས་པ་འབྱུང་། །འདོད་རྒྱལ་དུ་ནི་སྐྱེ་མིན་ཏེ། །སེམས་ནི་ཚོགས་པ་ལས་འབྱུང་ངོ་། །ཐམས་ཅད་དུ་ནི་སྤང་དཀའ་བ། །དེ་ཉིད་ཡུལ་དུ་རིག་ནས་ནི། །དམ་པའི་
[67b.7]ཆོས་ལ་བློ་ངེས་གཞག །འདོད་པ་རྣམས་ལ་ནམ་ཡང་མིན། །དེ་ལྟར་ལྷ་གང་དག་ལུས་བསྒོམས་པར་གྱུར་པ་དང་། ཡིད་བསྒོམས་པར་གྱུར་པ་གཉི་ག་ལ་ཡང་ངེས་པར་འབྱུང་བའི་ཡིད་ཅན་རྣམས་འདུལ་བར་ཡང་དཀའོ། །དེ་འདུལ་བ་ལ་གུས་པས་ལྷ་ཉིད་ལས་འཆི་འཕོས་ནས་ཀྱང་སླར་
[68a]
[68a.1]ཡང་ལྷ་གཞན་ལས་ཆེས་ཁྱད་པར་དུ་འཕགས་པ་རྣམས་ཀྱི་ནང་དུ་སྐྱེའོ། །རྒྱལ་པོར་ཡང་འགྱུར་ལ་རྒྱལ་པོའི་བློན་པོའམ་གང་ཡང་ཐར་པའི་ཆ་དང་འཐུན་པའི་ལས་བྱེད་དོ། །གང་ཡང་སེམས་བརྩོན་པ་ནི་བྱང་ཆུབ་གསུམ་ལས་གཞན་གང་རུང་ཞིག་འཐོབ་པ་དེའི་
[68a.2]ཡང་ན་རྒྱལ་པོ་འཁོར་ལོས་སྒྱུར་བར་ཡང་དང་ཡང་དུ་འགྱུར་ཏེ། དགེ་བའི་ལས་བསགས་པ་དེའི་དགེ་བའི་ལས་ཀྱིས་སོ། །གལ་ཏེ་དེ་ཉིད་ཀྱིས་ཡང་གང་དག་སེར་སྣར་གྱུར་པའི་ལས་བྱས་པ་ཉེ་བར་མ་བརྟགས་པར་དང་། སེམས་བསྒྲུབས་པར་དཀའ་བས་དགེ་བ་རྗེས་སུ་མི་སྒྲུབ་
[68a.3]པས་དེ་སླར་ཡང་དམྱལ་བ་ཡི་དགས་དུད་འགྲོ་རྣམས་སུ་སྐྱེའོ། །གཞན་ཡང་དགེ་སློང་དེ་ཤིན་ཏུ་ངོ་མཚར་བར་གྱུར་པའི་ལས་རྨད་དུ་ཁྱེར་བའི་རྣམ་པར་སྨིན་པ་འདི་ལ་རྗེས་སུ་དཔྱོད་པར་བྱེད་པ་ན་དེས་མཐོང་བར་གྱུར་པ་ནི་གང་ཞིག་རབ་ཏུ་དད་པར་གྱུར་པས་བཅོམ་ལྡན་འདས་ཀྱི་སྐུ་བྲིས་པ་དང་། 
[68a.4]དང་བ་དང་ལྡན་པས་རིག་ཅིང་རབ་ཏུ་དང་བའི་སེམས་ཀྱིས་དམ་པའི་ཆོས་ཀྱི་པུ་སྟི་བྲིས་པར་གྱུར་པས་ཀྱང་བྱང་ཆུབ་འཐོབ་པར་འགྱུར་རོ། །རབ་ཏུ་མ་དད་པའི་སེམས་ཀྱིས་ཀྱང་མགྲིན་པ་དང་། བྲང་གི་དབུས་སུ་ཐམས་ཅད་བྲིས་པ་དེ་མཐོང་ནས་དེ་དད་པ་དང་ལྡན་པར་འགྱུར་རོ། །དེ་ཡང་དཔྲལ་བའི་
[68a.5]ཡུལ་དུ་མཐོང་ནས་ཀྱང་དད་པ་དང་ལྡན་ནོ། །རབ་ཏུ་མ་དད་པའི་སེམས་ཀྱིས་སམ་རྒྱལ་པོའི་ཞབས་འབྲིང་བྱེད་པའི་འཇིགས་པས་དང་། དེ་ལས་གཞན་གྱིས་ཀྱང་བརྩོན་པ་མེད་པས་དང་། ཡང་དེ་འཚོ་བའི་དོན་དུ་ཡང་པུ་སྟི་འདྲི་བར་གྱུར་པ་དང་། སྐུ་གཟུགས་ཀྱང་སྟེ་མཐོ་རིས་སུ་སྐྱེས་པ་ན་
[68a.6]ཡང་དེའི་ལས་མངོན་པར་བྲིས་པ་མངོན་པར་མཐོང་ནས་དད་པར་འགྱུར་རོ། །སླར་ཡང་བག་མེད་པ་མང་བར་འགྱུར་ཞིང་དེའི་དགེ་ལེགས་ཀྱི་ས་བོན་དུ་གྱུར་པའི་ལས་རྣམས་ཟད་པར་འགྱུར་ཏེ། བག་མེད་པ་དང་བྲལ་བའི་སེམས་དང་བྲལ་བར་གྱུར་པས་ཀྱང་སྟེ། དེ་ལྟར་ན་ལས་ཀྱིས་བྱས་པ་
[68a.7]རྒྱུ་མེད་པར་འགྱུར་བ་ནི་ཅུང་ཟད་ཀྱང་ཡོད་པ་མ་ཡིན་ནོ། །དེ་ནས་གཞན་ཡང་ལྷ་དེ་དག་བག་མེད་པ་ལ་མངོན་པར་དགའ་བ་དང་། བག་མེད་པ་ལ་སྤྱོད་པས་ཀྱང་དེ་རྫས་ཀྱི་ཡུལ་གྱི་རྒྱགས་པས་རྟག་ཏུ་ངོམས་པ་མེད་དོ། །གཞན་ཡང་དེ་ལ་འདོད་པ་དུ་མ་འཕེལ་བས་ནི་རིན་པོ་ཆེ་འོད་འབྱུང་གི་རི་ལ་
[68b]
[68b.1]དུས་ཡུན་རིང་པོར་འདོད་པའི་ཡོན་ཏན་ལྔ་ལ་སྤྱད་ནས། ལྷན་ཅིག་སྤྱོད་པའི་འཁོར་དང་བཅས་པ་འགྱིང་བར་བྱེད་པ་དང་། ཡོངས་སུ་སྤྱོད་པར་གྱུར་པས་འདོད་པའི་ཡོན་ཏན་ལྔ་དང་ལྡན་པའི་གང་ན་འོད་འབྱིན་ཞེས་བྱ་བའི་རི་གསུམ་པ་ཡོད་པ་དེར་ཉེ་བར་འགྲོ་སྟེ། རབ་ཏུ་རངས་པ་མཆོག་གི་ཡིད་ཀྱིས་
[68b.2]རྔ་སྐད་ཡན་ལག་ལྔ་དང་བཅས་པས་དེ་འགྱིང་བར་འགྱུར། ཡོངས་སུ་སྤྱོད་པར་འགྱུར་རོ། །ཉེ་འཁོར་ན་ཡང་མཆོག་ཏུ་གྱུར་པའི་དཔལ་དང་ཡང་དག་པར་ལྡན་པར་ལྷ་དེ་ཡང་དང་ཡང་དུ་རྣམ་པ་དུ་མའི་བདེ་བ་ཀུན་ཏུ་རྟོག་པ་དུ་མས་ཚུལ་བཟང་པོ་དང་། ཆ་བྱད་བཟང་པོ་མཆོག་ཏུ་ཡིད་འཕྲོག་པ་
[68b.3]ཡུལ་མཆོག་ཏུ་གྱུར་པ་གཞན་རྣམ་པ་དུ་མ་རྣམས་རི་དེ་དག་ལ་ཉེ་བར་ལོངས་སྤྱད་ནས་ཆུ་ཀླུང་གི་ངོས་དེར་ནོར་བུ་འབར་བ་ཉིད་ཀྱི་རི་ཆེན་པོ་གསུམ་པ་ནོར་བུ་འོད་འབྱིན་ཞེས་བྱ་བའི་ལམ་དུ་སོང་སྟེ། ཇི་ལྟ་ཇི་ལྟར་ལྷ་རྣམས་དགའ་བར་གྱུར་པའི་ཡུལ་རྣམས་སྟེན་པ་དེ་ལྟ་དེ་ལྟར་དགའ་བའི་འདོད་ཆགས་
[68b.4]དང་ལྡན་པའི་སྲེད་པ་མངོན་པར་འཕེལ་བར་འགྱུར་ཏེ། བསམ་པ་རྣམ་པར་མ་གྲོལ་བས་དེ་འདོད་ཆགས་ཀྱི་མེས་སྲེག་བཞིན་ངོམས་པ་མེད་པའི་སྒྲ་རེག་བྱ་རོ་གཟུགས་དྲིའི་ཡུལ་གྱི་ཆུ་བོས་མི་ངོམས་པས་ཉ་བཞིན་དུ་ནོར་བུ་འོད་འབྱིན་པ་ཞེས་བྱ་བ་དེའི་རི་གསུམ་པ་ཡིད་འཕྲོག་པ་དེ་ལའོ། །
[68b.5]ནོར་བུ་འོད་འབྱིན་པའི་རི་དེའི་ངོས་གཅིག་ནི་ཨིན་དྲ་ནཱི་ལའི་རང་བཞིན་ནོ། །གཞན་ནི་པད་མ་དམར་པོའི་རང་བཞིན་ནོ། །གཞན་ནི་མུ་སཱ་ར་གལ་བའི་རང་བཞིན་ནོ། །གཞན་ནི་པད་མ་དངུལ་གྱི་རང་བཞིན་ནོ། །དེ་དག་མཐོང་ནས་ཀྱང་ལྷ་དེ་དག་རྣམས་རབ་ཀྱི་མཆོག་ཏུ་རངས་པའི་ཡིད་ཀྱིས་རི་
[68b.6]རབ་མཆོག་དེ་ལེགས་པར་མཐོང་ནས་ཕན་ཚུན་དུ་བརྗོད་པ། ལྷ་རྣམས་རི་འདི་རྣམ་པ་དུ་མར་མཛེས་པ་ལ་ཇི་ལྟ་བ་བཞིན་དུ་ལྟོས་དང་། འདི་ནོར་བུ་ལས་བྱས་པ་དཔག་ཚད་སྟོང་ཕྲག་བཅུའི་ཉེ་འཁོར་ཁྱབ་ནས་ཤིན་ཏུ་གནས་སོ། །གང་གི་འོད་ཀྱི་དཀྱིལ་ན་ལྷ་རྣམས་ནུབ་པར་ངེས་པར་ཀུན་ཏུ་མཚོན་ཏེ། 
[68b.7]སྔོན་པོ་དང་། སེར་པོ་དང་། དཀར་པོའི་འོད་འདི་ཡང་ཉེ་འཁོར་ན་རྣམ་པ་དུ་མར་ཀུན་ཏུ་གསལ་ལོ། །དེ་དེ་ལྟར་བརྗོད་པར་གྱུར་ནས་གང་ན་ཤིང་འགྱིང་བ་ཡོད་པ་ཞེས་བྱ་བའི་རི་དེར་ཉེ་བར་འགྲོ་སྟེ། རབ་ཏུ་དགའ་བའི་ལྷ་དང་ལྷ་མོས་གང་བ་རབ་ཏུ་དགའ་བའི་རོལ་མོའི་ཡབ་ཆ་དང་། གླུ་དང་། རབ་
[69a]
[69a.1]ཏུ་དགའ་བ་དང་། འགྱིང་བ་དང་བཅས་པས་རྣམ་པ་དུ་མ་ལ་ལྟ་བ་ལ་ཆེད་ཆེར་བྱེད་པའི་ཉེ་འཁོར་རྔ་སྐད་ཡན་ལག་ལྔ་པ་སྙན་པར་གྱུར་པ་འདྲ་བའི་ཆགས་པ་དགའ་བར་གྱུར་པ་ལྷ་དེ་ཤིང་འགྱིང་བ་ཞེས་བྱ་བའི་ནགས་དེར་ལེགས་པར་བྱས་པ་ལ་སྤྱོད་པ་རྒྱན་དང་ཆ་བྱད་མཆོག་དང་ལྡན་
[69a.2]པ་རྣམས་ཉེ་བར་ལེགས་པར་འགྲོ་བར་བྱེད་དོ། །དེ་ནས་ལྷ་དེ་དག་དེ་ལྟར་སྤྱོད་པར་གྱུར་པ་རྣམས་བག་མེད་པ་ལ་སྤྱོད་པ་སྲེད་པའི་དབང་དུ་སོང་བ་རྣམས་དུས་ཡུན་རིང་པོར་འདའོ། །དེ་ནས་ལྷ་དེས་ཤིང་འགྱིང་བའི་ནགས་ཆེན་པོ་མཐོང་བ་ནི་རིན་པོ་ཆེ་བདུན་གྱི་རང་བཞིན་གྱི་ཤིང་དབུས་ན་ཆུ་ཀླུང་གཉིས་
[69a.3]རྒྱུན་མཆོག་གིས་འབབ་པའི་མདོག་དང་རོ་དང་། རེག་བྱ་ཅན་ཇི་ལྟར་འདོད་པར་རྣམ་པར་སྨིན་པར་འགྱུར་བའི་འོ་མས་ཡོངས་སུ་གང་བ། མུ་མེན་གྱི་རྡོ་ལ་ཀུན་ཏུ་བག་མེད་པས་རྣམ་པར་རྒྱུ་བ། སྲེད་པའི་ཡུལ་རྣམས་ཀྱིས་གང་བ། ངང་ངུར་གྱིས་ཀུན་ཏུ་གང་བ། ཤིན་ཏུ་མཆོག་ཏུ་བསིལ་བའི་
[69a.4]ཆུ་ཀླུང་དག་གོ། །དེ་ལ་ཆུ་ཀླུང་གཅིག་ནི་རྣམ་པ་སྣ་ཚོགས་པ་ཞེས་བྱ་བའོ། །གཞན་ནི་ཇི་ལྟར་འདོད་པའི་ཆུ་ཞེས་བྱའོ། །དེ་ལ་བཏུང་བ་ལ་སོགས་པ་རྣམ་པ་སྣ་ཚོགས་པའི་ཆུ་ཞེས་བྱ་བའི་དེ་རང་བཞིན་ཉིད་ཀྱིས་བཀྲ་བ་མཆོག་ཏུ་གཙང་བ་རབ་ཏུ་འབབ་སྟེ་ཆུ་དང་བཏུང་བ་ཡང་རུང་སྟེ། སྐྱོན་དང་
[69a.5]བྲལ་བ་ཁ་དོག་རྣམ་པ་སྣ་ཚོགས་པ་སྟེ། རྒྱུ་འདི་དག་གིས་ན་རྣམ་པ་སྣ་ཚོགས་པའི་ཆུ་ཞེས་བྱ་བའི་ཆུ་ཀླུང་གི་མིང་དེ་འཐོབ་པའོ། །གཞན་ཇི་ལྟར་འདོད་པའི་ཆུ་ནི་རྣམ་པ་དུ་མའི་འདོད་པ་འབྱུང་ངོ་། །ལྷ་དེ་དག་རྣམས་རྣམ་པ་དེ་སྲིད་ཉིད་དུ་ཆུ་དེ་ལས་ཕུན་སུམ་ཚོགས་པར་འགྱུར་ཏེ། གལ་ཏེ་
[69a.6]འདོད་པར་གྱུར་ཏེ། གལ་ཏེ་འདོད་པར་གྱུར་ན་ཇི་ལྟར་རྣམ་པ་སྟོང་ཕྲག་གི་ཆུ་ཀླུང་རབ་ཏུ་འབབ་པ་དེ་རྣམས་མཆོག་ཏུ་དཀར་བའི་མདོག་མཆོག་ཏུ་དྲི་ཞིམ་པར་དེ་དག་རབ་ཏུ་འབབ་པའོ། །གང་ཡང་ཇི་ལྟར་འདོད་པར་ཇི་ལྟ་བུའི་རྩི་རྣམས་འབབ་བོ། །དེ་དག་རྣམས་ནི་སྣ་ཚོགས་པའི་མདོག་
[69a.7]དང་། རོ་དང་། དྲི་དང་། རེག་བྱ་ཕུན་སུམ་ཚོགས་པའི་རྩི་དག་རབ་ཏུ་འབབ་བོ། །དེ་ནས་འདི་ལྟར་འགྱུར་ཏེ། ཇི་ལྟར་མེ་ཏོག་ཁྲ་བོར་སྣང་བ་རབ་ཏུ་འབབ་པ་ཡིན་ལ་དེ་དག་དང་། གཞན་ཡང་མེ་ཏོག་རྣམ་པ་སྣ་ཚོགས་པའི་མདོག་དང་དྲི་རྣམ་པ་སྣ་ཚོགས་པ་དེ་དག་ཐམས་ཅད་རབ་ཏུ་འབབ་
[69b]
[69b.1]བོ། །བུང་བ་བརྒྱ་སྟོང་ལེགས་པར་འདུ་བ་གང་དག་གིས་མིང་གཟུང་བར་ཡང་སླ་བ་མ་ཡིན་ནོ། །དེ་བཞིན་དུ་ཆུ་ཀླུང་གི་ཆུ་ལས་གཞན་ཇི་ལྟར་འདོད་པ་རྣམས་རབ་ཏུ་འབབ་བོ། །ལྗོན་ཤིང་འགྱིང་བའི་ནགས་དེ་ན་རྣམ་པ་སྣ་ཚོགས་པའི་མེ་ཏོག་ཉེ་བར་འཕེལ་བས་མཆོག་ཏུ་དགའ་བའོ། །དེ་ནས་ལྷ་
[69b.2]རྣམས་ཆུ་ཀླུང་དེ་དག་གི་ནང་ན་རབ་ཏུ་འཇུག་པར་གྱུར་པས་འགྱིང་བར་བྱེད་དེ། སྒྲ་དང་། རེག་བྱ་དང་། རོ་དང་། གཟུགས་དང་། དྲི་འདོད་པ་རྣམ་པ་སྣ་ཚོགས་དང་བཅས་པ་ལ་སྤྱོད་དོ། །ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ལེགས་པར་བྱས་པའི་ལས་ལ་ལོངས་སྤྱོད་དེ། 
[69b.3]དེ་ནས་དགའ་བར་བྱེད་པའི་རྣམ་པ་དུ་མར་རྩི་ཡང་འཐུང་ངོ་། །རྣ་བའི་ཁུང་བུར་སིལ་སྙན་གྱིས་གཏད་པའི་ཀུན་དགའ་བ་རྣམ་པ་དུ་མས་སྙིང་ལེགས་པར་གང་བ་མྱ་ངན་དང་། ཟུག་རྔུ་དང་། ཕྱིར་རྒོལ་བའི་འཇིགས་པ་དང་རྟག་ཏུ་བྲལ་བའི་ཡུལ་རྣམས་ཀྱིས་རྟག་ཏུ་ཡང་ཡུལ་གྱིས་ངོམས་པ་མེད་པའོ། །ཡུལ་
[69b.4]རྣམས་ཀྱིས་ངོམས་པ་མེད་པ་ནི་[ཚཱ་]ཆུ་ཚན་མོ་བཞིན་དུ་རྣམ་པ་དུ་མ་དང་། རྣམ་པར་རྟོག་པ་དུ་མ་དང་། རྣམ་པ་སྣ་ཚོགས་པའི་མཐོ་རིས་ལ་ཉེ་བར་ལོངས་སྤྱོད་དོ། །དེ་ལྟར་གྱུར་པའི་བདེ་བས་རྣམ་པར་རྒྱུ་བའི་ལྷ་དེ་དག་རྣམས་ལ་ཆུ་ཀླུང་ལ་སྤྱོད་པའི་བྱས་ཚིགས་སུ་བཅད་པ་བརྗོད་པ། ཇི་ལྟར། 
[69b.5]ཇི་ལྟར་འདི་ན་ཆུ་འགྲོ་བ། །དེ་བཞིན་བདེ་བ་ལུས་ལ་སྐྱེས། །གསོན་པ་ཐམས་ཅད་སྐད་ཅིག་ཀྱང་། །བྱིས་པ་རྣམས་ཀྱིས་མི་རྟོགས་སོ། །རྒ་དང་ན་དང་འཆི་བ་དང་། །རྒུད་པའི་ལས་སུ་བགྲང་བ་རྣམས། །འགྱུར་ཡིན་ལྷ་རྣམས་དེ་དག་ཀུན། །རྟག་ཏུ་འདོད་པའི་རྗེས་སྤྱོད་རྣམས། །གསོན་
[69b.6]པ་རྟག་པ་ཡོད་མ་ཡིན། །ཁམས་གསུམ་ཀུན་ཀྱང་བདེ་བ་མིན། །རྟག་ཏུ་འདོད་པ་ཡིས་མྱོས་པའི། །ལོག་པའི་དབང་གིས་ལྷས་མི་རྟོགས། །ཇི་ལྟར་ཆར་རྒྱུན་ནམ་མཁའ་ལས། །ཐམས་ཅད་དུ་ནི་མྱུར་འབབ་པ། །དེ་བཞིན་བདེ་བ་འདི་དག་ཀུན། །ཆར་གྱི་རྒྱུན་ནི་ཇི་བཞིན་ནོ། །རླུང་གིས་
[69b.7]རྡུལ་རྣམས་ཇི་བཞིན་དུ། །ཕན་ཚུན་དུ་ནི་ཡོངས་བསྐྱོད་པའི། །འཁོར་འགྱུར་ནམ་མཁའ་ཐམས་ཅད་དུ། །དེ་བཞིན་འདུས་པའི་ལུས་འདི་ཡིན། །ལྷ་རྫས་བདེ་བ་རྟག་ཡོད་མིན། །མི་བརྟན་པ་དང་རྣམ་པར་འཇིག །སྲེད་པའི་དུག་གིས་ལེགས་འདྲེས་པ། །དུག་དང་འདྲེས་པའི་ཟས་
[70a]
[70a.1]བཞིན་ནོ། །དེ་བདེ་བ་དང་རྟག་པར་མཛེས། །གང་ལ་འཆི་བ་མི་དམིགས་པ། །སྡུག་པ་དང་ཡང་རྣམ་མི་འབྲལ། །ནམ་ཡང་ཚ་དང་གྲང་བ་མིན། །རྟག་པར་གོ་འཕང་དེ་མཐོང་ནས། །དེ་ལ་བརྟེན་ཞེས་མཁས་རྣམས་བརྗོད། །གང་ལ་སྐྱེ་དང་འཆི་བ་དང་། །སྡུག་
[70a.2]བསྔལ་འབྱུང་བ་མི་དམིགས་པ། །གང་དེ་བུད་མེད་གཡོས་སྡུག་བསྔལ། །དེ་དག་བདེ་ཞེས་རྟོགས་པར་བྱེད། །དེ་ནི་ས་བོན་རྒྱུར་མཐོང་སྟེ། །གང་ཕྱིར་དམྱལ་བ་སྐྱེད་བྱེད་ཕྱིར། །སྡུག་བསྔལ་སྐྱེད་བྱེད་བདེ་བ་གང་། །ཇི་ལྟར་དེ་ནི་བདེ་བར་འདོད། །དེ་ནི་ཡོངས་སྨིན་དབང་གིས་ན། །སྡུག་
[70a.3]བསྔལ་ཆེས་སྡུག་བསྔལ་ཞེས་བྱ། །གང་ལ་སེམས་ཅན་འདི་སྐྱེ་བ། །ལས་ཀྱིས་ཀུན་ནས་གཡོས་པ་ཡིན། །ཆགས་བྱེད་ལོག་པའི་དབང་དེ་ལ། །ལས་ཀྱི་དྲ་བས་རྨོངས་པ་ཡིན། །རབ་ཏུ་ཞི་བར་རྗེས་རྟོགས་ནི། །རྒྱབ་ཀྱིས་ཕྱོགས་པར་ལྷན་ཅིག་སྤྱོད། །དགེ་དང་མི་དགེའི་ལས་རྣམས་
[70a.4]ནི། །མེ་ཏོག་དྲི་བཞིན་རྗེས་སུ་འགྲོ། །གང་ལོངས་སྤྱོད་པ་དེ་དེ་ནི། །བདེ་བ་དེ་དག་དུས་ཀྱིས་འགག །ཉི་དང་ལྷན་ཅིག་སྤྱོད་པ་ཡི། །འོད་རྣམས་ཉིན་མོའི་མཐར་ཐུག་གོ། །དེ་ལྟར་ཆུ་ལ་སྤྱོད་པའི་བྱ་ལེགས་པར་བྱས་པའི་ལས་ཀྱིས་བསྐུལ་ནས་ལྷ་དེ་དག་རྣམས་ལ་སྨྲ་བར་བྱེད་དེ་ཐམས་ཅད་ཀྱང་
[70a.5]བག་མེད་པས་བག་མེད་པར་སྤྱོད་པ་ལའོ། །དེ་ནས་ལྷ་གང་བག་མེད་པར་གྱུར་པ་དེ་དག་རྣམས་ཀྱིས་ཆུ་ལ་སྤྱོད་པ་དེ་དག་ལས་ཚིགས་སུ་བཅད་པ་དེ་དག་ཐོས་ནས་ཀྱང་བརྗོད་པ། ཇི་ལྟར་བྱ་དེ་དག་གིས་ལེགས་པར་ངག་གིས་གོ་བར་བྱས་ཏེ། ཇི་ལྟ་བ་ཉིད་དུ་དེ་དག་བདེན་པར་འབྱུང་བར་འགྱུར་ན་
[70a.6]བདག་ཅག་རྣམས་བག་མེད་པས་བག་མེད་པ་ལ་སྤྱོད་པས་ངེས་པར་རྟོགས་པ་ཡང་མ་ཡིན་ནོ། །བདག་ཅག་ལས་མཆོག་མ་ཡིན་པའི་དུད་འགྲོ་དེ་དག་རྣམས་ཀྱིས་ཀྱང་སྟེ། བདག་ཅག་བག་མེད་པ་བག་མེད་པས་ངེས་པར་རྟོགས་པ་ཡང་མ་ཡིན་ནོ། །གང་ངེས་པ་ཁོ་ནར་འབྱུང་བར་
[70a.7]འགྱུར་བ་འདོད་པ་ཐམས་ཅད་རྣམ་པར་འཇོམས་པའི་སྡུག་བསྔལ་ཆེན་པོ་དེ་བདག་ཅག་རྣམས་ཀྱིས་བཟློག་པའི་དོན་དུ་ཨེ་མ་བརྩོན་པར་བྱ་ན། དུས་ཤིན་ཏུ་རིང་པོར་དགེ་བར་གྱུར་པའི་བློ་འདི་དག་གིས་ངེས་པར་གནས་ནས་འདོད་པ་རྣམས་རབ་ཏུ་འཇོམས་པའི་ཆེད་དུ་རབ་ཏུ་སྒྲུབ་བོ། །དེ་
[70b]
[70b.1]དུས་ཤིན་ཏུ་རིང་བར་ཡང་བློ་དེ་གཅིག་ཏུ་བྱས་ནས་མཛེས་པར་གཅིག་ཏུ་སྤྱོད་པ་འདོད་པ་རྣམས་ཀྱི་རོ་མྱང་བའི་ཉེས་དམིགས་དང་ངེས་པར་འབྱུང་བ་བསམས་ནས་སླར་ཡང་སེམས་འགྱུར་ལྡོག་ཆེ་བས་རབ་ཏུ་གཡོ་བ་དང་། འདོད་པ་ལ་ཡང་དུས་ཤིན་ཏུ་རིང་བར་གོམས་པའི་ཕྱིར་ན། དེ་ནས་ལྷ་དེ་དག་
[70b.2]རྣམས་སླར་ཉིད་ཀྱང་འཁྲིད་པར་འགྱུར་ཏེ། ལྷ་དེ་དག་རྣམས་ཡུལ་གྱི་རྣམ་པ་དུ་མ་དང་། རྣམ་པར་རྟོག་པ་དུ་མ་དང་། དུ་མར་བསྐྱར་ནས་ཀྱང་འཕྲོག་པར་བྱེད་དོ། །དེ་ངེས་པར་ཕྲོགས་པས་དེ་སླར་ཡང་རྣམ་པ་དུ་མར་དགའ་བར་བྱེད་པ་དང་། རྩེ་བ་དང་། ཡོངས་སུ་སྤྱོད་པར་ཡང་བྱེད་དེ། 
[70b.3]རྣམ་པ་སྣ་ཚོགས་པར་འདོད་པ་ཕུན་སུམ་ཚོགས་པ་ལ་བྱ་སྣ་ཚོགས་པ་སྒྲ་རྣམ་པར་སྒྲོགས་པས་དགའ་བ་ལ་དང་། ནགས་དང་། སྐྱེད་མོས་ཚལ་དང་། མཚེའུ་དགའ་བ་ལ་དང་། རིའི་རྩེ་མོ་རིན་པོ་ཆེ་བདུན་གྱི་རང་བཞིན་ལ་དང་། པད་མའི་རྫིང་བུ་བརྒྱ་སྟོང་དང་ལྡན་པ་ལ་བུང་བ་སྟོང་ཕྲག་བརྒྱ་
[70b.4]རྣམ་པར་སྒྲོགས་པས་དགའ་བ་ལ་དང་། བྱ་རྣམས་དང་། ཟས་དང་། སྐོམ་གྱི་ཀླུང་དང་། ཤིང་སྟོང་ཕྲག་བརྒྱ་རྣམ་པར་བཏགས་པའི་གེལ་བའི་དྲ་བས་ཁྱབ་པ་ལ་མེ་ཏོག་ཕུན་སུམ་ཚོགས་པ་ལ་ཡང་འཁྲི་ཤིང་སྤྲས་པའི་ཁང་བུའི་འཁྲི་ཤིང་གི་ཁྱིམ་ན་འོད་ཟེར་གྱི་ཕྲེང་བ་རང་གི་འོད་དང་། 
[70b.5]གནོད་པ་མེད་པ་དག་གིས་རིམས་ནད་མེད་པ་མྱ་ངན་དང་རྣམ་པར་བྲལ་བ། རང་གིས་བྱས་པའི་ཡང་ལས་དམན་པ་དང་། བར་མ་དང་། ཁྱད་པར་དུ་འཕགས་པ་རྣམས་དང་ཡང་ཕྲག་དོག་དང་། འཐབ་རྩོད་ཀྱི་སྐྱོན་གྱིས་ནམ་ཡང་ཉམས་དམའ་བ་ནི་མ་ཡིན་གྱི། གཞན་དུ་ན་ཕན་ཚུན་དུ་
[70b.6]གནོད་པ་མེད་པ་དང་། གནོད་པ་མེད་པར་བྱས་ནས་བདག་ཉིད་རྒྱུའོ། །དེ་ནས་དེ་དག་དེ་ལྟར་དགའ་བ་རྣམ་པ་དུ་མར་དགའ་བ་ལས་རྣམ་པ་འདི་ལྟ་བུའི་བློས་ཞུགས་པར་གྱུར་ཏེ། ཇི་ལྟར་བདག་ཅག་གིས་ཐོས་པ་ལྷ་འདི་དག་རྣམས་ཐམས་ཅད་ཀྱི་ཡང་ཇི་ལྟ་བ་བཞིན་ལྷའི་མངའ་བདག་ཏུ་གྱུར་པ་
[70b.7]མུ་སུ་ལུན་དྷ་ཞེས་བྱ་བ་རབ་ཏུ་དགའ་བས་གང་ལེགས་པར་གནས་པ་འཕེལ་བར་གྱུར་ན། མ་ཐང་ཡང་བདག་ཅག་རྣམས་དགའ་བར་གྱུར་པས་འཐབ་བྲལ་བའི་མངའ་བདག་དེའི་སྲིད་པར་ལེགས་པར་འགྲོ་བར་བྱ་ན་ཇི་ལྟར་འདིའི་སྒྲ་དཔག་ཚད་སྟོང་ཕྲག་ལྔར་ལེགས་པར་ཐོས་པ་ཡིན་ཏེ། སྙན་པ་ཐོས་
[71a]
[71a.1]པར་དགའ་བ་དང་རིང་བ་ནས་ཀྱང་ཟིན་ཏེ་སྒྲ་རྣམས་རྣ་བའི་རྗེས་སུ་འཐུན་པའི་གླུ་དང་། བྱ་རྣམས་ཀྱི་སྒྲས་ཀྱང་ལྷའི་འཇིག་རྟེན་འདི་ཐམས་ཅད་མ་ལུས་པར་སྒྲོགས་པར་བྱེད་དོ། །དེ་དག་གིས་རང་བཞིན་གྱི་རྩབ་ཧྲལ་ཅན་གྱི་བློ་ཡོན་ཏན་ཐམས་ཅད་དང་ལྡན་པ་དེས་འཕྲོག་
[71a.2]པར་བྱེད་དོ། །གླུའི་སྒྲ་དེ་དེས་ཉེ་བར་ཐོས་ནས་སླར་ཡང་རྣ་བ་སྒྲས་ངོམས་པ་མེད་པས་ཐམས་ཅད་དུ་དེར་འགྲོ་བའི་བློ་སྐྱེད་དོ། །རྐྱེན་ཇི་ལྟ་བས་བདག་ཅག་གང་ན་ཡོན་ཏན་ཐམས་ཅད་ཕུན་སུམ་ཚོགས་པ་ན་ལྷ་དེ་དག་རྣམས་ལྷའི་མངའ་བདག་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱེད་པར་འགྲོ་བར་
[71a.3]བྱའོ། །ལྷའི་ཚོགས་དེ་དག་ཐམས་ཅད་འཐུན་པར་ལྷན་ཅིག་སྤྱོད་པས་ཡོངས་སུ་བསྐོར་ནས་རྣམ་པ་སྣ་ཚོགས་པའི་རྒྱན་དང་ཆ་བྱད་ཅན་རྣམ་པ་སྣ་ཚོགས་པའི་འབབ་ཆུ་ཡོན་ཏན་ཐམས་ཅད་ཕུན་སུམ་ཚོགས་པ་མ་བཏགས་པའི་གོས་བགོས་པ་དེ་ནི་རྒྱ་ཆེ་བ་དམ་པ་ལ་སོང་བ་དང་ལེགས་པར་ལྡན་
[71a.4]པའི་ལག་པ་གླུ་ལ་རྗེས་སུ་ཆགས་པའི་ཡིད་ཅན་ཕན་ཚུན་དུ་གནོད་པ་མེད་པས་འདོད་པའི་སྙིང་གིས་ཁ་ཅིག་ནི་ནམ་མཁའ་ལ་འགྲོའོ། །ཁ་ཅིག་ནི་པད་མའི་བཞོན་པས་སོ། །ཁ་ཅིག་ནི་ཨུད་པ་ལའི་བཞོན་པས་མཆོག་ཏུ་དྲི་ཞིམ་པ་བུང་བ་ཁ་ནས་སྒྲ་འབྱིན་པའི་ཨུད་པལ་ཉིད་ལ་མངོན་པར་
[71a.5]ཞོན་ནས་སོ། །ཁ་ཅིག་ནི་ཀུ་མུ་དའི་འདབ་མ་ཀུ་མུ་དའི་ཚོགས་དཀར་བ་ཟླ་བའི་དཀྱིལ་འཁོར་དཀར་པོ་དང་འདྲ་བ་ལ་ཞོན་ནས་འགྲོའོ། །ལྷན་ཅིག་སྤྱོད་པས་ཡོངས་སུ་བསྐོར་ནས་གླུས་རྗེས་སུ་འབྲེལ་བའི་སྙིང་གིས་ཡུལ་ལྔ་ལ་ཉེ་བར་ལོངས་སྤྱོད་པར་གྱུར་པས་དེ་ཉིད་ལ་སྲེད་པའི་ཡིད་དེ་ལ་
[71a.6]སེམས་རྗེས་སུ་སྤྱོད་པ་རྣམ་པར་རྟོག་པས་སྤྲུལ་པའི་རང་གི་དགེ་བའི་བཞོན་པ་མཆོག་ཏུ་གསལ་བར་གྱུར་པ་རང་གི་ལས་ཀྱིས་སྤྲུལ་པ་དམན་པ་དང་། བར་མ་དང་། ཁྱད་པར་དུ་འཕགས་པ་རྣམས་དམན་པ་དང་། བར་མའི་གཟུགས་དམན་པ་དང་། བར་མ་དང་ཁྱད་པར་དུ་འཕགས་པའི་ལོངས་
[71a.7]སྤྱོད་པ་དང་། དམན་པ་དང་བར་མ་དང་མཆོག་གི་བློ་དམན་པ་དང་། བར་མ་དང་མཆོག་གི་ཚེ་ཐམས་ཅད་ཀྱང་ནམ་མཁའི་དཀྱིལ་གང་བར་བྱས་ནས་གང་ན་རྩེད་མོའི་ནགས་ཞེས་བྱ་བ་འདོད་པ་དུ་མ་ཕུན་སུམ་ཚོགས་པའི་མུ་སུ་ལུན་དྷའི་གནས་དེར་ཕན་ཚུན་ལྷན་ཅིག་ཏུ་ཉེ་བར་འགྲོའོ། །དེ་དག་
[71b]
[71b.1]རྣམས་དེ་ལྟར་རྒྱུ་བས་ཕྱིན་པ་ན་དམན་པ་མ་ཡིན་པའི་གནས་རྩེད་མོའི་ནགས་ན་གཞན་ནི་མ་རྙེད་ཀྱི། ཇི་སྲིད་དུ་ནམ་མཁའི་ཕྱོགས་གཅིག་ནི་མར་མེ་བཞིན་དུ་མཐོང་ངོ་། །ཇི་སྲིད་དུ་ཕྱོགས་གཞན་ན་ཨིན་དྲ་ནཱི་ལ་དང་མཚུངས་པའི་མདོག་གོ། །ཇི་སྲིད་དུ་ཕྱོགས་གཞན་ན་སྔོན་པོ་དང་། 
[71b.2]སེར་པོ་དང་། དཀར་པོའི་མདོག་གོ། །ཇི་སྲིད་དུ་ཕྱོགས་གཞན་ན་མེ་དང་མཚུངས་པའི་མདོག་གོ། །དེ་དག་གིས་དེའི་ཚེ་ན་རྣམ་པ་དེ་ལྟ་བུར་ནམ་མཁའ་ལས་མངོན་པར་མཐོང་ནས་མཆོག་ཏུ་ངོ་མཚར་བ་ཀུན་ཏུ་སྐྱེས་ཏེ། ཀྱེ་ལྷ་དག་དེ་ལྟར་ངོ་མཚར་བར་གྱུར་པའི་ནམ་མཁའ་མཐོང་སྟེ། 
[71b.3]ཁ་དོག་སྣ་ཚོགས་པའི་གོས་རྣམས་བཀྲམ་པའི་ཁ་དོག་དུ་མ་དེ་དག་རྣམས་ནི་བདག་ཅག་རྣམས་ཀྱིས་སྔར་མ་མཐོང་ན་འདི་དག་ཅི་ཡིན། དེ་དག་ཐམས་ཅད་ཕན་ཚུན་དུ་དེ་སྐད་སྨྲས་ནས་ངོ་མཚར་བས་ཡིད་ངོམས་པ་མེད་པར་གནས་པ་ལས། ཇི་སྲིད་དུ་དུས་མི་རིང་བ་ཞིག་ན་ཐོས་པ་ཇི་ལྟར་མཆོག་ཏུ་
[71b.4]སྙན་པར་གྱུར་པའི་གླུའི་སྒྲ་དུ་མ་རྣ་བར་སྙན་པ་དེ་ཡང་དེས་ཐོས་ནས་སླར་ཡང་ངོ་མཚར་བར་གྱུར་པ་ཀུན་ཏུ་སྐྱེས་པའི་ཡིད་ཀྱིས་སླར་ཉིད་ཀྱང་ཐམས་ཅད་ན་ནམ་མཁའི་དཀྱིལ་བཀང་ནས་སའི་གཞི་ལ་ཡང་དགའ་བར་གྱུར་པའི་རྒྱན་དང་ཆ་བྱད་ཅན་གྱི་ལྷན་ཅིག་སྤྱོད་པ་དང་བཅས་པ་གནས་སོ། །ལྟ་བར་
[71b.5]འདོད་པ་དེ་སུ་ཞིག་འོང་བར་འགྱུར། དེས་རིང་བ་ནས་མཐོང་བ་ནི་ཚོགས་པ་རྒྱུ་བ་ན་རྒྱུ་བ། རིན་པོ་ཆེ་སྣ་ཚོགས་པའི་རྒྱན་དང་ཆ་བྱད་དང་། རིན་པོ་ཆེ་རྣམ་པ་སྣ་ཚོགས་པས་བརྒྱན་པའི་ལུས་ཅན་དེ་དག་གི་དབུས་ན་ལྷ་ཤིན་ཏུ་འཐབ་བྲལ་བ་རིན་པོ་ཆེ་བདུན་གྱི་རང་བཞིན་གྱི་སྟན་ཆེན་པོ་ལ་གནས་པ་རིན་པོ་ཆེ་
[71b.6]བདུན་གྱི་རང་བཞིན་གྱི་ཕུག་གི་ནང་དུ་ཆུད་པར་གནས་པ། སྔོན་པོ་ཆེན་པོའི་རང་བཞིན་གྱིས་རྣ་བའི་གདུ་བུ་ཅིག་གོ། །གཞན་ནི་པད་མ་རཱ་གའི་རང་བཞིན་གྱི་རིན་པོ་ཆེ་ཆེན་པོ་དང་ཡང་དག་པར་ལྡན་ནོ། །རིན་པོ་ཆེའི་རང་བཞིན་འོད་མཆོག་དང་ལྡན་པ་རྣམ་པ་དུ་མའི་བ་དན་ངེས་པར་བཅིངས་པས་ཉེ་
[71b.7]འཁོར་འོད་དང་ལྡན་པས་དཔག་ཚད་བརྒྱ་ཕྲག་བཅུར་འོད་ཀྱིས་འབར་ཞིང་འཐུལ་བར་བྱེད་པས་སྐྱ་བོ་བཞིན་དུ་ནམ་མཁའ་འོད་ཀྱིས་བྱེད་དེ། སྣ་ཚོགས་པའི་གོས་བཞིན་དུ་ནམ་མཁའ་ལ་འབྱུང་བར་བྱེད་དོ། །དེའི་འོད་འདི་དག་མངོན་པར་མཐོང་ནས་རྒྱ་ཆེན་པོའི་ཁོར་ཡུག་ན་རྒྱུ་བའི་ལྷ་དེ་རྣམས་མཆོག་
[72a]
[72a.1]ཏུ་ངོ་མཚར་ནས་ལྷག་པར་གནས་པར་འགྱུར་རོ། །དེ་ནས་ཚོགས་པ་རྒྱུ་བ་ན་རྣམ་པར་རྒྱུ་བ་དེ་དག་རྣམས་གསལ་བར་དེས་མཐོང་ནས་ལྷ་འདི་དག་རྣམས་གང་ན་མུ་སུ་ལུན་དྷའི་རྩེད་མོའི་ནགས་གང་ཡོད་པ་དེར་ཉེ་བར་ལེགས་པར་འགྲོ་སྟེ། ཇི་ལྟར་བདག་ཅག་རྣམས་ཀྱང་ཉེ་བར་ལེགས་
[72a.2]པར་འགྲོ་བར་བྱའོ་ཞེས་བྱ་བའི་བློ་ལ་ལེགས་པར་བཞག་ནས་ཁྱད་པར་དུ་འཕགས་པའི་ལྷ་བདག་ཅག་ཐམས་ཅད་ཉིད་ཀྱང་ཇི་ལྟ་བ་བཞིན་དུ་འཐུན་པས་དང་། ཕན་ཚུན་ལྷན་ཅིག་ཏུ་མཛེས་པ་དང་ལྡན་པས་འགྲོ་བར་བྱ་ཞེས་དེ་དག་གིས་དེ་ལྟར་བློ་བྱས་ཏེ། ཇི་སྲིད་དུ་ཡང་ཚོགས་པ་རྒྱུ་བ་ན་རྣམ་པར་རྒྱུ་བའི་
[72a.3]ལྷ་དེ་དག་རྣམས་ཀྱིས་ལྷ་རྣམས་མངོན་སུམ་དུ་མཐོང་བར་གྱུར་ནས། དེ་བཞིན་དུ་དེ་དག་སུ་ཡིན་ཞེས་སྔར་ངོ་མཚར་བ་ཀུན་ཏུ་སྐྱེས་པའི་ཡིད་དང་ལྡན་པར་གྱུར་པ་དང་། དེ་ནས་སེམས་ཅན་ལེགས་པར་མཐོང་ནས་དེ་དག་ཀྱང་འདི་ལྟར་སེམས་པར་གྱུར་ཏེ། རྒྱ་ཆེན་པོའི་ཁོར་ཡུག་ཏུ་རྒྱུ་བའི་ལྷ་
[72a.4]འདི་དག་ཉིད་ནི་ཇི་ལྟ་བར་གང་ན་འཐབ་བྲལ་གྱི་མངའ་བདག་གི་ཕོ་བྲང་དུ་ཉེ་བར་ལེགས་པར་འགྲོ་བར་འགྱུར་གྱི་གང་ཆུང་ངུ་ན་བདག་ཅག་ཀྱང་དེ་དག་དང་ལྷན་ཅིག་ཏུ་གང་ན་རྩེད་མོའི་གནས་དེར་ཉེ་བར་འགྲོ་བར་བྱའོ། །ཐམས་ཅད་ཀྱང་ཕན་ཚུན་ལྷན་ཅིག་ཏུ་དང་ཕན་ཚུན་དུ་གནོད་པ་མེད་པས་གཏོད་པའི་
[72a.5]ཡིད་ཀྱིས། དེ་ནས་ཤིན་ཏུ་འཐབ་བྲལ་གྱིས་མགོ་བྱས་པའི་ཚོགས་པ་རྒྱུ་བ་ན་རྒྱུ་བ་དེ་ཐམས་ཅད་དང་། ཡངས་པ་ཟླུམ་པ་ན་སྤྱོད་པའི་རྒྱ་ཆེན་པོའི་ཁོར་ཡུག་ན་རྒྱུ་བ་མ་ལུས་པ་དེ་དག་རྣམས་ཀྱིས་དེ་ཁྱབ་པར་བྱས་ནས་ཀྱང་གནས་སོ། །བ་དན་དང་། རྒྱལ་མཚན་དང་། ཤིང་རྟ་དང་། བྱའི་ཚོགས་
[72a.6]ཀྱི་རྒྱབ་ཏུ་ལེགས་པར་ཞོན་ནས་རྔ་སྐད་ཡན་ལག་ལྔ་དང་ལྡན་པས་འདོད་པའི་ཡོན་ཏན་ལྔ་ཕུན་སུམ་ཚོགས་པ་གང་གིས་སྐྱེད་མོས་ཚལ་གྱི་ལྟད་མོའི་དབང་དུ་བྱས་པ་དེ་རྩེད་མོའི་ནགས་ཆེན་པོའི་འདོད་པ་དུ་མ་ཕུན་སུམ་ཚོགས་པ་དཔེ་མེད་པ་དེར་ཉེ་བར་འགྲོའོ། །མཆོག་ཏུ་ངོ་མཚར་བས་གདུངས་
[72a.7]པ་ཚིམ་པ་མེད་པའི་འདོད་པའི་ཡོན་ཏན་ལྔས་མི་ངོམས་པ་ངོ་མཚར་བས་ཚིམ་པ། ཡོན་ཏན་དང་ཉེ་བར་སྤྱོད་པ་ཐམས་ཅད་ཀྱིས་ངོམས་པ་མེད་པ། ཕན་ཚུན་དུ་འགྲོ་བས་ངོམས་པ་མེད་པ་ཚེ་རྣམས་དང་དེ་དག་གིས་དེ་ལྟར་འདོད་པ་ཐམས་ཅད་ཀྱིས་ངོམས་པ་མེད་པའི་ཡིད་དེ་དགེ་སློང་གིས་
[72b]
[72b.1]ལེགས་པར་མཐོང་ནས་ལས་ཀྱི་འབྲས་བུའི་དེ་ཁོ་ན་དུ་མ་སྟོན་པའི་དེ་ལྟར་ཚིགས་སུ་བཅད་པ་བརྗོད་པ་ཇི་ལྟར། ཇི་ལྟར་ཆར་ནི་འབབ་པའི་ཆུ། །མཚོ་ནི་འཕེལ་བ་དེ་བཞིན་དུ། །དེ་བཞིན་ཤིན་ཏུ་འདོད་པའི་ཆར། །ལྷ་རྣམས་ཀྱི་ནི་མེ་འཕེལ་ལོ། །ཉ་འབྱུང་བ་ཡི་ཆུས་ཀྱང་ནི། །
[72b.2]སྲེད་པ་རྟག་ཏུ་མཚུངས་པ་མེད། །དེ་བཞིན་བདེ་བ་འཕེལ་བས་ཀྱང་། །ལྷ་རྣམས་ངོམས་པར་འགྱུར་མ་ཡིན། །ཇི་ལྟར་ནམ་མཁའི་མཐའ་མི་དམིགས། །གྲངས་ཀྱང་མ་ཡིན་པ་དེ་ལྟར། །འདོད་ལྡན་རྣམས་ཀྱི་འདོད་མཐའ་མེད། །གྲངས་ཀྱང་ཡོད་པ་མ་ཡིན་ནོ། །རྒྱ་མཚོ་
[72b.3]རླབས་ཀྱི་ཕྲེང་བ་ཅན། །ཆུ་ཡིས་ངོམས་པར་འགྱུར་མ་ཡིན། །སྲེད་ལྡན་འདོད་པ་རྣམས་ཀྱིས་ཀྱང་། །ཚིམ་པ་ནམ་ཡང་ཡོད་མ་ཡིན། །ཡུལ་མ་ཐོབ་པས་ལྷ་རྣམས་ནི། །བྱིས་རྣམས་སྲེད་དང་བྲལ་མི་འགྱུར། །ཐོབ་པས་ཀྱང་ནི་ངོམས་པ་མེད། །བདེ་ལ་སྲེད་པ་ཆེད་ཆེར་
[72b.4]བྱེད། །འཆི་འཕོའི་སྡུག་བསྔལ་མི་བཟད་པར། །གྱུར་པ་དུ་མ་དེས་ཐོབ་ནས། །ཡུལ་གཞན་གྱིས་ནི་གདུང་བྱེད་གང་། །དེ་ཕྱིར་འདོད་པ་ཞི་བ་མིན། །སྐྱེས་བུ་རྣམ་པར་འཇིག་ཕྱིར་ཏེ། །འདོད་པ་བློ་གཏད་འཇོམས་བྱེད་ཡིན། །སྡུག་བསྔལ་བྱུང་ནས་སྤོང་བས་ཀྱང་། །ལྷ་དེ་
[72b.5]རྒུད་པར་འགྱུར་བ་ཡིན། །ངོམས་པ་མེད་ལ་བདེ་བ་མེད། །ཡུལ་རྣམས་ཀྱིས་ཀྱང་རྣམ་མི་ངོམས། །གང་ཡང་ངོམས་མེད་བྱེད་མཐོང་ནས། །བློ་ལྡན་གྱིས་ནི་དེ་ཡོངས་སྤོངས། །གང་ཚེ་ཞི་བའི་གཞི་ལས་བདེ། །ཡུལ་ནི་བདེ་བ་མིན་པར་འདོད། །དེ་ཕྱིར་ཞི་བ་རྟག་ཏུ་སྟེན། །
[72b.6]ཡུལ་རྣམས་ལ་ནི་ཆགས་པ་སྤོངས། །རྟག་ཏུ་ཉོན་མོངས་སྤང་བར་གྱིས། །བླ་མེད་ཤེས་པ་རྟག་ཏུ་སྟེན། །མྱ་ངན་འདའ་བྱེད་ཡེ་ཤེས་ཡིན། །ཉོན་མོངས་འཆིང་བར་འདིར་བརྗོད་དོ། །གསོད་དང་འཆི་དང་ནད་ལ་སོགས། །ཡུལ་རྣམས་ལས་ནི་འཇིགས་པ་ཆེ། །འཁོར་བ་ན་ཡང་
[72b.7]ཀུན་ནས་འཁོར། །ཡུལ་ཉིད་ལས་ནི་སྐྱེ་བ་ཡིན། །འདུ་དང་འབྲལ་བ་བརྒྱ་ཕྲག་དང་། །ལས་དེ་སྟོང་ཕྲག་དུ་མ་ནི། །སྐྱེ་ཞིང་སྐྱེ་བ་ལེགས་མཐོང་བ། །བདེ་འགྲོ་དེ་ཁོ་ན་མཐོང་བས། །བདེ་བ་དུ་མ་ལེགས་ཐོབ་པ། །འཇིགས་པ་གང་འབྱུང་འཇིགས་པ་ནི། །དེ་ཀུན་ཡུལ་ཉིད་ཁོ་
[73a]
[73a.1]ནས་སྐྱེད། །སྐྱེ་བ་སྐྱེ་བར་རབ་ཏུ་སྐྱེད། །སྡུག་བསྔལ་གང་ཉིད་ཡུལ་ཡིན་པ། །རྨོངས་པའི་སེམས་ཀྱིས་བཟོད་པར་བྱེད། །རྨོངས་པ་དེ་ཉིད་སླར་སྟེན་པ། །ལོང་བའི་བློ་ཡིས་བྱས་པ་ཡིན། །དགྲ་ཡི་ཚིག་གིས་དོགས་པ་ལས། །མི་ཡིས་རྟག་ཏུ་ཡོངས་
[73a.2]སྤངས་སོ། །དགྲར་གྱུར་པ་ཡི་ཡུལ་རྣམས་ཀྱང་། །མི་སྤོང་བ་ནི་སུ་ཞིག་ཡོད། །བྱིས་པ་རྣམས་ནི་རྟག་པར་ཡང་། །ཡུལ་གྱིས་ངེས་པར་སྲེག་པ་ཡིན། །ཀུན་ནས་རྨོངས་པས་མི་སྤོང་ལ། །རང་གི་ལས་ཀྱིས་རྨོངས་པ་ཡིན། །ཇི་ལྟར་ཁ་ཅིག་མེས་འཇིགས་པ། །མེ་ཉིད་ལ་ནི་
[73a.3]ཉེ་བར་སྟེན། །དེ་བཞིན་ཡུལ་གྱིས་རྨོངས་པ་ཡང་། །ཡུལ་ཉིད་ལ་ནི་སྟེན་པར་བྱེད། །ཡུལ་དུག་ལོངས་སྤྱོད་གང་ཚེ་མི། །བདག་ཉིད་བདེ་བར་བྱེད་མ་ཡིན། །སྲེད་པ་སྟེན་པ་དེ་བཞིན་བྱིས། །ཐམས་ཅད་དུ་ནི་ཡོངས་སུ་རྟོག །སྲེད་པས་ཉེན་པ་ཚྭ་ཡིས་ཆུ། །ཇི་བཞིན་ལྡག་བྱེད་
[73a.4]ངོམས་པ་མེད། །ཡུལ་གྱིས་ལྡོངས་པའི་དེ་བཞིན་མི། །སྲེད་པ་ཉིད་ཀྱིས་ཚིམ་པ་མེད། །ངོམས་མེད་ཡུལ་ལ་ལྷ་རྣམས་ནི། །འདོད་ཆགས་ཀྱིས་གདུངས་བག་མེད་པ། །ལས་ཀྱི་རླུང་གིས་བསྐྱོད་ནས་ནི། །ཐམས་ཅད་འཆི་བར་འགྲོ་བ་ཡིན། །དེ་ལྟར་དགེ་སློང་སྐྱེ་བ་དུ་མར་སྐྱེ་བའི་ལས་
[73a.5]ཀྱི་སྐྱེ་བ་གཅིག་ནས་གཅིག་ཏུ་བརྒྱུད་པའི་དེ་ཁོ་ན་ཤེས་པས་ལྷ་དེ་རྣམས་ལ་རྗེས་སུ་བརྩེའོ། །གཞན་ཡང་ལྟ་བར་བྱེད་པ་དང་། ལྷ་དེ་དག་ཕན་ཚུན་ཀུན་ཏུ་འདྲེ་བར་གྱུར་ནས་འགྲོ་བར་བྱེད་དེ། རབ་ཏུ་དགའ་བའི་ཡིད་ཀྱིས་གང་ན་རྩེད་མོའི་ནགས་མུ་སུ་ལུན་དྷའི་ཕོ་བྲང་དེར་རོ། །དེ་ནས་དེ་དག་
[73a.6]ཤུགས་ཀྱིས་འགྲོ་བ་ན་རྒྱན་དང་། ཆ་བྱད་དུ་མ་དང་། བདེ་བས་རྒྱུ་བ་དུ་མ་དང་། ལས་ཀྱིས་སྤྲུལ་པའི་བདེ་བ་ལ་གནས་པ་དུ་མ་དང་། སྐྱེད་མོས་ཚལ་དང་། ནགས་དང་། རྫིང་བུ་དུ་མ་ལེགས་པར་རབ་ཏུ་བསྟེན་པ་བུད་མེད་སྟོང་ཕྲག་བརྒྱས་ཡོངས་སུ་བསྐོར་བར་འགྲོའོ། །ཇི་སྲིད་དུ་ལྷ་
[73a.7]གཞན་རྣམས་ཀྱང་ཁང་བུ་བརྒྱ་སྟོང་དུ་མངོན་པར་ཞུགས་ནས་འགྲོ་སྟེ། ཐམས་ཅད་ནམ་མཁའི་ཁམས་ལ་འོད་ཀྱིས་རྣམ་པར་སྣང་བར་གྱུར་པས་གླུ་དང་། གར་གྱིས་རྒྱུ་བ་རྔ་སྐད་ཡན་ལག་ལྔ་པ་ཀུན་ཏུ་སྒྲོགས་པ་ལ་རྗེས་སུ་ཆགས་པའི་ཡིད་ཕྲེང་བ་དང་། ཕྱི་མ་དང་། བྱུག་པ་རྣམས་འཕྱང་བ་
[73b]
[73b.1]ཆུན་པོའི་ཕྲེང་བ་དང་ཅོད་པན་དག་རྣམ་པར་འཕྱང་བ་མེ་ཏོག་གི་ཕྲེང་བ་གཞན་རྣམས་འཕྱང་བ། ཕྱོགས་གཅིག་ན་བ་དན་རླུང་གིས་རྣམ་པར་བསྐྱོད་པ། རྣ་གདུབ་ཀྱིས་མཁུར་ཚོས་ལ་ངེས་པར་འདྲུད་པ། རང་གི་འོད་ཀྱིས་རྣམ་པར་སྣང་བར་བྱེད་པའི་འོད་དང་ལྡན་པ། སྣལ་མའི་ཆུན་པོ་གཞན་རྣམ་
[73b.2]པར་འཕྱང་བ་རབ་ཏུ་དགའ་བའི་པུ་ཌིན་བཅིངས་པའི་ཕྲེང་བ་དང་། རླུང་གི་ཤུགས་ཀྱིས་ཐད་ཀར་གྱུར་པ་ལ་བྲིས་པའི་གཞོན་ནུ་མ་ལང་ཚོ་ལ་བབ་པ་རྣམས་ཀྱིས་ལག་པ་དང་། རྐང་པ་ལ་གཏད་པའི་ཡིད་ཅན་རྣམས་སོ། །ལྷ་གཞན་ནི་པི་བང་གི་སྒྲས་བསྐྱེད་པའི་ཀུན་ཏུ་ཆགས་པ་དེ་ལ་སོང་
[73b.3]བའི་ཡིད་ཀྱིས་གང་ན་རྩེད་མོའི་ནགས་ཡོད་པ་དེར་དགའ་བས་གནས་པར་བྱ་བའི་ཕྱིར་ཉེ་བར་ལེགས་པར་འགྲོ་བའོ། །དེ་ལྟར་ན་འཐབ་བྲལ་གྱི་ལྷའི་འཇིག་རྟེན་པའི་ས་ན་གནས་པ་དེའི་ལྷའི་འཇིག་རྟེན་པ་དེ་དག་རྣམས་གང་ན་འཐབ་བྲལ་གྱི་བདག་པོ་མུ་སུ་ལུན་དྷའི་ཕོ་བྲང་ཡོད་པ་དེར་ཉེ་
[73b.4]བར་ལེགས་པར་འགྲོའོ། །མདོར་བསྡུ་ན་ལས་ཇི་ལྟ་བ་དང་འདྲ་བའི་འགྱིང་བག་གིས་རྒྱུ་བ་དང་། རྒྱན་ནི་ཕྱོགས་བཅུ་ཐམས་ཅད་ཁྱབ་པར་སྒྲོགས་པ་བཞིན་དུ་གླུ་སྙན་པའི་སྒྲ་ཅན་གྱི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་བས་ཕྱོགས་བཅུར་ཁྱབ་པར་གྱུར་ནས་ཐག་ཉེ་བར་བསྙེན་
[73b.5]ཏེ། ལྷ་དེ་དང་བདག་ཉེ་བར་གྱུར་པ་ཡིན་ནོ་སྙམ་ནས་གནས་སོ། །དེ་ནས་ལྷ་དེ་དག་རྣམས་ཐམས་ཅད་ཀྱིས་ཀྱང་འཐབ་བྲལ་གྱི་མངའ་བདག་གི་གནས་མ་ལུས་པ་ལྷག་པར་བཀང་བར་འགྱུར་ཏེ། མུ་སུ་ལུན་དྷ་ནི་ཇི་ལྟར་ལས་རྣམས་ཀྱིས་བླ་ལྷག་པ་ཡིན་ལ་དེ་བཞིན་དུ་འབྲས་བུས་ཀྱང་
[73b.6]སྟེ། རྒྱུ་དང་འབྲས་བུ་དག་གི་ཅི་འདྲ་བར་འགྱུར་བ་ནི་ས་བོན་དང་མྱུ་གུ་དག་གི་དཔེ་འདིས་རྗེས་སུ་རྟོགས་པ་ཡིན་ནོ། །གནས་དེར་སོང་བ་དེ་དག་མ་ལུས་པ་རྣམས་ཟིལ་གྱིས་ནོན་པར་འགྱུར་ཏེ། འདོད་པ་ཐམས་ཅད་ལྷག་པ་ཡིན་པའི་ཕྱིར་རོ། །དེ་ལ་དཔེ་མེད་པའི་དགའ་བ་རྣམས་
[73b.7]ཡོད་པ་ཡིན་ལ་ཕྱོགས་ཙམ་ཞིག་བརྗོད་པར་བྱ་སྟེ། ཇི་ལྟར་ཉེ་འཁོར་དེ་སྲིད་ཀྱི་ནམ་མཁའ་ལས་ནགས་དེ་ཡོངས་སུ་བསྐོར་ནས་ཕྱི་རོལ་གྱི་ཕྲེང་བ་སའི་ཡོངས་སུ་འཁོར་བ་ནི་རིན་པོ་ཆེ་བདུན་གྱི་རང་བཞིན་གྱི་རིན་པོ་ཆེ་བརྒྱུས་པའི་ཕྲེང་བ་བཟུང་བས་མཆུ་ལ་འཕྱང་བའོ། །དེའི་ཡུལ་
[74a]
[74a.1]ཕྱོགས་གཞན་ན་དྲིལ་བུ་གཡེར་ཀའི་སྒྲ་དེ་ནི་རྣམ་པ་འདི་ལྟ་བུའི་སྒྲ་ཡིན་ཏེ། སྒྲ་སྙན་པ་གང་གིས་བོས་པས་ལྷ་འོང་བར་འགྱུར་ལ། དེ་མྱུར་བ་ཉིད་དུ་ཀུན་ཏུ་རྟོག་པས་རྣམ་པར་སྤྱོད་པ་དང་སྐོར་བར་བྱེད་པ་ཡང་བྱའི་ཁར་བཅུག་ནས་སོ། །བྱ་རྣམས་ཀྱང་རིན་པོ་ཆེ་
[74a.2]བདུན་གྱི་རང་བཞིན་གྱིས་རྣམ་པར་བཀྲ་བའི་སྒྲོ་ཅན་ནགས་དེའི་ཉེ་འཁོར་ན་དེ་དག་རྣམས་རྣམ་པ་དུ་མར་གཡས་སྐོར་བྱེད་དེ། དེ་ལྟར་ནགས་ཆེན་པོའི་དེའི་ཕྱི་རོལ་གྱི་ཕྲེང་བ་ལ་ཡོངས་སུ་འཁོར་རོ། །དེ་དག་ན་རྨ་བྱ་རྣམས་ཀྱང་ཁ་དོག་དུ་མ་རིན་པོ་ཆེ་བདུན་གྱི་ཕྲེང་བ་མཆུ་ན་འཕྱང་བ་རྣམས་
[74a.3]སོ། །གཞན་ཡང་ངོ་མཚར་བར་གྱུར་པ་ནི་ཐམས་ཅད་ཀྱི་ཕྱི་རོལ་གྱི་རྒྱབ་ན་པད་མའི་རྫིང་བུ་ཡོད་དེ། བྱ་རྣམ་པ་སྣ་ཚོགས་པ་སྒྲ་སྒྲོགས་པ་བུང་བ་བརྒྱ་སྟོང་བརྗོད་པ་དགའ་བར་གྱུར་པའི་སྒྲ་རབ་ཏུ་དང་བ་ཞེས་བྱ་བའི་ཆུ་ལ་བཻ་ཌཱུརྱའི་འདབ་མ་དང་། གཞན་མཚོ་སྐྱེས་རྣམས་ནི་རིན་པོ་ཆེ་
[74a.4]བདུན་གྱི་རང་བཞིན་གྱི་འདབ་མའོ། །དེ་བཞིན་དུ་མཚོ་སྐྱེས་གཞན་ཡང་མཆོག་ཏུ་དྲི་ཞིམ་པ་དང་ལྡན་པ་གང་དག་གི་དྲི་ནི་དཔག་ཚད་ལྔར་འགྲོའོ། །དེ་ལྟར་དེ་དག་གི་ཕྱི་རོལ་གྱི་རྒྱབ་རྣམས་ན་ནི་ཤིན་ཏུ་བར་ཡང་རྣམ་པར་མཛེས་ཤིང་གསལ་ལོ། །གཞན་ཡང་ངོ་མཚར་བར་གྱུར་པ་ཆེན་
[74a.5]པོ་གཞན་ན་དེ་དག་རྣམས་ཉིད་ཀྱི་གཙུག་ལ་ཡོད་དེ། ཟེ་བ་ལ་ལེགས་པར་གནས་ནས་པད་མ་དང་། པད་མ་ལ་ལྷ་རྣམས་རྩེ་བར་བྱེད་དོ། །ལྷ་མོ་བརྒྱས་ཡོངས་སུ་བསྐོར་ནས་མཆོག་ཏུ་སྙན་པ་ལེན་པར་གྱུར་པས་ལྷ་མོ་དང་ལྷན་ཅིག་ཏུ་འདོད་པས་བྱས་པའི་རྣམ་འགྱུར་གཅམ་གསག་
[74a.6]དང་ཡང་དག་པར་ལྡན་པས་གླིང་བུ་དང་། རྫ་རྔ་དང་། འཁར་རྔ་དང་། དུང་དང་། གླུ་ཀུན་ནས་ལེན་པས་ལྷན་ཅིག་ཏུ་རྩེ་བ་དང་། རང་ལས་འོད་འབྱུང་བ་རྒྱན་དང་ལྡན་པ་རྣམས་ཡོངས་སུ་སྤྱོད་པར་ཡང་བྱེད་དོ། །གཞན་ཡང་གཙུག་དེ་དག་ཉིད་ཀྱི་ཕྲེང་བ་རྣམས་ལ་ངོ་མཚར་བ་ཆེན་པོར་གྱུར་པ་
[74a.7]རང་གི་ལས་ཀྱིས་བྱས་པས་སྤྲུལ་པར་གྱུར་པ་རྣམས་ལ་འདི་ལྟ་སྟེ། རེ་རེའི་ཕྱི་རོལ་གྱི་མགོ་བོ་ལ་དཔག་བསམ་གྱི་ཤིང་ལེགས་པར་སྐྱེས་པར་གྱུར་པ། མེ་ཏོག་དུ་མས་ཀུན་ཏུ་གང་བ། མཆོག་ཏུ་རྣམ་པར་བཀྲ་བ་རིན་པོ་ཆེ་བདུན་གྱིས་རྣམ་པར་བཀྲ་བར་བྱས་པའི་སྒོ་དང་ཡང་དག་པར་
[74b]
[74b.1]ལྡན་པའོ། །ལྗོན་ཤིང་དེ་ལ་ཡང་ལྷ་ལེགས་པར་གནས་ནས་བདུད་རྩི་དག་འཐུང་ཞིང་གླུ་ཡང་ལེན་ལ། གཞན་ཡང་ལྷ་རྫས་ཀྱི་བདེ་བ་རྣམས་ཉམས་སུ་མྱོང་ངོ་གཞན་ཡང་དེའི་མདོངས་ཀྱི་ཕྲེང་བ་ཉིད་ལ་ངོ་མཚར་བ་འདི་ལྟ་སྟེ། རེ་རེའི་ཕྱི་རོལ་ན་དཔག་བསམ་གྱི་ཤིང་རྣམ་པར་བཀྲ་བ་དགའ་
[74b.2]བར་གྱུར་པའི་བདེ་བར་ཉེ་བར་གནས་ནས་ལྷ་དགའ་བར་བྱེད་པ་རྣམས་དང་ཡང་དག་པར་ལྡན་ནོ། །ཕན་ཚུན་གནོན་པས་ངལ་བ་མེད་པར་གླུ་ལེན་པ་དང་ལིམ་ལོག་བྱེད་དོ། །ལྷ་རྫས་ཀྱི་བདེ་བ་ལ་ཡང་ཉེ་བར་ལོངས་སྤྱོད་པར་བྱེད་དེ། དང་པོ་ངོ་མཚར་བ་ཆེན་པོ་དེ་དག་མཐོང་ནས་རྒྱན་
[74b.3]དང་ཆ་བྱད་མཆོག་དང་ལྡན་པའི་ལྷ་དེ་རྣམས་དགའ་བར་འགྱུར་བས་ཀྱང་གཞན་ངོ་མཚར་ཆེ་བ་རྣམས་སུ་ཉེ་བར་འགྲོའོ། །དེ་ནས་ཕྲེང་བ་དེ་དག་རྣམས་ལ་ལྷ་རྣམས་ངོ་མཚར་བ་རྣམ་པ་དུ་མའི་བློ་སྐྱེ་བར་འགྱུར་རོ། །གཞན་ཡང་ངོ་མཚར་བ་གཉིས་པ་མཐོང་བ་ནི་འདི་ལྟ་སྟེ། པད་མའི་
[74b.4]རྫིང་བུའི་ཕྲེང་བ་ཞེས་བྱ་བ་པད་མའི་རྫིང་བུ་སྟོང་ཕྲག་ཉི་ཤུ་སྟེ། འདམ་མེད་པ་རྣམས་གསེར་དང་། དངུལ་གྱི་བྱེ་མ་རྣམས་ཀྱིས་འདམ་དུ་བྱས་པ་དང་། ཡན་ལག་བརྒྱད་དང་ལྡན་པའི་ཆུས་ལེགས་པར་གང་བ་དང་། ངང་པ་དང་། ཀཱ་རཎྜ་བ་དང་། ངང་ངུར་རྣམས་ཀྱིས་
[74b.5]ཡོངས་སུ་བསྐོར་བ། རྒྱགས་པའི་ངང་པ་དགེ་བའི་ལས་ཀྱིས་ཡོངས་སུ་བསྐུལ་ནས་ཚིགས་སུ་བཅད་པ་བརྗོད་པ་ཇི་ལྟར། ཤིན་ཏུ་ཡུན་རིང་ཀུན་དགའ་ཡང་། །ལུས་ཅན་རྣམས་ལ་རྟག་པ་མེད། །མི་རྟག་པ་ཡི་བདེ་དེ་ཡང་། །ལྷ་རྣམས་ཀྱིས་ཀྱང་རྟོགས་པ་མིན། །
[74b.6]བདེ་བ་ཡི་ནི་ལམ་འདི་ཡང་། །རྣམ་པར་འཇིག་པར་འགྱུར་བ་ཡིན། །འདོད་པ་ཡིས་ནི་སེམས་བསླུས་པས། །རྣམ་པར་འཇིག་པ་རྟོགས་མ་ཡིན། །སྡུག་བསྔལ་གྱིས་འདྲེས་བདེ་རིག་པ། །རབ་ཏུ་གཡོགས་པས་མཐོང་བ་མིན། །པད་མའི་ཕྲེང་བས་ཡོངས་བཀབ་པའི། །
[74b.7]དུག་གིས་གང་བཞིན་འདོད་ཆགས་ཡིན། །འབྲས་ཅན་དུག་གིས་ལེགས་བསྲེས་པ། །ཇི་བཞིན་དུ་ནི་འཆི་བའི་མཐའ། །དེ་བཞིན་བདེ་བ་འདི་དག་ཀུན། །མཐར་ནི་དམྱལ་བར་འགྱུར་བ་ཡིན། །རྒྱུས་པ་ཡིས་ནི་ཀུན་སྦྲེལ་ཕྱུགས། །བལྟ་བར་དགའ་བ་ཇི་ལྟ་བར། །དེ་བཞིན་
[75a]
[75a.1]དགའ་བའི་ལུས་འདི་ཡང་། །ཕྱུགས་ཡིན་མཆོག་ཏུ་མི་བཟད་པ། །ཇི་ལྟར་ཀིམ་པ་ཀ་ཡི་བྲོ། །དངར་བའི་ཚོགས་ཆེན་བྱུང་བ་ནི། །ཕྱི་ནས་འཇིག་པར་འགྱུར་བ་ཡིན། །དེ་བཞིན་མི་རྣམས་ཀྱི་ཡང་བདེ། །མར་མེའི་རྩེ་མོ་ཇི་ལྟ་བར། །ཕྱེ་ལེབ་རྨོངས་པས་
[75a.2]བརྒྱལ་བར་འགྱུར། །འཚེད་པ་དང་ནི་སྲེག་པར་བྱེད། །དེ་བཞིན་བདེ་བ་འདི་བརྗོད་དོ། །བྱིས་རྣམས་མི་ཤེས་པས་ཇི་ལྟར། །དགའ་བ་དོགས་མེད་བདེ་འདོད་པ། །ཤི་ནས་འབར་རྣམས་དེ་བཞིན་དུ། །བདེ་བ་དེ་རྣམས་འབྱུང་བར་འགྱུར། །རི་དགས་སྲེད་ལ་ཇི་ལྟར་ནི། །སྲེད་གདུངས་
[75a.3]རི་དགས་ཉེར་རྒྱུག་པ། །སྲེད་པ་རྣམ་པར་ཆོམས་མིན་ཏེ། །དེ་བཞིན་འདི་ཡིས་བདེ་འདི་བརྗོད། །སྲེད་པས་ཀྱང་ནི་ངོམས་པ་མིན། །ངོམས་པ་འབྱུང་བར་འགྱུར་བའང་མེད། །ཡུལ་གྱི་ལྷ་རྣམས་ཐམས་ཅད་ཀྱང་། །དེའི་ཕྱིར་འདོད་པ་ཞི་ཉིད་མིན། །བདེ་བ་ཡི་ཡང་རྩ་བའི་མཆོག །
[75a.4]ཞི་བ་གཅིག་པུར་རབ་ཏུ་གྲགས། །གང་གི་སྙིང་ལ་དེ་མེད་པ། །དེ་ནི་སྡུག་བསྔལ་ཅན་རབ་བསྒྲགས། །གཅིག་ཏུ་བདེ་བ་ཚངས་པའི་མཆོག །གཅིག་པུ་བཟོད་པ་ཞི་བའི་མཆོག །རིག་པ་གཅིག་ནི་ཕ་རོལ་འགྲོ། །བྱམས་པ་གཅིག་པུ་ལས་བདེ་འབབ། །འཚེ་བ་མེད་པ་རྟག་ཏུ་
[75a.5]བཟང་། །ལྟ་བ་དམ་པ་མཆོག་ཏུ་དགེ། །སེམས་དྲང་བ་ནི་རྒྱུན་དུ་མཛེས། །སྡིག་རྣམས་རྟག་ཏུ་སྤོང་བ་ཡང་། །རྒན་པོ་སྟེན་དང་མང་བློ་འཐུན། །རྟག་ཏུ་ཆོས་ལ་གུས་པ་དང་། །སློབ་དཔོན་གུས་ཉན་བདེ་རྣམས་དང་། །ལས་ལའང་དད་པར་ལྡན་པའོ། །རྟག་ཏུ་དཀོན་མཆོག་
[75a.6]གསུམ་མཆོད་དང་། །གང་ཕྱིར་དགེ་བའི་བློ་དྲི་མེད། །མ་དང་ཕ་དག་མཆོད་པ་ཡང་། །མྱང་འདས་གྲོང་ཁྱེར་འགྲོ་བའོ། །ཆོས་རྣམས་ཐམས་ཅད་མ་ལུས་པ། །རབ་ཏུ་འབྱུང་བ་ཡིན་པར་བརྗོད། །བདེ་བ་ཀུན་གྱི་མཆོག་བྱེད་པའི། །ཚངས་པར་སྤྱོད་པ་སྤྱོད་པའི་མཆོག །
[75a.7]སྦྱིན་པ་རྣམས་ཀྱི་སྦྱིན་པའི་མཆོག །ཆོས་ཀྱི་སྦྱིན་པ་རབ་ཏུ་བརྗོད། །བརྩོན་རྣམས་ལས་ཀྱང་བསམ་གཏན་རྒྱུན། །གང་གིས་མྱ་ངན་འདས་འགྲོ་བའི། །སྦྱིན་དང་ཚུལ་ཁྲིམས་དཀའ་ཐུབ་ཤེས། །ཤེས་རབ་ཉིད་ནི་མཆོག་ཏུ་བརྗོད། །ཐར་པ་ཡང་ནི་ཡེ་ཤེས་ལས། །ཤེས་དང་
[75b]
[75b.1]ཚུལ་ཁྲིམས་ལས་བདེ་འབྱུང་། །མིག་རྣམས་ཀྱིས་ཀྱང་ཡོངས་མཐོང་བ། །ཤིན་ཏུ་དྲི་མེད་ཡེ་ཤེས་མིག །ལམ་རྣམས་ལས་ཀྱང་ཡན་བརྒྱད་ལམ། །ཤིས་པར་དེ་བཞིན་གཤེགས་པས་གསུངས། །བཞི་པོ་ཡང་ནི་བདེན་རྣམས་ཀྱི། །མཆོག་ཏུ་ལེགས་པར་གསུངས་པ་
[75b.2]ཡིན། །སྟོབས་རྣམས་ཀྱི་ཡང་ལེགས་མཐོང་བ། །ཤེས་རབ་སྟོབས་ནི་མཆོག་ཡིན་ནོ། །སྟེང་འོག་བར་གྱི་འཇིག་རྟེན་འདིར། །དུ་མ་ཡི་ནི་ལས་རྣམས་ཀྱི། །ཆོས་རྣམས་དེ་ཉིད་གཟིགས་པ་པོ། །མཆོག་གྱུར་དེ་བཞིན་གཤེགས་པ་བརྗོད། །ཚོགས་རྣམས་ལས་ཀྱང་འཕགས་
[75b.3]པ་ཡི། །དགེ་འདུན་མཆོག་དང་ཞི་བར་བརྗོད། །ཞིང་རྣམས་ཀྱི་ཡང་རྣམ་གསུམ་སྐྱོན། །ཡོན་ཏན་སྡུག་བསྔལ་འཇིགས་པ་དེ། །ཕ་མ་ལེགས་པར་མཆོད་པ་དང་། །མཁན་པོ་ཡང་ནི་རྟག་པར་ཏེ། །དེ་ནི་མིག་བཙུམས་གྱུར་པ་ན། །ཆོས་ཀྱི་སྤྱོད་ཡུལ་དེ་དབང་གིས། །ཐུབ་པ་དེ་
[75b.4]ཉིད་གཟིགས་རྣམས་ཀྱིས། །མཆོག་ཏུ་དེ་དག་རྟག་ཏུ་གཟིགས། །བདེ་བའི་ཡུལ་ནི་དེ་དག་རྣམས། །ཡུལ་ནི་བདེ་བ་མིན་པར་དྲན། །གང་ཞིག་དེ་རྣམས་བྱེད་པ་ནི། །དྲི་མེད་ཆོས་ཀྱི་ལམ་མཐོང་ཡིན། །དེ་སྤོང་བདེ་བ་རྟག་ཏུ་མཐོང་། །ས་རྣམས་ཀུན་ནི་བདེ་བ་མིན། །དེ་
[75b.5]ལྟར་དེ་དགེ་བའི་ལས་ཀྱི་ཆོས་དོན་དུ་གཉེར་བར་དགེ་བས་ཉེ་བར་འཚོ་བ་དེར་སྐྱེས་པ་ན་སྔོན་གྱི་དགེ་བའི་ལས་ཀྱི་སྐྱེ་བ་གཞན་རྗེས་སུ་དྲན་པར་གྱུར་པས་ཚིགས་སུ་བཅད་པ་བརྗོད་དོ། །དེ་ལྟ་བས་ན་རབ་ཏུ་དང་བས་དམ་པའི་ཆོས་མ་ཡེངས་པར་བཀླག་པར་བྱའོ། །གང་གིས་རྒྱུས་དུད་
[75b.6]འགྲོའི་སྐྱེ་གནས་སུ་སྐྱེས་པ་རྣམས་ཀྱང་དམ་པའི་ཆོས་བཀླགས་པའི་འབྲས་བུ་མེད་པར་མི་འགྱུར་བའི་ཕྱིར་རོ། །སླར་ཡང་ལྷ་ཐམས་ཅད་ཉིད་གང་ན་འཐབ་བྲལ་གྱི་པད་མའི་རྫིང་བུ་དེར་འགྲོའོ། །པད་མའི་རྫིང་བུ་བརྒྱ་སྟོང་ཕྲག་ཉི་ཤུ་པ་དགའ་བའི་སྒོ་ནས་དེ་བརྩོན་པ་དང་ལྡན་པར་
[75b.7]གྱུར་ནས་རྒྱུ་བ་རྒྱན་དང་ཆ་བྱད་ཅན་ཐམས་ཅད་སོ་སོར་གཟུགས་དང་ཆ་བྱད་འཛིན་པའི་ལྷའི་བུ་མོས་ཡོངས་སུ་བསྐོར་བ་མཐོང་སྟེ། ལྷའི་ཚོགས་པད་མའི་རྫིང་བུའི་དབུས་སུ་སོང་ནས་རྒྱན་དང་ཆ་བྱད་མཆོག་དང་ལྡན་པ་ཁྲི་ཕྲག་བརྒྱ་དང་། བྱེ་བ་ཕྲག་དུ་མ་ཉིད་དང་ཡང་དགའ་བར་བྱེད་དོ། །
[76a]
[76a.1]ཡོངས་སུ་རྒྱུ་བར་ཡང་བྱེད་དེ། རྔ་སྐད་ཡན་ལག་ལྔ་དང་ལྡན་པས་ཡུལ་ལྔ་ལ་ལྷའི་བུ་མོའི་ཚོགས་དང་ལྷན་ཅིག་ཏུ་ཁ་ཅིག་ནི་པད་མའི་གསེབ་ཏུ་འགྲོའོ། །ཁ་ཅིག་ནི་དྲིལ་བུ་གཡེར་ཀ་དཀྲོལ་བ་ལ་ཟིད་དོ། །ཁ་ཅིག་ནི་འདབ་མ་ལ་ཞོན་ནོ། །ཁ་ཅིག་ནི་སྙིང་
[76a.2]པོ་ལ་རྣམ་པར་གནས་ནས་ཇི་ལྟར་འདོད་པས་ཤིན་ཏུ་ཕྲ་བ་དང་། རྒྱ་ཆེ་བའི་ལུས་ཀྱིས་མིག་བཙུམས་ནས་ཕྱེ་བའི་བར་ལ་འགྲོ་བ་མགྱོགས་པས་དཔག་ཚད་སྟོང་ཕྲག་བརྒྱར་ཕྱིན་ནས་སླར་ཡང་ཕྱིར་འོང་ངོ་། །མཐོང་བ་འཇུག་པ་བཞིན་དུ་དེ་དག་ཀུན་ནས་གནོད་པ་མེད་པར་
[76a.3]འགྱུར་ཏེ། ཇི་ལྟར་སོར་མོ་གཅིག་གི་རྩེ་མོ་ལ་མིག་བརྒྱའི་བལྟ་བ་འཇུག་པ་ན་ཡང་མཐོང་བ་རྣམས་དོག་པ་ཡང་མ་ཡིན་པ་དེ་བཞིན་དུ་ལྷ་རྣམས་བརྒྱ་དང་སྟོང་ཡང་པད་མའི་སྙིང་པོ་གཅིག་ལ་སོ་སོར་ངེས་པར་གནས་སོ། །འོན་ཀྱང་དོག་པ་ཡང་མ་ཡིན་ནོ། །ལྷ་དེ་དག་རྣམས་ཀྱི་ལེགས་པར་
[76a.4]བྱས་པའི་ལས་ཀྱིས་ཤིན་ཏུ་ཕྲ་བའི་དངོས་པོ་དང་དུ་མའི་དངོས་པོའི་དངོས་པོ་མང་པོའི་ལས་བྱས་པ་དང་། ཡང་བར་འགྱུར་བ་དང་། ཕྲ་བར་གྱུར་པ་སྟེ་གནོད་པ་ཡང་མ་ཡིན་ནོ། །དེ་བཞིན་དུ་ལྷ་རྣམས་ཀྱང་གནོད་པ་མ་ཡིན་པ་ནི་ལེགས་པར་བྱས་པའི་ལས་ཀྱི་སྟེ། ལྷ་དེ་དག་རྣམས་རང་
[76a.5]ཉིད་ཀྱི་ལས་ཀྱིས་དེ་ལྟ་བུའི་གཟི་བརྗིད་དང་ལྡན་པའི་པད་མའི་རྫིང་བུ་དེར་རྩེད་མོ་ལ་ཆེད་ཆེར་བྱེད་ཅིང་ལྷ་རྣམས་ཇི་ལྟར་འདོད་པ་བཞིན་དུ་དགའ་བར་འགྱུར་བ་རོ་མཆོག་དང་ལྡན་པའི་རྩི་རྣམས་ཀྱང་འཐུང་བར་བྱེད་ཅིང་འགྱིང་བར་ཡང་ཤིན་ཏུ་མང་བའི་ཚོགས་ཀྱི་ས་དང་སྟོང་ཕྲག་རྣམས་ཀྱིས་ཀྱང་བྱེད་
[76a.6]དོ། །དེ་ནས་དེའི་ཚེ་ལྷ་ས་གཞན་དག་ན་གནས་པའི་ལྷ་དེ་དག་རྣམས་རྩེ་བ་ལ་ཆེད་ཆེར་མི་བྱེད་པར་ས་གཞན་ན་གནས་པའི་ལྷ་དེ་དག་རྣམས་ཀྱང་ཕན་ཚུན་ལྷན་ཅིག་གྲོགས་སུ་གྱུར་པས་དང་། གང་ཁ་ན་མ་ཐོ་བ་མེད་པའི་གཟུགས་རང་ཉིད་ཀྱི་འོད་ཉི་མ་བརྒྱ་སྟོང་གིས་འོད་བས་ཆེས་ལྷག་པའི་
[76a.7]ལུས་འདོད་པས་རྒྱགས་པའི་རང་བཞིན་གྱི་ཡུལ་གྱི་བདེ་བས་སྙིང་དགའ་བར་བྱེད་པ་དང་། རྩི་ཡང་འཐུང་བར་བྱེད་ལ་དུས་ཤིན་ཏུ་རིང་བས་དེ་ལ་གནས་ནས་སླར་ཡང་མུ་སུ་ལུན་དྷ་བལྟ་འདོད་པས་འཇུག་པར་བྱེད་དོ། །ནགས་དེ་ན་གཟུགས་དུ་མ་དགའ་བར་གྱུར་པ་ཇི་ལྟར་འདོད་པས་སྤྲུལ་
[76b]
[76b.1]པ་དང་། ཇི་ལྟར་རང་ཉིད་འདོད་པར་གྱུར་པ་འཐབ་བྲལ་གྱི་མངའ་བདག་མུ་སུ་ལུན་དྷའི་ནགས་དེ་ལྟར་མཐོང་སྟེ། གཟུགས་དུ་མ་ཕན་ཚུན་དུ་དགའ་བ་རྣམས་ནི་འཐབ་བྲལ་གྱི་བདག་པོ་དེའི་མཛེས་པ་སྔ་ན་མེད་པ་ཡིན་ནོ། །དེ་ནས་ལྷ་དེ་སྔ་ན་མེད་པའི་གཟུགས་མཐོང་བ་བཞིན་དུ་ནགས་དེ་ལྟ་
[76b.2]ཞིང་འཇུག་པར་ཡང་བྱེད་དེ། ལྷ་དེ་དག་དགའ་བར་འགྱུར་བའི་རྒྱན་དང་ཆ་བྱད་དགའ་བར་གྱུར་པ། སྟེང་དུ་སྐྱེས་པའི་ལྷ་རྫས་ཀྱི་ཙན་དན་གྱིས་ཉེ་བར་བྱུགས་པའི་ལུས་ཅན་རྣམས་དེ་བཞིན་དུ་གོས་མཆོག་བགོས་པ་མཐོ་རིས་དང་རྗེས་སུ་འཐུན་པའི་རྒྱན་དང་ཆ་བྱད་ཅན་གྱིས་རྣམ་པར་བཀྲ་བའི་ནགས་
[76b.3]དེ་ཡང་དེས་ཡང་དག་པར་མངོན་པར་མཐོང་ནས་དེ་ངོ་མཚར་བ་ཀུན་ཏུ་སྐྱེའོ། །ལས་རྣམ་པ་སྣ་ཚོགས་པ་ཡང་རྗེས་སུ་མཐོང་བར་འགྱུར་ལ་རྣམ་པ་སྣ་ཚོགས་པ་མཐོང་ནས་ཀྱང་སྔ་ན་མེད་པར་དགའ་བའི་ཡང་ནགས་རྣམས་དལ་བུས་ཉེ་འཁོར་བལྟས་ནས་ཕྱི་ནས་དགའ་བར་བྱེད་པ་དང་། རྣམ་
[76b.4]པར་ལྟ་བར་བྱེད་པ་དང་། ཕན་ཚུན་དུ་བརྒྱན་པར་གྱུར་པ་དང་། ཕན་ཚུན་དུ་པད་མའི་རྫིང་བུ་དེར་འཇུག་པར་ཡང་བྱེད་དེ། ཤིན་ཏུ་འདས་པར་ཞུགས་ནས་མང་དུ་ལྟའོ། །ནེ་ཙོ་ཡང་ཚང་གི་སྒོ་ནས་མཉམ་པར་རྣམ་པ་སྣ་ཚོགས་པའི་རིན་པོ་ཆེའི་ཕྲེང་བ་ལ་སོགས་པ་འཛིན་པར་གྱུར་པས་
[76b.5]ཉེ་འཁོར་ན་ཕན་ཚུན་དུ་ཤིན་ཏུ་ཆགས་པར་གྱུར་པས་མཆུ་ལ་མུ་ཏིག་གི་ཕྲེང་བ་རྣམས་རྒྱགས་པས་གཡས་ཕྱོགས་ནས་སྐོར་བར་བྱེད་དོ། །ནགས་དེ་དག་ན་ཚིགས་སུ་བཅད་པ་ཡང་བརྗོད་པ་ཇི་ལྟར། རང་གི་ལས་ཀྱིས་བསྐུལ་བ་ཡིས། །འཁོར་ལོ་འདི་དག་ཐམས་ཅད་འཁོར། །འདི་ནི་རྒ་ཤི་འཕྱང་མོ་ཡང་། །སྐྱོ་བར་འགྱུར་བ་
[76b.6]མ་ཡིན་ནོ། །འགྲོ་བ་དང་ནི་འགྲོ་གཞན་འགྲོ། །ལྷ་དང་ལྷ་མིན་དེ་བཞིན་མི། །རང་སེམས་ཡོངས་སུ་ཟློག་པ་ཡི། །དེ་ཉིད་མཁྱེན་པ་ལྟོས་པ་མེད། །དེ་བཞིན་འཁོར་ལོ་འཁོར་བ་མིན། །གང་འདི་ཀུན་ཏུ་འཁོར་བྱེད་ནི། །ལས་ཀྱི་ལག་པས་ཡོངས་བསྐུལ་བ། །སེམས་ཅན་
[76b.7]འཁོར་ལོ་མྱུར་བའང་ཡིན། །འབྱུང་གནས་བཅུ་གཉིས་ཡན་ལག་ལྡན། །རྨོངས་པ་དང་ཡང་ཀུན་ནས་ལྡན། །རྟེན་འབྲེལ་འཁོར་ལོ་འཁོར་བ་ཡང་། །འཇིག་རྟེན་གྱིས་ནི་རྟོགས་པ་མིན། །དེ་ལྟར་ནེ་ཙོའི་ཁ་ནས་ངེས་པར་འབྱུང་བའི་ཚིགས་སུ་བཅད་པ་རྗོད་པ་ལྷ་དེ་དག་རྣམས་
[77a]
[77a.1]ཀྱིས་ཐོས་ནས་ཤིན་ཏུ་མཉམ་པར་བཞག་པས་རང་གི་ལས་བདག་གིར་བྱ་བ་ལ་རབ་ཏུ་རྟོག་པར་བྱེད་པ་དང་གུས་པ་མང་བར་ཡང་འགྱུར་རོ། །ཇི་ལྟར་ནེ་ཙོའི་མཆོག་དེ་ནི་ལས་བདག་གིར་བྱ་བ་གང་ཡིན་པ་ལ་སྤྱོད་པར་བྱེད་པ་ལ། ཨེ་མ་བདག་ཅག་རྣམས་སྲེད་པ་དང་ལྷན་
[77a.2]ཅིག་ཏུ་དགའ་བར་བྱེད་པ་བདག་བདེ་བ་དང་ལྡན་པར་ཡང་གྱུར་ནས་ཡོངས་སུ་སྤྱོད་པར་ཡང་བདག་ཅག་རྣམས་བྱེད་པ། སླར་ཡང་མུ་སུ་ལུན་དྷ་བལྟ་བར་འདོད་པས་གང་ན་དེའི་འགྱིང་བའི་ནགས་ཡོད་པ་དེར་ཉེ་བར་ལེགས་པར་འགྲོའོ། །དེ་དག་རྣམས་ནགས་དེའི་ནང་དུ་ལེགས་པར་
[77a.3]སོང་ནས་མཐོང་བ་ནི་མན་དཱ་ར་བའི་ནགས་སྟོང་ཕྲག་བརྒྱ་ཁ་དོག་དང་མེ་ཏོག་གིས་རྒྱས་པར་གྱུར་པ་རྣམ་པ་སྣ་ཚོགས་པའི་བྱའི་ཚོགས་ཀྱིས་ལེགས་པར་གང་བ་ཉི་མ་སྟོང་དང་འདྲ་བར་ལྷམ་མེ་བར་འོད་འབར་བས་སྲེག་པའི་སྐྱོན་དང་རྣམ་པར་བྲལ་བ། སྣང་བ་འབའ་ཞིག་བྱེད་པ། ཤིང་
[77a.4]དེ་མཐོང་ནས་རབ་ཏུ་དགའ་བ་ཡང་སྐྱེ་བར་བྱེད་དོ། །རྟག་ཏུ་རྣམ་པར་དབེན་པའི་སྒྲ་སྙན་པ་རྣམས་ཀྱིས་རྣ་བར་རབ་ཏུ་དགའ་བ་སྐྱེད་པར་བྱེད་དོ། །སྣ་ཡང་རབ་ཏུ་དགའ་བ་རྣམས་སྐྱེད་པར་བྱེད་དོ། །དབང་པོ་ལྔ་ཀ་ཡང་མེ་ཏོག་ཤིན་ཏུ་དྲི་ཞིམ་པོས་ཏེ། ལྕེ་རབ་ཏུ་དགའ་བ་ཡང་སྐྱེད་
[77a.5]པར་བྱེད་པ་ནི་ལྷ་རྫས་ཀྱི་འབྲས་བུའི་རོ་རབ་ཏུ་དགའ་བ་རྣམས་ཀྱིས་སོ། །ལུས་ཀྱང་རབ་ཏུ་དགའ་བ་སྐྱེད་པར་བྱེད་དེ། མ་བཏགས་པའི་གོས་མཆོག་འབྱུང་བ་རྣམས་ཀྱིས་སོ། །ཡིད་ཀྱང་རབ་ཀྱི་མཆོག་ཏུ་དགའ་བ་སྐྱེད་པར་བྱེད་དོ། །དབང་པོ་ལྔ་མཆོག་ཏུ་ཚིམ་པར་གྱུར་པའི་ཕྱིར་
[77a.6]རོ། །དེ་དང་རབ་ཏུ་འབྲེལ་པས་ཀྱང་ཡིད་ཆོས་རྣམས་རབ་ཏུ་དཔྱོད་པར་བྱེད་དོ། །དེས་རྣམ་པར་ཤེས་པ་ཉམས་སུ་མྱོང་བའི་དོན་དུ་བྱས་པས་དེ་དག་རྣམས་ཀྱིས་མན་དཱ་ར་བ་དེ་དག་ཀྱང་མཐོང་ངོ་། །མན་དཱ་ར་བ་ཞེས་བྱ་བའི་ལྗོན་ཤིང་ཡོད་པ་ལ་ཤིན་ཏུ་རབ་ཏུ་དགའ་བར་གྱུར་པའི་ལྷ་
[77a.7]དང་ལྷ་མོའི་ཚོགས་ཀྱིས་ཀུན་ནས་གང་བ། སྔ་ན་མེད་པའི་རྒྱན་དང་ཆ་བྱད་ཅན་དུ་གྱུར་པས་གཞལ་དུ་མེད་པའི་འགྱིང་བག་རྣམས་དང་ཉེ་བར་སྤྱོད་པ་དང་ལྡན་པ་དང་། དེ་ལྟར་ས་དེ་ན་སྤྱོད་པའི་ལྷ་ཐམས་ཅད་མཐོང་བར་འགྱུར་རོ། །དེ་ནས་དཔེ་མེད་པ་བརྒྱ་སྟོང་ཕྲག་བྱེ་བ་དུ་མའི་ཡོན་
[77b]
[77b.1]ཏན་གྱིས་ཡོངས་སུ་གང་བ་ནགས་དེའི་ཉེ་འཁོར་རྣམས་བཻ་ཌཱུརྱས་ཁྱབ་པ་ན་ལྷ་གང་དག་གིས་འཐབ་བྲལ་གྱི་མངའ་བདག་མུ་སུ་ལུན་དྷའི་རྗེས་སུ་མི་འབྲང་བའི་ལྷ་དེ་ནི་ཡོད་པ་མ་ཡིན་ཏེ། རང་གི་ངོས་ཆགས་པ་དང་། རྗེས་སུ་ཡང་ཆགས་ཤིང་མཆོག་ཏུ་ཆོས་བྱེད་དུ་ཡང་རིག་པའི་ཕྱིར་རོ། །དེ་ནས་
[77b.2]ལྷ་དེ་དག་རྟག་ཏུ་ཡང་ཇི་ལྟར་བཤད་པའི་བཞོན་པ་རྣམས་ཀྱིས་དང་། དེའི་ཚིག་བླ་དགས་ཀྱི་འབབ་ཆུ་ཆུ་ཀླུང་དང་། རྫིང་བུ་དང་། པད་མའི་ནགས་དང་། ཤིང་ཕུན་སུམ་ཚོགས་པས་སའི་ཆ་ཉེ་བར་མཛེས་པ་མནན་ན་ནེམ་ལ་བཏེག་ན་འཕར་བ་གསེར་གྱི་གོས་དང་འདྲ་བའི་ས་གཞི་
[77b.3]རྣམ་པར་བཀྲ་བ་མཐོང་བར་གྱུར་པ་ན་རྣམ་པ་སྣ་ཚོགས་པའི་འདོད་པའི་ལོངས་སྤྱོད་རྣམས་ཀྱིས་སོ། །གཞན་ཡང་རྩེ་གཅིག་ཏུ་ལྟ་བ་ལ་ཆེད་ཆེར་བྱེད་པར་གྱུར་པའི་ཡིད་ཅན་རྣམས་ཐམས་ཅད་ཀྱང་རྗེས་སུ་སྤྱོད་པ་རྣམས་དང་བཅས་ནས་གང་ན་འཐབ་བྲལ་གྱི་མངའ་བདག་ཡོད་པ་དེར་ཉེ་བར་
[77b.4]འགྲོའོ། །ཕྱིན་ནས་ཡང་ས་དེ་དག་ལས་ཤིན་ཏུ་འདས་ནས་འཇུག་པར་བྱེད་དེ། ལྷ་དེ་དག་རྣམས་ཇི་སྐད་དུ་བཤད་པ་བཞོན་པ་དེ་དག་རྣམས་ཀྱིས་སྔར་བཞིན་ཉིད་དུ་ལྷ་དེ་དག་རྣམས་འཇུག་གོ། །ས་གཞན་སྔ་མ་བས་ཆེས་ལྷག་པར་དགའ་བར་གྱུར་པའི་ས་དེ་དག་རྣམས་ཀྱང་
[77b.5]ལྔ་བརྒྱ་ཡོད་དེ། རྩེད་མོའི་རི་བཻ་ཌཱུརྱའི་རང་བཞིན་ཅན་རྣམས་ལ་པད་མ་རཱ་གའི་རང་བཞིན་གྱི་ལྗོན་ཤིང་ལ་གསེར་བཙོ་མའི་རང་བཞིན་འདབ་མ་རྣམས་དང་། དངུལ་གྱི་རང་བཞིན་རྣམས་ཀྱིས་ཀྱང་བརྒྱན་པའོ། །གཞན་དག་རྣམས་ཀྱང་གསེར་བཙོ་མའི་ལྗོན་ཤིང་ངོ་། །གཞན་དག་
[77b.6]རྣམས་ཀྱང་བྱི་རུའི་ཡིན་ཏེ་བྱ་རྣམས་ཀྱིས་ཡོངས་སུ་བསྐོར་བའོ། །ཡང་མཛེས་པ་གཞན་རྣམས་ལ་རིན་པོ་ཆེའི་ཁམས་དུ་མ་རྣམ་པར་འདྲེས་པས་རྒྱན་དུ་བྱས་པ་ལ་རྣམ་པ་སྣ་ཚོགས་པའི་རི་དགས་དང་། བྱ་རྣམས་ཀྱིས་ཉེ་བར་མཛེས་པར་གྱུར་པ་རྣམས་རྣམ་པ་སྣ་ཚོགས་པའི་
[77b.7]འབབ་ཆུ་དང་། རྫིང་བུ་དང་། ཆུ་ཀླུང་དང་། ཚང་ཚིང་གིས་ཉེ་བར་མཛེས་པ་རྣམས་འཁྲི་ཤིང་གི་རྩེ་མོ་ཡང་འཁྲི་ཤིང་རྣམ་པར་འཕྱང་བ་ཉེ་བར་མཛེས་པའི་འཁྲི་ཤིང་གི་ཁང་པ་རྣམས་དང་། གསེར་གྱི་མདོག་ཅན་གྱི་འབྲས་བུ་རྣམས་དང་། གསེར་གྱི་འཁྲི་ཤིང་རྣམ་པར་
[78a]
[78a.1]འཕྱང་བ་རྣམས་དང་། གཞན་ཡང་བཻ་ཌཱུརྱའི་དང་འདྲ་བའི་ཁ་དོག་གི་འབྲས་བུ་རྣམས་དང་གསེར་གྱི་འདབ་མས་ཉེ་བར་མཛེས་པའི་འབྲས་བུ་རྣམས་ལ་བུང་བ་བརྒྱ་སྟོང་སྒྲ་འདོན་པ་རྣམས་ཀྱིས་རྣ་བ་ལ་གཏོད་པ་རྣམ་པ་སྣ་ཚོགས་པའི་རོ་དང་། དྲི་དང་། རེག་བྱས་ཀུན་ཏུ་གང་
[78a.2]བ་དང་། བཟའ་བ་དང་། བཏུང་བའི་ཆུ་ཀླུང་རབ་ཏུ་ཕལ་རྣམས་དང་། རིན་པོ་ཆེ་བདུན་གྱི་རང་བཞིན་གྱི་བྱའི་ཚོགས་ཀྱིས་ཉེ་བར་མཛེས་པ་རྣམས་དང་། མཆོག་ཏུ་རེག་ན་བདེ་བའི་སའི་ཆ་རྣམས་སོ། །གཞན་ཡང་ལྷ་རྣམས་ཀྱིས་རྩེད་མོའི་རི་དེ་ཉིད་ཀྱིས་མཛེས་པ་རྣམས་མཐོང་བ་
[78a.3]ནི་རི་ངོས་དང་། ཚང་ཚིང་དང་། རྩེ་མོ་རྣམས་དང་། ཕུག་གི་སྒོ་དང་། འཁྲི་ཤིང་གི་ཁང་པ་དང་། པད་མའི་རྫིང་བུ་དང་། ཐམས་ཅད་ལ་ཡང་རབ་ཏུ་དགའ་བའི་ལྷ་དང་། ལྷ་མོའི་ཚོགས་ཀྱིས་ལེགས་པར་གང་བ། ལྷ་དེ་དག་རྣམས་ལས་ཁ་ཅིག་ནི་ལྷན་ཅིག་སྤྱོད་པས་
[78a.4]ཡོངས་སུ་བསྐོར་ནས་གར་བྱེད་ཅིང་རོལ་ཆ་དང་བཅས་པས་གླུ་ལེན་པར་འགྱུར་རོ། །ཁ་ཅིག་ནི་པད་མའི་ནགས་སུ་ཞུགས་ནས་ཆུའི་རྩེད་མོ་ལྷན་ཅིག་སྤྱོད་པ་རྣམས་དང་ལྷན་ཅིག་ཏུ་རྩེའོ། །ཁ་ཅིག་ནི་རང་གི་ཡིད་མཆོག་ཏུ་དགའ་བས་བཏུང་བ་རྣམས་འཐུང་ངོ་། །ཁ་ཅིག་ནི་རི་ངོས་
[78a.5]གཞན་ལ་མེ་ཏོག་རྣམས་སྤུང་བར་བྱེད་དོ། །ཁ་ཅིག་ནི་པད་མའི་ཕྲེང་བ་མཆོག་གིས་དེ་ལ་ཆེད་དུ་བྱེད་པས་འཕྱང་བ་ནི་ཅོད་པན་གྱི་ཕྲེང་བ་རྣམས་འཕྱང་བར་བྱེད་དེ། ལྷན་ཅིག་སྤྱོད་པས་ཡོངས་སུ་བསྐོར་ནས་མཆོག་གི་རྒྱན་དང་ཆ་བྱད་ཅན་རྣམས་རང་ཉིད་ཀྱི་འོད་ཀྱིས་རྗེས་སུ་བྱུགས་པའི་ལུས་
[78a.6]ཅན་ནོ། །ཁ་ཅིག་ནི་ནམ་མཁའ་ལ་ལྷན་ཅིག་སྤྱོད་པས་ཡོངས་སུ་བསྐོར་ནས་སོ། །ལྷ་གཞན་དག་རྣམས་ནི་གླིང་བུ་དང་། འཁར་རྔ་དང་། རྣམ་པ་སྣ་ཚོགས་པའི་རོལ་ཆ་ལག་ན་ཐོགས་པས་གླུ་ལེན་པར་བྱེད་པས་ཀྱང་རི་ངོས་དང་ཚང་ཚིང་དུ་གནས་སོ། །བརྒྱ་ཕྲག་དུ་མ་དང་ཡང་ནི་
[78a.7]སྟོང་ཕྲག་དུ་མར་ཡང་ལྷ་དེ་དག་རྣམས་དེ་ལྟར་འོད་སྣ་ཚོགས་ཀྱིས་ལུས་བརྒྱན་ཅིང་སྔོན་པོ་དང་། སེར་པོ་དང་། དམར་པོ་དང་། འདྲེན་མའི་འོད་ལུས་ལས་འབྱུང་བ་རྣམས་ཡིན་ཏེ། དེ་ལྟར་ཅུང་ཟད་ཙམ་ཅིག་དཔེར་བྱས་པར་ཟད་ཀྱི་ཆུང་བ་རྣམས་ནི་དཔེར་ན་ཉི་མ་ལས་འོད་ཁ་དོག་དུ་མ་
[78b]
[78b.1]འབྱུང་བའོ། །དེ་ནས་ལྷ་དེ་དག་རྣམས་ཀྱིས་རྩེད་མོའི་རི་དེ་རྣམས་མངོན་པར་མཐོང་སྟེ། བརྒྱ་སྟོང་ཕྲག་དུ་མས་མཛེས་པར་གྱུར་པས་ཆེས་ལྷག་པར་ཉེ་བར་མཛེས་པ་རྣམ་པར་བཀྲ་བའི་ལེགས་པར་བྱས་པའི་ལས་ཀྱིས་སྤྲུལ་པ་རྣམ་པ་དུ་མ་མཐོང་ནས་མཆོག་ཏུ་དགའ་བ་སྐྱེས་སོ། །དེ་
[78b.2]དག་རྣམས་ཀྱིས་ཕྱིར་ཞིང་རྩེད་མོའི་རི་རྣམས་ཀྱི་ས་མངོན་པར་མཐོང་ནས་ལྷ་རྣམས་ཀྱི་མངའ་བདག་བལྟ་བར་འདོད་པས་སླར་ཡང་ནང་གཞན་དུ་སོང་ཞིང་ཞུགས་ནས། དེ་དག་རྣམས་ཀྱིས་ཉེ་འཁོར་ན་ཁང་བཟངས་ཀྱི་ཕྲེང་བ་ཞེས་བྱ་བའི་ས་གཞན་ན་འཐབ་བྲལ་གྱི་བདག་པོ་དེ་མཐོང་ནས་ལྷ་
[78b.3]དེ་དག་རྣམས་འཇུག་པར་བྱེད་དེ། རྒྱན་དང་ཆ་བྱད་མཆོག་དང་ལྡན་པས་ཤིན་ཏུ་འཐབ་བྲལ་གྱིས་མགོ་བྱས་པ་ཚོགས་པ་རྒྱུ་བ་ན་གནས་པ་རྣམས་དང་། རྒྱ་ཆེན་པོའི་ཁོར་ཡུག་ན་རྒྱུ་བ་རྣམས་དང་། གང་ཡང་ས་དེ་ན་གནས་པ་རྣམས་ཀྱིས་ཀྱང་ཁང་བཟངས་ཀྱི་ཁོར་ཡུག་རྣམས་
[78b.4]ཀུན་ནས་ལེགས་པར་གང་བ་ཆ་ཤས་རྣམ་པར་བཀྲ་བར་གྱུར་པ་ནི་མུ་སུ་ལུན་དྷའི་ལེགས་པར་བྱས་པའི་ལས་རྣམ་པ་དུ་མར་བྱས་ཤིང་བསགས་ལ་སོ་སོར་མྱོང་བར་འགྱུར་བའི་རྣམ་པ་དུ་མ་རྣམས་ཡིན་ལ། ཁང་བཟངས་དེ་དག་རྣམས་ཀྱང་སྟོང་ཕྲག་བཅུར་རྣམ་པ་དུ་མར་ཁ་དོག་དུ་མ་སྣ་
[78b.5]ཚོགས་པར་བཀྲ་བ། གསེར་འབར་བ་རྣམས་ཀྱིས་དེ་དག་རྣམ་པ་སྣ་ཚོགས་པར་ལེགས་པར་བརྒྱན་པར་གྱུར་པ་དེ་རྣམས་ཀྱི་དགའ་བར་གྱུར་པ་འདི་དག་རྣམས་ཀྱང་འདི་ལྟ་སྟེ། རྩིག་པ་གང་ཡིན་པ་རྣམས་ནི་གསེར་གྱི་རང་བཞིན་ནོ། །དེ་དག་གི་སྟེགས་བུ་རྣམས་ནི་བཻ་ཌཱུརྱའི་རང་
[78b.6]བཞིན་ནོ། །གློ་སྐར་རྣམས་ནི་ཨིན་དྲ་ནཱི་ལའི་རང་བཞིན་ནོ། །ཀ་བ་རྣམས་ནི་ཆ་ཤས་རྣམ་པར་བཀྲ་བ་རྣམས་སོ། །གཞན་ཡང་ཁང་བཟངས་གཞན་རྣམས་ཀྱི་ནི་བཻ་ཌཱུརྱའི་རང་བཞིན་ནོ། །སྒོ་རྣམས་ནི་གསེར་འབར་བའི་རང་བཞིན་ནོ། །བཻ་ཌཱུརྱའི་རང་བཞིན་དང་། གསེར་
[78b.7]བཙོ་མའི་རང་བཞིན་གྱི་སྒོ་གླེགས་ཀུན་ནས་འདུད་པས་མཆོག་ཏུ་ཆ་ཤས་རྣམ་པར་བཀྲ་བའོ། །གཞན་ཡང་ཆེས་མཆོག་ཏུ་གྱུར་པའི་གནས་དགའ་བ་དེ་དག་རྣམས་ལ་འདི་ལྟ་སྟེ། རྩིག་པ་རྣམས་ནི་པད་མ་རཱ་གའི་རང་བཞིན་ནོ། །དངུལ་གྱི་རང་བཞིན་གྱི་ཀ་བ་རྣམས་སོ། །
[79a]
[79a.1]སྒོ་རྣམས་ནི་གསེར་གྱིའོ། །གློ་སྐར་རྣམས་ནི་བྱི་རུའི་རང་བཞིན་ལས་སོ། །ས་རྣམས་ཀྱང་རྣམ་པར་བཀྲ་བས་རྣམ་པར་བཀྲ་བར་གྱུར་པའི་ལས་ཀྱིས་དགའ་བར་གྱུར་པའོ། །གཞན་ཡང་རྣམ་པར་བཀྲ་བར་བྱས་པའི་ཡུལ་ཕྱོགས་བླ་ན་མེད་པ་ཡོད་དེ། འདི་
[79a.2]ལྟ་སྟེ། ཨིན་དྲ་ནཱི་ལའི་རང་བཞིན་གྱི་རྩིག་པ་རྣམས་སོ། །སྒོ་རྣམས་ནི་གསེར་བཙོ་མའི་རང་བཞིན་རྣམས་སོ། །དངུལ་གྱི་རང་བཞིན་དུ་གྱུར་པའི་ཀ་བ་དང་རི་རྣམས་ཀྱང་འོད་འབར་བའི་ཕྲེང་བས་དཀྲིགས་པའོ། །གཞན་ཡང་མཛེས་པ་མཆོག་ཏུ་གྱུར་པ་ཡོད་དེ། མུ་སུ་ལུན་དྷའི་
[79a.3]ཕོ་བྲང་འདིའི་རྣམ་པ་སྣ་ཚོགས་པའི་ལས་ཀྱིས་སྤྲུལ་པ་རྣམས་ལ་ཇི་ལྟར་རྡོ་རྗེ་ཕ་ལམ་གྱི་ཕྱེ་མས་བརྟན་པར་གྱུར་པ། དངུལ་གྱི་རང་བཞིན་མཆོག་ཏུ་དྲི་མ་མེད་པ་རྣམས་དང་། གསེར་འབར་བ་རྣམས་ཀྱི་སྒོ་དང་། ཀ་བ་དང་། གློ་སྐར་རྣམས་ནི་པད་མ་རཱ་ག་རྣམས་ལས་སོ། །
[79a.4]གཞན་ཡང་གཞན་རྣམས་ཡོད་པ་ནི་རིན་པོ་ཆེ་སྣ་བདུན་གྱི་རང་བཞིན་ཕན་ཚུན་དུ་གསལ་བར་བྱེད་པ་འོད་མཆོག་དང་ལྡན་པའི་ཁང་བཟངས་རྣམས་ཀྱི་ཚོགས་རྣམ་པ་དེ་ལྟ་བུ་རྣམ་པར་བཀྲ་བར་གྱུར་པས་འཁྲིལ་པའི་ཁང་བཟངས་དེ་དག་རྣམས་ཀྱིས་མཛེས་པ་མཐོང་ངོ་། །ལྷ་དེ་
[79a.5]དག་རྣམས་ཕྲེང་བའི་གོས་རྣམས་འཆང་བར་གྱུར་པས་ཐམས་ཅད་དུ་ཡང་མིག་གི་རྒྱུ་བ་གཏོད་པར་བྱེད་དེ། མུ་སུ་ལུན་དྷ་ལྟ་བ་ལ་ཆེད་ཆེར་བྱེད་དོ། །ཤིན་ཏུ་འཐབ་བྲལ་གྱི་ས་རྣམ་པ་དུ་མ་སྣ་ཚོགས་པའི་རྒྱན་དང་ཆ་བྱད་ཅན་ཕན་ཚུན་དུ་སེམས་བསྟུན་པའི་བསམ་པ་ཅན་དེ་དག་
[79a.6]རྣམས་དེ་ལྟར་ལེགས་པར་མཐོང་བར་གྱུར་ནས་ཕྱིར་ཞིང་ཡང་འཇུག་པར་བྱེད་དེ། མུ་སུ་ལུན་དྷའི་ཕོ་བྲང་རྣམས་སུ་ལྷ་དེ་དག་ཇི་ལྟ་ཇི་ལྟར་རབ་ཏུ་འཇུག་པ་དེ་ལྟ་དེ་ལྟར་ཆེས་དགའ་བར་འགྱུར་བ་རྣམས་མཐོང་ངོ་། །རྣམ་པར་བཀྲ་བ་ཤིན་ཏུ་ལྷག་པ་རྣམས་ཀྱང་མཐོང་ངོ་། །མཆོག་ཏུ་
[79a.7]ངོ་མཚར་ཤིན་ཏུ་རྨད་དུ་གྱུར་པ་ཡོན་ཏན་དུ་མས་རྣམ་པར་བཀྲ་བར་བྱས་པའི་ཁང་བཟངས་དེ་དག་གི་ཉེ་འཁོར་རྣམས་དེ་དག་རྣམས་ཀྱིས་ཀུན་ཏུ་བལྟས་ནས་སླར་ཡང་འཐབ་བྲལ་གྱི་བདག་པོ་ལ་བལྟ་བར་འདོད་པས་གུས་པ་དང་བཅས་པས་ལྷ་རྣམས་འཇུག་པ་ན་དེ་དག་གིས་གཞན་ཡང་
[79b]
[79b.1]གང་ལ་རྒྱལ་པོ་དེ་རྣམ་པར་སྤྱོད་པར་བྱེད་པའི་ལྷའི་བུ་མོ་གཞན་རྣམས་མཐོང་བ་ལ་ལྷ་དེ་ནི་ལུས་ལ་དཀྲིགས་མ་སྟོང་ཕྲག་བདུན་གྱིས་ཡོངས་སུ་བསྐོར་བའི་ལྷ་མོ་རྣམས་ནི་རྒྱན་དང་ཆ་བྱད་མཆོག་གིས་རབ་ཏུ་སྣང་བར་བྱས་པའི་ལུས་རྣམས་འོད་ཀྱི་ཕུང་པོ་གོས་ཀྱི་ཕྲེང་བ་འཕྱང་བ་དང་ཅོད་
[79b.2]པན་འཕྱང་བ། དཔུང་རྒྱན་དང་གདུབ་ཀོར་ལེགས་པར་བཅུག་པ་མེ་ཏོག་གི་ཕྲེང་བ་རྣམས་ལུས་ལ་བཏགས་པའི་ལྷའི་ལུས་ཀྱིས་རྣམ་པར་རྒྱུ་བ་དེ་དག་རྣམས་ཀྱིས་ཀུན་ནས་ཁྱབ་པར་འཐབ་བྲལ་བའི་མངའ་བདག་དེ་ཡོངས་སུ་བསྐོར་ནས་ལེགས་པར་གནས་པ་ནི་རི་རྣམས་ཀྱིས་རིའི་
[79b.3]རྒྱལ་པོ་རི་རབ་ལྷུན་པོ་བཞིན་དུ་དང་། མཚོ་རྣམས་ཀྱིས་རྒྱ་མཚོ་བཞིན་དུ་དང་། གཟའ་དང་། སྐར་མ་དང་། རྒྱུ་སྐར་རྣམས་ཀྱིས་ཟླ་བ་བཞིན་དུ་གྱུར་པས་དེ་ལྟར་ལྷ་དེ་རྣམས་ཀྱིས་འཐབ་བྲལ་གྱི་མངའ་བདག་ཡོངས་སུ་བསྐོར་ནས་ཤིན་ཏུ་གནས་སོ། །མཛེས་པར་གྱུར་པ་དེ་དག་
[79b.4]རྣམས་ཐམས་ཅད་ཀྱི་འོད་དེ་དག་ཀྱང་ཟླ་བ་བཞིན་དུ་དེ་ཡང་ལེགས་པར་གནས་སོ། །འོད་ཀྱི་ཕུང་པོ་ཨིན་དྲ་ནཱི་ལའི་རང་བཞིན་གྱི་མཆོག་ཏུ་གྱུར་པའི་སྟན་ཆེན་པོ་ལ་གནས་སོ། །སྟོང་ཕྲག་བརྒྱའི་ཀ་བ་རབ་ཏུ་གསལ་བའི་རིན་པོ་ཆེ་བདུན་གྱི་རང་བཞིན་ཀ་བ་རྣམ་པར་བཀྲ་བ་རིན་པོ་ཆེ་འབར་
[79b.5]བ་འདྲ་བས་མཛེས་པའི་ཁང་བཟངས་ལ་གནས་པར་བྱེད་པ་ན་ཁང་བཟངས་དེའི་གཟི་བརྗིད་ནི་ཇི་ལྟ་ཇི་ལྟར་ལྷ་གནས་པ་དེ་ལྟ་དེ་ལྟར་ཡངས་པར་འགྱུར་ཏེ། ཁང་བཟངས་འདི་རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པའི་ཁང་བཟངས་དེ་དག་གི་ཡང་ནང་ན་ཤིང་གང་དག་ཡོད་པ་དེ་དག་
[79b.6]རྣམས་ཀྱི་ཡལ་ག་དེ་དག་རྣམས་ལ་རྟག་ཏུ་མེ་ཏོག་རབ་ཏུ་རྒྱས་པས་དུས་དྲུག་ཏུ་ཆེས་མཆོག་ཏུ་འཛིན་པ་དང་། ཤིན་ཏུ་ལེགས་པར་འབྲེལ་པས་འབྲས་བུ་རྣམས་རྟག་པར་རྒྱུན་དུ་འཛིན་པའི་མཐོང་ན་མཛེས་པའི་རྩིག་ལོགས་རྣམས་ནི་རིན་པོ་ཆེ་བདུན་གྱི་ཚོན་གྱིས་རྣམ་པར་བཀྲ་བར་བྱས་
[79b.7]སོ། །དེ་ནས་ལྷ་ཤིན་ཏུ་འཐབ་བྲལ་ལ་སོགས་པ་ལྷ་དེ་དག་རྣམས་གང་ན་མུ་སུ་ལུན་དྷ་ཡོད་པ་དེ་དང་ཉེ་བར་འགྲོ་སྟེ། གར་དང་། གླུ་དང་། རོལ་མོའི་སྒྲ་རྣམས་ཀྱང་རྗེས་སུ་སྒྲོགས་པས་དགའ་བའི་ཡིད་བརྩོན་པས་གཅིག་ཏུ་རྒྱ་ཆེ་བའི་ལས་ཀྱི་འབྲས་བུ་ལ་ཤིན་ཏུ་ལོངས་སྤྱོད་པ། འོད་
[80a]
[80a.1]དུ་མའི་ཕུང་པོ་འཐབ་བྲལ་གྱི་མངའ་བདག་མུ་སུ་ལུན་དྷ་དེ་དག་རྣམས་ཐམས་ཅད་ཀྱིས་མངོན་པར་མཆོད་ནས་གནས་ཇི་ལྟ་བའི་སྟན་ལ་གནས་པར་གྱུར་ཅིང་ཀུན་ནས་འདུན་པ་དེ་དག་རྣམས་ལ་ཀུན་དགའ་བ་དང་། ལེགས་པར་དགའ་བ་སྐྱེད་པའི་གཏམ་ཡང་བྱས་ནས་
[80a.2]ལྷའི་ཚོགས་འོངས་པ་ཐམས་ཅད་ལ་འདི་སྐད་དུ་སྨྲས་ཏེ། བདེ་བའི་ཕྱིར་ན་བག་མེད་པར་འགྱུར་བ་གསོན་པ་རྣམས་ཀྱང་ལེགས་པར་བསྲུང་བར་གྱིས་དང་། ཆོས་ཀྱང་ལེགས་པར་སྲུངས་དང་། ལྷ་རྣམས་རབ་ཏུ་ལྷུང་བར་གྱུར་ཏ་རེ། དེ་ལྟར་ན་ཡང་བདེ་བ་མཆོག་གི་མཐར་ཐུག་པའི་བདེ་
[80a.3]བ་རྣམས་འབྱུང་བར་འགྱུར་བ་ཡིན་ནོ། །བདེ་བས་རྣམ་པར་གནས་ནས་ཀྱང་མྱ་ངན་ལས་འདས་པའི་མཐར་ཡང་ཐུག་པ་ཡིན་ནོ། །ཀྱེ་ལུས་ཞིག་ནས་ཀྱང་ནམ་ཡང་སྡུག་བསྔལ་འབྱུང་བར་མི་འགྱུར་རོ། །ལྷ་རྣམས་བདེ་བར་གནས་པར་ཡང་འགྱུར་རོ། །དེ་ནས་ལྷ་དེ་དག་རྣམས་ཐམས་ཅད་
[80a.4]ལྷག་མ་མ་ལུས་པ་དང་ཡང་དག་པར་ལྡན་པ་རྣམས་ལ་མངའ་བདག་གིས་ཚིགས་སུ་བཅད་པ་བརྗོད་པ། ཇི་ལྟར། སྣ་ཚོགས་ཁམས་ཀྱི་འཇིག་རྟེན་འདི། །སྣ་ཚོགས་ལས་ཀྱི་དབང་རྗེས་འགྲོ། །སྣ་ཚོགས་འགྲོ་ལས་འཕོ་བའི་ལྷ། །གནས་འདིར་ཀུན་ནས་འོངས་པ་ཡིན། །
[80a.5]ཇི་ལྟར་འོངས་པ་དེ་ལྟར་སླར། །སྲིད་པ་གཞན་དུ་འགྲོ་བར་འགྱུར། །ཇི་སྲིད་སྐྱེ་བ་འདི་ཀུན་ཡོད། །ཇི་སྲིད་བློ་ནི་མ་ཉམས་པ། །དེ་སྲིད་བདེ་ལེགས་རབ་བརྩོན་པས། །བྱ་བ་རབ་ཏུ་བརྩོན་པ་ཡིས། །རིང་དུ་ལོངས་སྤྱོད་བདེ་བའི་མཆོག །ངེས་པ་ཁོ་ནར་ལྷུང་བའི་འཇིགས། །
[80a.6]ལྟུང་བ་ལས་ཀྱང་རྟག་པར་ནི། །སྡུག་བསྔལ་འབྱུང་བར་ཐེ་ཙོམ་མེད། །དེ་བཞིན་བདག་གིས་ཁྱེད་རྣམས་ལ། །འདིར་ནི་ཆོས་ལྡན་བཤད་པ་རྣམས། །དེ་དག་ཐམས་ཅད་འདིར་ཉོན་ལ། །ཇི་སྐད་དེ་བཞིན་གཤེགས་གསུངས་ཀྱིས། །དེ་ལྟར་འཐབ་བྲལ་གྱི་བདག་
[80a.7]པོས་ལྷ་དེ་དག་རྣམས་ཡོ་ལ་ཕན་པར་འདོད་པའི་ཕྱིར་འདི་དག་བརྗོད་དོ། །ཇི་ལྟར་བདེ་བ་རྣམས་ཀྱི་རྗེས་སུ་འགྲོ་བ་དང་། ཡུལ་གྱིས་ཀུན་ནས་རྨོངས་པའི་ཡང་ཕྱིར་ལྷ་རྣམས་རྣམ་པར་ངོམས་པ་མེད་པས་ཇི་ལྟ་བར་ཡོངས་སུ་ཉམས་ནས་ལྷ་རྣམས་འཇུག་པར་མི་འགྱུར་རོ། །
[80b]
[80b.1]གལ་ཏེ་ཡུལ་འདི་དག་བདེ་བ་རྣམས་ཡིན་ན་ནི་འདི་དག་རྣམས་མི་རྟག་པ་དང་། མི་བརྟན་པ་དང་། ཤིས་པ་མ་ཡིན་པར་ཡང་མི་འགྱུར་བ་ཞིག་ན། ཇི་ལྟ་བ་བཞིན་དུ་རྗེས་སུ་ཉོན་དང་། གང་དག་ཡིན་པ་འདི་དག་རྣམས་མཐོང་བར་གྱུར་པ་རྣམས་ལ་ཡང་དག་པར་རྫོགས་པའི་སངས་
[80b.2]རྒྱས་དྲུག་པོ་རྣམས་ཀྱི་མཆོད་རྟེན་དྲུག་རིན་པོ་ཆེ་རྣམ་པ་སྣ་ཚོགས་པས་ཉེ་བར་མཛེས་པ་ལས་བྱས་པ་རྣམས་སོ། །དེ་དག་རྣམས་ནི་དེ་བཞིན་གཤེགས་པ་དྲུག་གིར་བྱས་པ་ཡིན་ལ་བྱས་པ་དེ་དག་རྣམས་ཀྱང་འདི་ལྟ་སྟེ། ཡང་དག་པར་རྫོགས་པའི་སངས་རྒྱས་གཙུག་ཏོར་ཅན་དང་། 
[80b.3]ཡང་དག་པར་རྫོགས་པའི་སངས་རྒྱས་རྣམ་པར་གཟིགས་དང་། ཡང་དག་པར་རྫོགས་པའི་སངས་རྒྱས་གསེར་ཐུབ་དང་། ཡང་དག་པར་རྫོགས་པའི་སངས་རྒྱས་ཐམས་ཅད་སྐྱོབ་དང་། ཡང་དག་པར་རྫོགས་པའི་སངས་རྒྱས་འཁོར་བ་འཇིག་དང་། ཡང་དག་པར་རྫོགས་
[80b.4]པའི་སངས་རྒྱས་འོད་སྲུང་སྟེ། སྐུ་གདུང་དེ་དག་རྣམས་སྔོན་གྱི་ལྷ་རྣམས་ཀྱིས་བྱས་པར་གཞན་ལ་བདག་ཅག་གིས་རྣ་བས་ཐོས་ནས་ཀྱང་མཆོད་པར་བྱེད་དེ། བདག་ཅག་རྣམས་ཚེ་ཤིན་ཏུ་ཐུང་བའི་རྒྱུ་གང་གིས་དེ་བཞིན་གཤེགས་པ་རྣམས་དེ་དག་ཐམས་ཅད་ཀྱིས་མ་མཐོང་ངོ་། །འོན་ཀྱང་
[80b.5]བཅོམ་ལྡན་འདས་དེ་རྣམས་འཇིག་རྟེན་ལ་ཕན་པ་མཛད་པས་བརྩོན་པར་གྱུར་པ་དང་། དོན་བཞེད་པས་ལྷ་དེ་རྣམས་ལ་ཕན་པའི་དོན་དུ་ལྷའི་འཇིག་རྟེན་འདིར་བཞུགས་པར་གྱུར་ཏོ། །དེ་ལྟར་ཐོས་པ་བརྒྱུད་པས་ཡིན་གྱི་ཆོས་འདི་རྗེས་སུ་རྟོགས་པ་ནི་མ་ཡིན་ནོ། །དེ་ལ་བཅོམ་ལྡན་འདས་
[80b.6]འཁོར་བ་འཇིག་གཅིག་པུས་ཀྱང་འཐབ་བྲལ་བ་ལ་ཤིན་ཏུ་བར་ཡང་ཕན་པ་མཛད་པ་འདི་ལྟ་སྟེ། སྐུ་གདུང་གཅིག་ལས་ཀྱང་རྒྱུ་མཚན་ཤིན་ཏུ་ངོ་མཚར་ཆེ་བར་གྱུར་པའི་བློའི་ཡུལ་ལ་ངེས་པར་གནས་པ་རྣམས་ཇི་ལྟར་གང་གི་ཚེ་དགེ་སྦྱོང་རྣམས་ལ་མ་ཡིན་ཞིང་བྲམ་ཟེ་དང་སྐྱེ་དགུ་
[80b.7]རྣམས་ལ་ཡང་འབྱུང་བར་མི་འགྱུར་བ་སྟེ། དེའི་ཚེ་ལྷའི་ཕྱོགས་རྣམས་ཡོངས་སུ་ཉམས་ཏེ། ཡོངས་སུ་ཉམས་ནས་ཡང་སྐུ་གདུང་འདིར་སྤྲུལ་པ་རྣམས་མངོན་སུམ་དུ་མཐོང་བ་ནི་ལྷ་འཆི་འཕོ་བར་འགྱུར་བ་དང་། ཡོངས་སུ་ཉམས་པར་གྱུར་ནས་དེ་རྣམས་ཀྱིས་བདག་རང་ཉིད་
[81a]
[81a.1]གཅིག་པུར་མཐོང་སྟེ། ཇི་ལྟར་འཇོམས་པ་ཡང་བག་མེད་པས་བག་མེད་པར་རྣམ་པར་གནས་པ་རྣམས་ལ་འགྱུར་ལ། འགྱུར་བ་ཡང་ཡུལ་རྣམ་པར་ཆགས་པའི་ཕྱིར་མཐོང་བ་མ་ཡིན་ལ། དེ་དག་བདག་ཉིད་ལ་གླུའི་སྒྲ་ཀུན་ནས་བསྒྲགས་པས་ཕན་པ་མ་
[81a.2]ཡིན་པ་རྣམས་ཕན་པར་འདོད་པའི་ཕྱིར་ན། ཇི་ལྟར་བག་མེད་པ་ཁྱེད་རྣམས་བག་མེད་པས་རྒྱུ་བས་ཀྱང་དུས་བྱེད་པར་གྱུར་ཏ་རེ། ལེགས་པར་བྱས་པ་འདི་ཟད་པར་འགྱུར་བས་དེ་དོན་མེད་པར་གྱུར་ཏ་རེ། ཇི་ལྟར་དེའི་རྒྱུ་མཚན་དུ་རྩོམ་པ་འདི་དག་བྱེད་པའི་དེ་བཞིན་གཤེགས་པ་དྲུག་གི་
[81a.3]མདོ་གང་དག་ཡིན་པ་ལུས་ཅན་རྣམས་ལ་ཕན་པའི་དོན་དུ་གསུངས་པ་དེ་དག་རྣམས་ཐམས་ཅད་ཀྱང་སྐུ་གདུང་དེ་དག་རྣམས་ཉིད་ལ་དེ་བཞིན་གཤེགས་པ་རྣམས་ཀྱིས་རྗེས་སུ་བྲིས་པ་ང་ལས་བློ་དང་ལྡན་པ་རྣམས་ཀྱིས་མཉན་པར་གྱིས་དང་། ལྷ་རྣམས་ཕྱིས་འཆི་བའི་དུས་ན་འགྱོད་
[81a.4]པར་གྱུར་ཏ་རེ། དེ་ནས་ལྷ་དེ་དག་རྣམས་ཀྱི་གཙོ་བོ་རྣམས་ཡིད་ཚིམ་པ་མེད་པ་དང་ལྡན་པའི་གུས་པས་ཐམས་ཅད་ཉིད་ཀྱང་ངེས་པར་གནས་པར་གྱུར་ལ། གང་གི་ཕྱིར་གུས་པ་ནི་ལྷའི་བདག་པོ་ལ་གུས་པ་དང་ཆོས་འདུལ་བ་ལ་ཡང་གུས་པས་བདེན་པ་མཐོང་བ་བཞིན་དུ་དེ་དག་
[81a.5]རྣམས་གནས་ཏེ་མི་གཡོ་བའི་ཡིད་ཀྱིས་སོ། །དེས་དེ་ལྟར་གདུལ་བྱ་རྣམས་ལེགས་པར་མངོན་པར་མཐོང་ནས་ཐམས་ཅད་ལ་འདི་སྐད་ཅེས་སྨྲས་སོ། །ཁྱེད་རྣམས་ཇི་ལྟ་བ་བཞིན་དུ་རབ་ཏུ་ཞུགས་པ་རྣམས་ཀུན་གྱི་དང་པོ་ཉིད་དུ་དེ་བཞིན་གཤེགས་པ་དང་པོའི་མཆོད་རྟེན་གཙུག་ཏོར་
[81a.6]ཅན་དེས་རྩིག་ངོས་ལ་མངོན་པར་བྲིས་པ་ནི་ཇི་ལྟར་དགེ་སློང་དག་ཆོས་བརྒྱད་པོ་འདི་དག་རྣམས་དགེ་བའོ་ཞེས་བྱ་བའི་མདོས་ལྷ་རྣམས་ལ་ཕན་པའི་དོན་དང་། བདེ་བ་དང་། དོན་བཞེད་པ་དང་། ཕན་པར་གནང་བའོ། །དེ་ནས་དང་པོ་ཁོ་ནར་ལྷ་གང་ཉེ་བར་འགྲོ་བ་དེ་གཙོ་བོར་གྱུར་
[81a.7]པའི་མུ་སུ་ལུན་དྷ་དེ་དང་ལྷན་ཅིག་ཏུ་ལེགས་པར་ཞུགས་ནས་དེས་མཐོང་བ། བཅོམ་ལྡན་འདས་གཙུག་ཏོར་ཅན་གྱི་སྐུ་གཟུགས་བཻ་ཌཱུརྱའི་རང་བཞིན་དང་ཨིན་དྲ་ནཱི་ལའི་ཡང་རང་བཞིན་གྱི་གདན་ཆེན་པོ་ལ་ཉེ་བར་ཞུགས་པ་སྐྱིལ་མོ་ཀྲུང་ལེགས་པར་བཅས་པ་དེའི་རྩིག་ངོས་ལ་ཡང་
[81b]
[81b.1]མདོ་མངོན་པར་བྲིས་པ་ཇི་ལྟར་བརྒྱད་པོ་འདི་ནི་དགེ་སློང་དག་ལྷ་དང་མི་རྣམས་ཀྱི་ཡང་དགེ་བའི་ཆོས་རྣམས་ཀྱི་བར་དུ་གཅོད་པ་ཡིན་ཏེ། དེ་ལ་བརྒྱད་པོ་གང་ཞེ་ན་འདི་ལྟ་སྟེ། དགེ་སློང་དག་དང་པོ་ཉིད་དུ་བག་མེད་པ་བག་མེད་པས་ཉེ་བར་བཅོམ་པའི་ལྷའམ། མི་རྣམས་
[81b.2]ཀྱང་རུང་སྟེ། གང་དགེ་བ་རྗེས་སུ་སྒྲུབ་པ་ན་འཇིག་རྟེན་གྱི་ཡང་མ་ཡིན་ལ་འཇིག་རྟེན་ལས་འདས་པའི་ཡང་མ་ཡིན་ཏེ། འཇིག་རྟེན་པའི་ནི་ལེ་ལོས་བག་མེད་པ་བག་མེད་པར་གནས་པས་ལས་ཀྱི་མཐའ་རྣམས་འགྲིབ་པར་འགྱུར་ཏེ། གང་མཛའ་བོ་ཡིན་པ་དེ་དག་རྣམས་ལ་མ་
[81b.3]བལྟས་པས་དེ་དག་ནི་བར་མར་གནས་པར་འགྱུར་རོ། །གང་ཡང་དགྲ་བོ་ཡིན་པ་དེ་དག་རྣམས་ནི་ཆེས་མི་བཟད་པར་གྱུར་ནས་གོ་སྐབས་དག་ཚོལ་ཞིང་གླགས་རྣམས་གཅོད་པར་འགྱུར་བས་བག་མེད་པ་དང་བག་མེད་པར་རྒྱུ་བ་དེ་དག་རྣམས་ཀྱི་ཡང་འཇིག་རྟེན་པའི་ཆོས་ཀྱི་ལས་ཀྱི་མཐའ་
[81b.4]རྣམས་དེ་བཞིན་དུ་འགྱུར་རོ། །དེ་ལས་ཀྱི་མཐའ་ཉམས་པ་དང་། དགྲ་བོ་རྣམས་ཕལ་ཆེ་བ་དང་། གཉེན་འབྲེལ་རྣམས་ཡོངས་སུ་ཉམས་པ་དང་། དབུལ་པོ་དང་གཞན་ཁ་དྲག་པར་ཡང་འགྱུར་རོ། །ཁ་ཉེན་པ་རྣམས་མཐར་ཐུག་པ་ནི་འདི་ཡིན་ཏེ། འདི་ལྟར་དབུལ་པོ་ཞེས་བྱ་བའོ། །
[81b.5]དབུལ་བས་དངངས་པའི་སྐྱེས་བུ་ནི་གྲོགས་བཤེས་དང་། གཉེན་བཤེས་དང་རྩ་ལག་རྣམས་དབང་ཆེ་བར་འགྱུར་རོ། །བརྣབ་སེམས་དང་། གནོད་སེམས་དང་། ལོག་པར་ལྟ་བ་རྣམས་རབ་ཏུ་ཕལ་ཆེ་བར་འགྱུར་རོ། །དེ་མི་དགེ་བ་སྤྱོད་པ་པོ་ཞེས་ཟེར་ནས་བློ་གྲོས་ངན་པ་དེ་ལ་ལྷ་
[81b.6]རྣམས་སྡང་བར་འགྱུར་ཏེ། ལྷ་རྣམས་ཐམས་ཅད་ཀྱིས་མི་དགེ་བ་སྤྱོད་པ་དེ་ཡོངས་སུ་སྤོང་བར་འགྱུར་ལ་སེམས་ཅན་འཚེ་བ་པོ་རྣམས་ཀྱིས་དེ་གཙེས་པས་དུས་བྱེད་པར་འགྱུར་རོ། །ཚོང་པ་ཡིན་པར་གྱུར་ན་ཡང་བག་མེད་པས་བག་མེད་པའི་སྤྱོད་པས་བར་སྐབས་སུ་ནོར་ཉམས་པར་འགྱུར་
[81b.7]རོ། །འདི་ན་བག་མེད་པས་དགེ་སློང་ངམ་གཞན་ཡང་རུང་སྟེ། དགེ་བསྙེན་རྣམས་ཀྱང་བསམ་གཏན་བྱེད་པ་ན་བརྩོན་པ་དང་ལྡན་པར་མི་འགྱུར་རོ། །ལུང་དུ་བསྟན་པའི་བསམ་གཏན་གྱིས་ཟག་པ་རྣམས་ཟད་པར་བྱེད་པ་ནི་མ་ཡིན་གྱི་ཟས་ཀྱི་རོ་རྣམས་འབའ་ཞིག་ལ་ཆགས་པས་ཟས་ཀྱི་
[82a]
[82a.1]དུས་ལ་ཤིན་ཏུ་ཡང་ལྟའོ། །ཡིད་བདེ་བར་འགྱུར་བ་མ་ཡིན་གྱི། བག་མེད་པ་བག་མེད་པར་རྒྱུ་བ་དེ་དག་རྣམས་བརྒྱ་ཞིག་ལ་ཡང་སེམས་རབ་ཏུ་དང་བ་ཡོད་པ་མ་ཡིན་ནོ། །རོ་ལ་ཤིན་ཏུ་བརྐམ་པ་དང་ལྡན་པ་ཁྭ་ཏ་དང་སེམས་མཚུངས་པ་དང་ངང་ཚུལ་མཚུངས་པར་གྱུར་
[82a.2]པ་གང་གི་ཚེ་དེ་དག་བག་མེད་པ་རྣམས་སེམས་པ་ལ་རབ་ཏུ་བརྩོན་པ་དང་ལྡན་པར་འགྱུར་རོ། །དེ་འཁོར་རྣམས་འདུས་པའི་ནང་དུ་སོང་ངམ་མང་དུ་ཐོས་པ་རྣམས་ཀྱི་ནང་དུ་སོང་ན་ཤེས་རབ་ཆུང་བས་ཁ་ཉེན་པར་འགྱུར་རོ། །སྦྱིན་པ་པོ་དང་སྦྱིན་བདག་རྣམས་ལ་གཟི་བརྗིད་ཆུང་བར་ཡང་
[82a.3]འགྱུར་རོ། །མི་འཇིགས་པ་ཡོངས་སུ་ཉམས་པ་སྟེ། མི་འཇིགས་པ་རྣམས་ཀྱི་མཆོག་ནི་འདི་ལྟར་ཆོས་རྣམས་རྣམ་པར་འབྱེད་པའོ། །དབང་ཆུང་བ་རྣམས་ཀྱི་ཐ་མ་ནི་འདི་ལྟ་སྟེ། ཐོས་པ་ཉུང་བའོ། །ཁ་ཉེན་པ་དེ་བདག་ཉིད་ཀྱི་ཉེས་པ་རྣམས་ཀྱང་ངེས་པར་མི་ཤེས་སོ། །གཞན་
[82a.4]ལ་ཡང་བརྣབ་སེམས་དང་གནོད་སེམས་མང་བར་འགྱུར་ཏེ། དེ་ཡང་མང་དུ་ཐོས་པ་རྣམས་ལའམ། བླ་མ་རྣམས་ལའམ། དེ་ཡང་ན་སྦྱིན་པ་པོ་དང་སྦྱིན་བདག་སེམས་རབ་ཏུ་དང་བ་དང་དབང་པོ་རབ་ཏུ་རྒྱས་པ་རྣམས་ལ་སྟེ། བློ་དམན་པ་དེ་བག་མེད་པའི་ལས་མང་པོ་རྣམས་བྱས་པས་
[82a.5]ལུས་ཞིག་པ་ན་ཐབས་མ་ཡིན་པར་རྣམ་པར་ལྟུང་ནས་དམྱལ་བ་རྣམས་སུ་སྐྱེའོ། །བག་མེད་པ་བག་མེད་པས་གནས་པ་རྣམས་དེ་ལྟར་མི་རྣམས་བག་མེད་པས་འཇིག་རྟེན་དང་འཇིག་རྟེན་ལས་འདས་པའི་དོན་རྣམས་ཀྱི་བར་ཆད་བྱེད་པར་འགྱུར་རོ། །ཡང་དགེ་སློང་དག་ཇི་ལྟར་ན་
[82a.6]ལྷ་རྣམས་ཀྱི་བག་མེད་པས་བར་ཆད་བྱེད་པར་འགྱུར་ན། འདིའི་རང་བཞིན་ཉིད་ཀྱིས་ལྷ་འདི་དག་རྣམས་བག་མེད་པས་བག་མེད་པར་རྒྱུ་བའི་ལྷ་སྒྲ་དང་། རེག་བྱ་དང་། རོ་དང་། གཟུགས་དང་། དྲི་འདོད་པ། སྡུག་པ་ཡིད་དུ་འོང་བ་དེ་དག་གིས་བག་མེད་པས་བག་མེད་པར་
[82a.7]འགྱུར་བ་རྒས་པ་འོང་བར་འགྱུར་བ་མི་མཐོང་ངོ་། །རྒུད་པ་ཡང་མི་མཐོང་ངོ་། །ལེགས་པར་བྱས་པའི་ལས་རྣམས་ཟད་པ་རྣམ་པར་མི་དྲན་ནོ། །ཆོས་ལ་གོམས་པར་མི་བྱེད་དོ། །སངས་རྒྱས་དང་། ཆོས་དང་། དགེ་འདུན་རྣམས་ལ་གུས་པ་དང་བཅས་པ་མ་ཡིན་ནོ། །
[82b]
[82b.1]དེ་དང་བྲལ་བའི་ཡིད་ཀྱིས་བག་མེད་པ་བག་མེད་པར་རྒྱུ་བ་སངས་རྒྱས་འབྱུང་བ་དང་བྲལ་བར་གྱུར་པ་མཐོང་བ་བག་མེད་པ་གོམས་པར་གྱུར་པ་སྲིད་པའི་གདུང་བའི་སྡུག་བསྔལ་ཆེན་པོ་ཉེ་བར་གནས་པ་རྣམས་ལ་འཆི་བའི་ལྟས་བྱུང་བའི་འབྲལ་བར་འགྱུར་བའི་སྡུག་བསྔལ་རབ་ཏུ་འབྱུང་
[82b.2]བས་བུད་མེད་རྣམས་ཀྱི་ཚོགས་ཀྱིས་ཡོངས་སུ་སྤངས་པར་གྱུར་པའི་འཇིགས་པ་ཆེན་པོ་ཉེ་བར་གནས་པ། འོབས་བཞིན་དུ་རབ་ཏུ་ལྷུང་བར་གྱུར་པ་ན་གང་དག་བཤད་པའི་ཡུལ་ལ་ཉེ་བར་སྤྱོད་པ་དེ་དག་གི་ཚོགས་པ་དེ་རྣམས་ཀྱང་ལན་བརྒྱར་ཡང་མི་མཐོང་བར་དེ་འཇིག་རྟེན་གཞན་
[82b.3]དུ་འགྲོ་བར་འགྱུར་ལ། དེ་དག་རྣམས་རྗེས་སུ་འགྲོ་བ་མ་ཡིན་པ་དང་འཆི་བའི་དུས་ན་བདེ་བ་རྣམས་ཤེས་པ་ཡང་མ་ཡིན་ནོ། །དབུགས་འབྱིན་པར་ཡང་མི་འགྱུར་རོ། །ཡུལ་དེ་དག་རྣམས་ནི་ཉམས་པ་ཡིན་ཞིང་ཡུལ་རྣམས་ནི་སྐྱུགས་པ་དང་རྣག་ཏུ་གྱུར་པའོ། །ཡང་སྲིད་
[82b.4]པར་ཀུན་ཏུ་སྐྱེད་པ་དང་། དེ་ལས་འབྱུང་བར་འགྱུར་བ་གང་ཡིན་པ་དེ་ནི་བག་མེད་པས་བག་མེད་པར་གནས་པས་བྱས་པའི་ལས་དེས་ཀུན་ནས་གནས་པས་སྲིད་པ་གཞན་དུ་འགྲོ་ཞིང་རྗེས་སུ་འགྲོ་སྟེ། དེ་ཡུལ་གྱི་སྲེད་པའི་ཟུག་ཟེར་གྱིས་བག་མེད་པས་དུས་བྱེད་པར་འགྱུར་རོ། །
[82b.5]ཡོངས་སུ་བཏང་ཞིང་ལྷ་ཐམས་ཅད་ཀྱིས་ཡོངས་སུ་བཏང་བ་དང་། ཀུན་ནས་སྐྲག་པ་དང་། ཡུལ་གྱིས་ཀུན་ནས་རྨོངས་པས་ཀྱང་དུས་བྱེད་དེ། དེ་དུས་ཀྱི་ཆོས་དང་ལྡན་པས་དམྱལ་བ་དང་ཡི་དགས་དང་། དུད་འགྲོ་རྣམས་སུ་སྐྱེའོ། །དེ་ལྟ་བས་ན་མིའམ་ལྷ་ཡང་རུང་སྟེ། 
[82b.6]བག་མེད་པ་མི་བྱའོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་བརྗོད་པ། ཇི་ལྟར། ལྷ་རྣམས་ཡུལ་གང་བདེ་བ་ཡིས། །རྟག་པ་ཉིད་དུའང་སྟེན་བྱེད་པ། །དེ་ནི་ཉམས་དང་དེ་ནས་ཀྱང་། །ལས་རྣམས་འགྲོ་ཞིང་རྗེས་སུ་འགྲོ། །བདེ་བ་རྣམས་
[82b.7]ལ་བསགས་པ་མེད། །ལས་རྣམས་ལ་ནི་བསགས་པ་ཡོད། །བདེ་བ་ཡིས་ནི་རྨོངས་པའི་ལྷ། །ལས་རྣམས་ཀྱི་ནི་དབང་གིས་འགྲོ། །ད་ལྟར་བ་ཡི་ཡུལ་གྱི་བདེ། །དེ་ནི་དགེ་བ་བྱེད་མིན་པས། །ཡུལ་རྣམས་ཀྱིས་ནི་ལེགས་སྐོམ་ལྷ། །དེ་བཞིན་རྣམ་པར་གཡེང་ཡིད་ཅན། །
[83a]
[83a.1]འཁོར་བའི་ནད་ཀྱི་སྨན་གྱུར་པ། །བདེ་བའི་ལས་ནི་རྟོགས་མ་ཡིན། །གླིང་ཉིད་དང་ནི་སྐྱོབ་བཞིན་དང་། །དེ་བཞིན་དུ་ནི་སྐྱབས་ཉིད་བཞིན། །ལེགས་པར་བྱས་པ་སྐྱེ་གཞན་དུ། །ལུས་ཅན་རྣམས་ཀྱི་རྒྱབ་ན་གནས། །དེ་ཕྱིར་རྟག་པར་རབ་འབད་པས། །ལྷ་རྣམས་
[83a.2]ཀྱིས་ནི་རྟག་བསྟན་བྱ། །ཡུལ་རྣམས་སྤོང་བར་བྱེད་པ་དང་། །བསོད་ནམས་རྟེན་པ་བཟང་པོ་ཡིན། །གང་ཡང་མ་འོངས་པ་ཡི་སྲིད། །བློ་ཡིས་མིག་གིས་མཐོང་བ་ནི། །དེ་ནི་མཁས་ཡིན་རྟག་ཏུ་མཛེས། །ལྟུང་བ་འཇིགས་པའི་རྩ་བ་པོ། །རྣམ་པར་འཕྲུལ་སྐྱེས་འཇིགས་རྟག་
[83a.3]འདི། །ལེགས་པར་བློ་ལྡན་གྱིས་ནི་མཐོང་། །དེས་ནི་བྲལ་བའི་དམན་ཐོབ་ནས། །མི་བཟད་པས་ནི་འཆིང་བ་ཡིན། །འོན་ཀྱང་རྟག་ཏུ་བློ་རྨོངས་པས། །ཡུལ་ཉིད་ཁོ་ན་སྟེན་པར་བྱེད། །ཡུལ་རྣམས་ཀྱིས་ནི་རྣམས་རྨོངས་པ། །ཕྱི་ནས་གདུང་བས་སྲེག་པར་བྱེད། །ཇི་སྲིད་སྐྱེ་བ་
[83a.4]འདི་ཀུན་དང་། །ཇི་སྲིད་ཤེས་པ་མ་ཉམས་པ། །དེ་སྲིད་དུ་ནི་བསོད་ནམས་ཀྱིས། །བསོད་ནམས་མ་བྱས་སྡུག་བསྔལ་ཡིན། །དེ་ལྟར་མུ་སུ་ལུན་དྷ་དེ་ལྷ་དེ་རྣམས་ལ་བཅོམ་ལྡན་འདས་གཙུག་ཏོར་ཅན་གྱིས་གསུངས་པའི་རྩིག་ལོགས་ལ་བྲིས་པའི་ཚིགས་སུ་བཅད་པ་བཤད་དོ། །གཞན་ཡང་
[83a.5]རབ་ཏུ་སྟོན་པར་བྱེད་དོ། །གང་རྩིག་ལོགས་ལ་ཆོས་བརྒྱད་པོ་འདི་རྣམས་ཏེ། དེ་དག་གིས་བག་མེད་པ་རབ་ཏུ་བརྗོད་ནས་ཆོས་བདུན་བདག་གིས་བཤད་པར་བྱ་སྟེ། བདུན་པོ་རྣམས་གང་ཞེ་ན། བག་མེད་པར་གྱུར་པ་དེ་ནི་རྒྱུན་མི་འཆད་པར་རྒྱགས་པར་འགྱུར་རོ། །བག་མེད་པ་ལ་
[83a.6]སྤྱོད་པའི་སྐྱེས་བུ་རྣམས་ནི་སྨྱོན་པར་འགྱུར་ཏེ། བག་མེད་པའི་ལྷ་དང་མི་རྣམས་ནི་རྟག་ཏུ་ཡང་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་ཀྱི་བར་ཆད་བྱེད་པར་འགྱུར་རོ། །དེ་ལ་ཇི་ལྟར་ན་འཇིག་རྟེན་པའི་དོན་རྣམས་ཀྱི་བར་ཆད་བྱེད་པར་འགྱུར་བ་དང་། འཇིག་རྟེན་ལས་
[83a.7]འདས་པ་རྣམས་ལ་ཡང་སྟེ། འདི་ནི་བག་མེད་པའི་སྐྱེས་བུ་རྣམས་ནི་རྣམ་པར་གཡེང་བའི་བློ་ཅན་དུ་འགྱུར་རོ། །བློ་སྔོན་དུ་བཏང་བས་ཀྱང་དོན་ཐམས་ཅད་ལ་ལོག་པར་འཇུག་པ་ཡིན་ནོ། །དེ་ལྟར་རྒྱགས་པའི་སྐྱོན་རྣམས་ཀྱིས་རྣམ་པ་ཐམས་ཅད་དུ་རབ་ཏུ་མཛེས་པ་མ་ཡིན་ནོ། །ཆེས་
[83b]
[83b.1]མང་བར་ཕན་པ་མ་ཡིན་པ་རྣམས་དང་། བདེ་བ་མ་ཡིན་པ་རྣམས་དང་། དོན་འགའ་ཞིག་དང་ཡང་ལྡན་པར་འགྱུར་བ་མ་ཡིན་ནོ། །ཇི་ལྟར་འཇིག་རྟེན་ལས་འདས་པའི་ཆོས་འདུལ་བ་ལ་རྒྱགས་པ་ཉེས་དམིགས་ཆེན་པོ་དང་ལྡན་པར་འགྱུར་བ་ཡིན་ཞིང་ཇི་ལྟར་གཞན་ཡང་རྒྱགས་པས་འདི་
[83b.2]ན་མི་རྣམས་ཀྱི་བར་ཆད་བྱེད་པར་འགྱུར་ན། དེ་ལ་མི་རྣམས་དང་རབ་ཏུ་བྱུང་བ་རྣམས་ལ་ཡང་ཤིན་ཏུ་བར་ཡང་བག་མེད་པ་རྣམ་པ་ཐམས་ཅད་དུ་ཡང་རྣམ་པར་སྨད་པར་བྱ་བར་འགྱུར་བ་ཡིན་པ་ནི་འདི་ལྟ་སྟེ། འདིར་ཆོས་འདུལ་བ་འདི་ལ་རྒྱགས་པ་དང་བྲལ་བ་རྣམ་པ་ཐམས་ཅད་དུ་རྣམ་
[83b.3]པར་མཛེས་ལ་བག་མེད་པ་དང་ཀུན་ནས་ལྡན་པ་ནི་མ་ཡིན་ནོ། །རྒྱགས་པའི་སྐྱོན་དང་ཀུན་ཏུ་ལྡན་པ་དེ་བསམ་གཏན་མི་བྱེད་དོ། །བྱ་གཞག་གི་བྱ་བར་གྱུར་པ་འགྲོ་བ་དང་འོང་བའི་གནས་ལ་ལེགས་པར་སྤྱོད་པ་མ་ཡིན་ནོ། །སྤྱོད་ཡུལ་ལ་མི་སྟེན་སྦྱིན་བདག་དང་སྦྱིན་པ་པོ་རྣམས་རྗེས་
[83b.4]སུ་སྒྲུབ་པ་ལ་བརྩོན་པ་མ་ཡིན་གྱིས། སྟན་དང་མལ་སྟན་རྣམས་འབའ་ཞིག་ལ་གནས་པའི་རང་བཞིན་ཅན་དུ་འགྱུར་རོ། །དེ་ཚུལ་བཞིན་མ་ཡིན་པ་ཡིད་ལ་བྱེད་པ་འབའ་ཞིག་གིས་ཁྱེར་བར་བྱེད་དོ། །དེ་ལུས་ཞིག་པ་ན་ཤི་བའི་འོག་ཏུ་དམྱལ་བ་རྣམས་སུ་སྐྱེའོ། །དེ་ལྟར་མི་
[83b.5]རྣམས་ཀྱི་འཇིག་རྟེན་པའི་ལམ་མམ། འཇིག་རྟེན་ལས་འདས་པའི་ལམ་ལ་ཡང་རབ་ཏུ་མཛེས་པ་མ་ཡིན་པའི་རྒྱགས་པ་བདུན་པོ་འདི་དག་རྣམས་ཡིན་པ་ལ་འདི་ལྟ་སྟེ། གཟུགས་ཀྱིས་རྒྱགས་པ་དང་། ནོར་གྱིས་རྒྱགས་པ་དང་། རིགས་ཀྱིས་རྒྱགས་པ་དང་། རྒྱན་དང་ཆ་
[83b.6]བྱད་ཀྱིས་རྒྱགས་པ་དང་། རྒྱལ་པོས་མཆོད་པས་རྒྱགས་པ་དང་། བུད་མེད་དང་འཁྱུད་འཕྱང་གིས་རྒྱགས་པ་དང་། གཞན་གྱི་བུ་མོའི་དབང་དུ་བྱས་ནས་སེམས་རྣམ་པར་གཡེང་བས་རྒྱགས་པ་རྣམས་སོ། །རྒྱགས་པ་དེ་དག་ནི་རྒྱགས་པ་རྣམས་མདོར་བསྡུས་པ་ཡིན་
[83b.7]ནོ། །རྒྱགས་པ་རྣམས་ནི་དགྲ་ཡིན་ནོ། །རྒྱགས་པ་ནི་ལྷག་མ་ཡིན་ནོ། །རྒྱགས་པ་ནི་ཆོས་རྣམས་ཐམས་ཅད་ཀྱི་ཡང་བར་དུ་གཅོད་པར་འགྱུར་བ་ཡིན་ནོ། །འདི་ན་མི་རྣམས་རྒྱགས་པ་ནི་ཚད་དང་ལྡན་པའི་ལོངས་སྤྱོད་དང་གསོན་པ་རྣམས་ཉུང་ཟད་ཀྱི་རང་བཞིན་ལ་རྣམ་
[84a]
[84a.1]པར་སྤྱོད་ཀྱང་རྒྱགས་པ་ཡིན་ནོ། །ཡང་ལྷ་རྣམས་ཀྱི་རྒྱགས་པ་འདི་དག་ཅི་འདྲ་བར་འགྱུར། དེ་རྣམས་འདོད་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་ལ་སྤྱོད་པ་ཉིན་མཚན་དུ་རབ་ཏུ་འཕེལ་བ་ནི་རྒྱགས་པ་བག་མེད་པའི་རང་བཞིན་ཅན་དེ་དག་
[84a.2]རྣམས་ཚེའི་འདུ་བྱེད་རྣམས་ཡོངས་སུ་ཉམས་པར་འགྱུར་བའི་བློ་ནི་མེད་ཀྱི་རྒྱགས་པ་འབའ་ཞིག་དང་། རྒྱགས་པའི་ལྷག་མ་ཅན་དང་། རྒྱགས་པས་ཆོས་རྣམས་ཐམས་ཅད་ཀྱི་བར་དུ་གཅོད་པར་འགྱུར་རོ། །ལུས་འཇིག་པ་ལ་ཤེས་པ་རབ་ཏུ་མི་འཇུག་པ་དང་། ཚེའི་འདུ་བྱེད་
[84a.3]རྣམས་ཟད་པ་ལ་ཡང་སྟེ། དེ་དག་དགེ་བ་དང་མི་དགེ་བའི་ལས་རྣམས་ཀྱིས་དུས་དེ་སྲིད་དུ་རྒྱགས་པར་འགྱུར་རོ། །སྒྲུབ་པར་བྱེད་པ་ཡང་མ་ཡིན་ནོ། །དེ་དེ་དག་རྣམས་ཟད་པར་འགྱུར་བར་ཕྱིས་ངེས་པར་ལྟུང་བར་འགྱུར་བ་ན་ངེས་པར་རྟོགས་པར་འགྱུར་ཏེ། ཀྱེ་མ་ཡུལ་རྣམས་ཀྱིས་
[84a.4]བདག་བསླུས་སོ། །ཀུན་ནས་ཉོན་མོངས་པ་རྣམས་ཀྱིས་རྟག་ཏུ་བསླུས་པ་རྣམས་ནི་ལུས་ཞིག་ནས་ཐབས་མ་ཡིན་པས་ལོག་པར་ལྟུང་བ་དམྱལ་བའམ། ཡི་དགས་ཀྱི་ལུས་དང་། དུད་འགྲོའི་སྐྱེ་གནས་རྣམས་སུ་སྐྱེ་བར་འགྱུར་ཏེ། དེ་ལྟར་འཇིག་རྟེན་པའི་ལས་ལ་བག་མེད་པ་
[84a.5]རྣམས་སྨད་པར་བྱ་བར་འགྱུར་རོ། །ཇི་ལྟར་ཡང་ལྷ་དག་འཇིག་རྟེན་ལས་འདས་པའི་ལམ་ལ་རྒྱགས་པ་རྣམ་པར་སྨད་པ་ཡིན་ཞེ་ན། ལྷ་གང་དག་ཡིན་པའི་ལྷ་རྣམས་ཐམས་ཅད་ཀྱང་འདོད་པ་དང་། སྡུག་པ་དང་། ཡིད་དུ་འོང་བས་ལེགས་པར་བྱས་པའི་ལས་ཀྱི་རྒྱུ་རྣམས་ཀྱིས་
[84a.6]འཐབ་བྲལ་གྱི་ལྷ་འདི་རྣམས་ཀྱི་ནང་དུ་སྐྱེས་ལ་དམ་པའི་ཆོས་འདུལ་བ་ལ་དེ་བག་མེད་པར་གྱུར་ནས་དེས་རང་གིས་བྱས་པའི་ལས་རྣམས་མི་རྟོགས་སོ། །གང་དག་ཆེས་ལྷག་པར་རྒྱགས་པས་གནས་པར་མ་གྱུར་པ་རྣམས་དེ་ཡང་མི་སྟེན་པ་དང་། གང་དག་རྣམ་པ་ཐམས་ཅད་དུ་བག་
[84a.7]མེད་པས་རྣམ་པར་རྒྱུ་བ་མ་ཡིན་པ་དེ་དག་རྣམས་ལ་ཡང་སྟེན་པར་མི་བྱེད་ལ་སངས་རྒྱས་དང་། ཆོས་དང་། དགེ་འདུན་རྣམས་ལ་ཡང་ལྟ་བར་བྱེད་པའི་རང་བཞིན་ཅན་དུ་མི་འགྱུར་ཞིང་དམ་པའི་ཆོས་འདུལ་བ་རྣམས་ལ་སྒྲུབ་པར་མི་བྱེད་པ་དང་། ཇི་ལྟ་བ་བཞིན་དུ་འཇུག་པར་ཡང་མི་བྱེད་
[84b]
[84b.1]དོ། །དེ་ལྟར་དེ་ལམ་རྣམས་ལ་སློབ་པའི་རང་བཞིན་ཅན་དུ་མི་འགྱུར་རོ། །རྟེན་ཅིང་འབྲེལ་པར་འབྱུང་བ་རྣམས་ལ་རྣམ་པར་ལྟ་བ་ལ་གཙོ་བོར་བྱེད་པར་མི་འགྱུར་རོ། །བླ་མ་ལ་ཉེ་བར་བསྟེན་པར་མི་བྱེད་དོ། །ལྷ་ཡེ་ཤེས་ལ་གོམས་པར་བྱེད་པའི་རང་བཞིན་ཅན་དང་ཉེ་བར་བསྟེན་པར་ཡང་
[84b.2]མ་ཡིན་ནོ། །དེ་ནི་འདོད་པ་རྣམས་ཀྱིས་བསླུས་ནས་ཡུལ་གྱིས་རྣམ་པར་ཉམས་པར་བྱས་ཏེ། བདག་ཅག་གི་ལྷའི་རིས་ནས་འཆི་འཕོ་བར་འགྱུར་ལ་འཆི་འཕོ་བའི་དུས་ན་ཡང་ཤིན་ཏུ་རབ་ཏུ་འགྱོད་པར་འགྱུར་རོ། །དེའི་ཕྱིར་ན་མེ་བཞིན་དང་སྦྲུལ་བཞིན་དུ་ལྷ་དང་མི་རྣམས་ཀྱི་རྒྱགས་
[84b.3]པ་རྣམས་ཡོངས་སུ་སྤང་བར་བྱའོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་གསུངས་པ་ཇི་ལྟར། དང་པོ་བག་མེད་པས་ཉེར་བཅོམ། །རྒྱགས་པ་ཡིས་ཀྱང་རྣམ་པར་རྨོངས། །ལྷ་རྣམས་སམ་ནི་སྐྱེས་བུ་ཡང་། །དེ་ནི་ཞི་བའི་ཐབས་མ་ཡིན། །
[84b.4]གང་ཞིག་རྒྱགས་པ་མི་སྒྲུབ་པ། །སྐྱེས་བུ་འཆི་བ་མེད་པ་ཡིན། །རྒྱགས་པའི་སྐྱོན་གྱིས་ངེས་ཟིན་པའི། །མི་རྣམས་ཐམས་ཅད་དམྱལ་བར་ལྟུང་། །དམ་པ་མིན་པའི་ལམ་སྤྱོད་སྐྱོན། །རྒྱགས་པ་ཞེས་བྱར་འདིར་བརྗོད་དོ། །རྒྱགས་པ་ཡིས་ནི་རྨོངས་པའི་བློ། །ལྷ་ནི་དམྱལ་བར་འགྲོ་
[84b.5]བ་ཡིན། །ཡང་དག་མིན་ལ་དགའ་བར་བྱེད། །ཡང་དག་འགྱུར་བ་ནམ་ཡང་མིན། །རྒྱགས་པའི་མུན་པས་བསྐོར་བ་ཡིན། །ལྷ་རྣམས་འདོད་པས་རྨོངས་པ་ཡིན། །འདོད་པ་ཡིས་ནི་ལྷ་རྣམས་རྨོངས། །རྒྱགས་པ་ཡིས་ཀྱང་དེ་བཞིན་ཏེ། །དམུས་ལོང་བཞིན་དུ་དམ་པའི་ལས། །དེ་
[84b.6]ཉིད་རྗེས་སུ་མཐོང་བ་མིན། །དེ་ལྟར་བཅོམ་ལྡན་འདས་གཙུག་ཏོར་ཅན་གྱིས་བག་མེད་པ་དང་། རྒྱགས་པ་ཡང་འཇིག་རྟེན་པ་དང་འཇིག་རྟེན་ལས་འདས་པའི་ཚིག་རྣམས་ཀྱིས་བསྟན་ནས་གཞན་འདིའི་གསུམ་པ་སྡོམ་པ་མ་ཡིན་པའི་སྐྱོན་ཡང་དག་པར་སྟོན་པ་སྐུ་གདུང་ལ་གནས་པ་རྣམས་
[84b.7]ལ། དེ་ནས་འཐབ་བྲལ་གྱི་བདག་པོ་མུ་སུ་ལུན་དྷས་ལྷ་དེ་རྣམས་ལ་གང་དག་ལུས་ཀྱིས་བྱས་པ་མཆོད་རྟེན་ལས་སྟོན་ནོ། །འདི་ལྟ་སྟེ་སྡོམ་པ་མ་ཡིན་པ་རྣམས་སོ། །སྡོམ་པ་མ་ཡིན་པ་ཡང་སྐྱོན་ཆེན་པོ་གསུམ་གྱིས་ལྷ་རྣམས་དང་མི་རྣམས་ལ་ཡང་ཕན་པར་འགྱུར་བ་མ་ཡིན་ནོ། །
[85a]
[85a.1]འཇིག་རྟེན་པའི་ལས་དང་འཇིག་རྟེན་ལས་འདས་པའི་ལས་ལ་ཡང་རྣམ་པ་ཐམས་ཅད་དུ་མ་ཡིན་ནོ། །དེ་ལ་སྡོམ་པ་མ་ཡིན་པས་མི་རྣམས་ཀྱི་བར་དུ་གཅོད་པར་འགྱུར་བ་གང་ཡིན་ན་འདིར་འཇིག་རྟེན་པའི་སྡོམ་པ་རྣམས་བླངས་ནས་རང་བཞིན་གྱིས་མཆོག་ཏུ་རྨོངས་
[85a.2]པས་དོན་དང་དོན་མ་ཡིན་པ་མི་ཤེས་ལ། གནས་དང་གནས་མ་ཡིན་པ་རྣམས་ཀྱང་མི་ཤེས་སོ། །ལེགས་པར་གནས་པར་བྱས་ནས་ཀྱང་རང་གི་སྐྱེ་བོ་དང་། གཉེན་འདུན་དང་ལྷན་ཅིག་ཏུ་དགའ་བར་བྱེད་དོ། །རྩི་བགྲང་མེད་པར་རང་གི་སྐྱེ་བོ་དང་། གཉེན་འབྲེལ་རྣམས་དང་ལྷན་
[85a.3]ཅིག་ཏུ་བརྟན་པར་གནས་པར་བྱེད་དོ། །བྱས་ནས་ཀྱང་སྡོམ་པ་ཡོངས་སུ་འཛིན་པར་མི་འགྱུར་རོ། །དེ་ལེགས་པར་གནས་པ་ལས་ཉམས་པས་ཁ་ཉེན་པར་འགྱུར་རོ། །རང་གི་སྐྱེ་བོ་དང་གཉེན་འབྲེལ་ཐམས་ཅད་ཀྱིས་སྐྱུག་བྲོར་ལྟ་བར་བྱེད་དོ། །གང་གི་མིང་གིས་ལེགས་པར་
[85a.4]གནས་པ་སྡོམ་པ་བརྟན་པོ་རྣམས་ཇི་ལྟ་བ་བཞིན་དུ་ཡོད་དེ་ཞེས་རྗོད་པར་ཡང་བྱེད་དོ། །སྔགས་ཀྱི་སྡོམ་པ་རྣམས་སམ། ལེགས་པར་གནས་པར་བྱ་བ་རྣམས་ལ་ཡང་རུང་སྟེ། དེ་ཉིད་ཀྱི་བློས་རང་གི་སྐྱེ་བ་རྣམས་མི་འཇུག་གོ། །རང་གི་ཕ་དང་རང་གི་ཁྱིམ་དུ་བྱ་བ་དག་གིས་
[85a.5]ལེགས་པར་འདྲེས་པར་བྱས་པ་གང་ཡིན་པས་ངལ་སོས་པར་གྱུར་པ་ཞེས་ནས་སོ། །སེམས་སྟོབས་ཡང་བ་དེ་རྒྱུ་དེ་དང་། གཞི་དེ་ལས་དང་། དེ་ཡོངས་སུ་འཛིན་པས་གང་ཡང་འདིའི་གྲོགས་པོར་གྱུར་པ་དེ་དག་རྣམས་ཐམས་ཅད་ཀྱང་ཁ་ཕྱིར་ཕྱོགས་པར་འགྱུར་རོ། །གཞན་པ་རྣམས་
[85a.6]ལས་གང་དག་གྲོགས་པོ་མ་ཡིན་པ་དེ་དག་རྣམས་ནི་བཟང་པོར་གྱུར་པ་རྗེས་སུ་རྟོགས་སོ། །གང་དག་བར་མའི་ཚོགས་སུ་གནས་པར་གྱུར་པའི་སྐྱེས་བུ་དེ་དག་རྣམས་ནི་རྟག་ཏུ་ཡང་ཕྱོགས་མ་ཡིན་པར་འགྱུར་རོ། །རླུང་གིས་ཉེ་བར་བཅོམ་པའི་ལྗོན་པ་རྩ་བ་གཏན་ནས་བཅད་པ་བཞིན་དུ་
[85a.7]ལྟུང་ལ། དེ་ལྟུང་བས་ཀྱང་རྫས་རྣམས་དང་། ཕུན་སུམ་ཚོགས་པ་དང་། རང་གི་སྐྱེ་བོ་རྣམས་དང་། གཉེན་འབྲེལ་རྣམས་གཏོང་ངོ་། །རང་བཞིན་གྱིས་ཀྱང་འགྱུར་ལྡོག་ཅན། རྩབ་ཧྲབ་ལ་གནས་པའི་སེམས་མི་བགྲུངས་པར་འགྱུར་རོ། །དེ་སྐྱེ་བོ་ཐམས་ཅད་ལ་བརྣབ་
[85b]
[85b.1]སེམས་དང་གནོད་སེམས་མང་བར་འགྱུར་རོ། །ཕྱིན་ཅི་ལོག་ཏུ་དོགས་པ་འཆལ་བ་དང་། ཡོངས་སུ་རྟོག་པ་དང་། བློ་གདུག་རྩུབ་ཅན་དུ་འགྱུར་རོ། །དེ་སེམས་ཅན་ཐམས་ཅད་ལ་ཞེ་འགྲས་པ་དང་། གནོད་སེམས་དང་། ང་རྒྱལ་དང་། བཞིན་རྣམ་པར་འགྱུར་ཞིང་གདུག་པ་དང་། 
[85b.2]རང་གི་ཡིད་རྣམ་པར་གཡེང་བ་དང་། དབུལ་བར་འགྱུར་རོ། །དེ་སྡོམ་པ་མ་ཡིན་པའི་རྒྱུས་དེ་དག་རྣམས་ཀྱིས་ལུས་ཞིག་ནས་ཤི་བའི་འོག་ཏུ་ཐབས་མ་ཡིན་པར་ལྷུང་ནས་དམྱལ་བར་སྐྱེ་བར་འགྱུར་རོ། །དེའི་ཕྱིར་ན་རྟག་ཏུ་ཕན་པར་འདོད་པའི་སྐྱེས་བུས་སྡོམ་པ་འཇིག་རྟེན་པ་རྣམས་ཀྱང་བསྲུང་
[85b.3]བར་བྱའོ། །སྡོམ་པ་ལ་གནས་པའི་རྒྱུ་དེས་ཡིད་ཤིན་ཏུ་བརྟན་པར་འགྱུར་རོ། །སེམས་ཀྱི་རྒྱུད་ཤིན་ཏུ་བཟང་བར་ཤེས་ནས་ཀྱང་གྲོགས་པོ་རྣམས་ཀྱིས་ཀྱང་ཡིད་ཆེས་པར་འགྱུར་རོ། །མཆོག་ཏུ་གསང་བར་གྱུར་པའི་རྒྱལ་པོའི་དོན་མཆོག་ཏུ་རྒྱ་ཆེ་བའི་རིན་པོ་ཆེ་རྣམས་སམ། གསེར་དང་རྫས་
[85b.4]ཀྱི་རིགས་གཞན་རྣམས་ལ་ཡང་རུང་སྟེ། སྡོམ་པའི་སེམས་དང་ལྡན་པ་ལ་ཀུན་གཏོད་པར་བྱེད་དོ། །བྱས་ནས་ཀྱང་ཞེ་སྡང་བ་རྣམས་ཀྱིས་དེ་དག་ཇི་ལྟ་བ་བཞིན་དུ་སྡོམ་པར་བྱེད་པ་རྣམས་ལ་གནོད་པ་བྱ་བར་ཡང་མི་ནུས་སོ། །གྲོས་བློ་རྣམས་ཀྱིས་ཀྱང་སྡོམ་པ་འཇིག་པར་མི་བྱེད་ལ། རང་
[85b.5]གི་སྐྱེ་བོ་དང་། གྲོགས་པོ་དང་། ཡིད་འཐུན་པ་རྣམས་ཀྱིས་ཀྱང་འཇིག་པར་མི་བྱེད་ཀྱི་ལེགས་པར་གནས་པ་དང་ལྡན་པ་དེ་ལ་གཉེན་བཤེས་ཀྱི་སྐྱེ་བོ་རྣམས་ཀྱིས་མཆོད་པར་བྱེད་དོ། །ཡིད་ཆེས་པའི་གནས་སུ་འགྱུར་རོ། །སློབ་དཔོན་བཞིན་དུ་ཡང་སློབ་དཔོན་རྣམས་ཀྱིས་ཀྱང་ལེགས་
[85b.6]པར་སྒྲུབ་པར་བྱེད་དོ། །སྡོམ་པ་བདུན་འཛིན་པ་རྣམས་ནི་རྒྱལ་པོས་ཀྱང་མཆོད་པར་བྱེད་དོ། །གྲོགས་པོ་དང་། སྐྱེ་བོ་དང་། གཉེན་བཤེས་རྣམས་ཀྱིས་ཀྱང་དེ་བཞིན་ཏེ། དེ་ལ་སྐྱེ་བོ་ཐམས་ཅད་ཀྱིས་ཕུན་སུམ་ཚོགས་པར་རྫས་སྒྲུབ་པར་བྱེད་དོ། །འདི་ལ་ཡང་དོན་མ་ཡིན་པ་
[85b.7]ཅུང་ཟད་ཙམ་ཡང་བྱ་བར་མི་ནུས་སོ། །དེ་མཆོག་ཏུ་ནོར་དང་ལྡན་པར་འགྱུར་རོ། །དེ་རྫས་རྣམས་ཕུན་སུམ་ཚོགས་པས་སྦྱིན་པ་ནི་གཏོང་བར་བྱེད་དོ། །བསོད་ནམས་དག་ནི་བྱེད་དོ། །གཅིག་ཏུ་ལེགས་པར་གནས་པའི་བློ་ཉམས་པ་མེད་པའི་རྒྱུ་དེ་དག་དང་གླེང་གཞི་དེ་ལས་ལུས་ཞིག་
[86a]
[86a.1]ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་ལྷ་རྣམས་སུ་སྐྱེའོ། །དེ་དེ་ལྟར་རང་བཞིན་གྱིས་ཀྱང་མ་བསྡམས་པར་གྱུར་ཅིང་གཞན་རྣམས་ཀྱིས་ཀྱང་རྣམ་པར་སྨད་པ་རྣམས་ནི་ཕལ་ཆེ་བར་ཡང་འཇིག་རྟེན་ལས་འདས་པའི་ལས་བློ་གཡོ་བ་དང་བཅས་པའི་བློ་
[86a.2]གར་ཡང་གནས་པུ་མེད་པ་ལས་དང་འབྲས་བུའི་རྣམ་པར་སྨིན་པ་རྣམས་ལ་ལྡོངས་པ་རྣམས་ནི་སྡོམ་པ་མེད་པའི་ཁྱིམ་རྣམས་སུ་སྐྱེ་བར་འགྱུར་བའམ་དེ་ཡང་ན་རྐྱེན་དེས་སྡོམ་པ་གཅིག་ཀྱང་མེད་པར་གྱུར་ལ། ཇི་ལྟར་དགེ་སློང་གི་ཆ་བྱད་འབའ་ཞིག་ཙམ་འཛིན་པ་དུང་གི་སྒྲ་དང་མཚུངས་
[86a.3]པར་ཀུན་ན་སྤྱོད་པ། སྡོམ་པ་ལ་བསྙད་ནས་སྦྱིན་པ་པོ་དང་སྦྱིན་བདག་རྣམས་སླུ་བར་བྱེད་དོ། །སངས་རྒྱས་བཅོམ་ལྡན་འདས་ཀྱི་སྡོམ་པ་ཇི་ལྟ་བར་བདག་འཛིན་པ་ཡིན་ཟེར་ལ། དེ་སྡོམ་པ་འཛིན་པ་ཡང་མ་ཡིན་ནོ། །དེའི་ལུས་ཚུལ་ཁྲིམས་དང་ཡང་དག་པར་ལྡན་པ་ཡང་
[86a.4]མ་ཡིན་ནོ། །དེ་ནི་སླུ་བ་པོ་དང་། རྐུན་མ་ལྷ་དང་བཅས་པའི་འཇིག་རྟེན་དང་། བདུད་དང་བཅས་པའི་འཇིག་རྟེན་དང་། དགེ་སྦྱོང་དང་བྲམ་ཟེར་བཅས་པའི་རིགས་ཀྱི་སྐྱེ་དགུ་དང་། ལྷ་དང་མི་དང་། ལྷ་མ་ཡིན་དང་བཅས་པའི་འཇིག་རྟེན་པ་རྣམས་སླུ་བར་བྱེད་པ་པོ་ཡིན་ཏེ་གཞན་
[86a.5]རྣམས་སླུ་བ་པོ་ཇི་ལྟར་ཤེས་པར་གྱུར་པ་དེ་ལྟར་སྒྲུབ་པར་མི་བྱེད་པ་དེ་ནི་དེ་ལྟར་སྟོང་པ། ནང་ན་ཅི་ཡང་མེད་པ། སྙིང་པོ་མེད་པ། དབུ་བའི་ཕུང་པོ་དང་འདྲ་བར་ཇི་སྐད་དུ་སྨྲ་བ་དེ་ལྟར་མི་བྱེད་པའི་སྐྱེ་བོ་ཐམས་ཅད་སླུ་བ་པོ། གཡོ་ཆེ་བའི་མཆོག་ཏུ་གྱུར་པ། ཚུལ་འཆོས་འབའ་ཞིག་
[86a.6]པ་དེ་རབ་ཏུ་ཕལ་ཆེ་བའི་གནས་མལ་དང་། ནད་ཀྱི་རྐྱེན་སྨན་རྣམས་གཞན་གྱིས་བྱིན་པས་འཁོར་བར་རྟག་ཏུ་བྱིང་ཞིང་ནུབ་པར་འགྱུར་རོ། །དམྱལ་བ་རྣམས་ནས་དམྱལ་བ་རྣམས་སུ་སྟེ། གཞན་རྣམས་སུ་ཡང་སྡིག་པས་བགྲོད་པ་ཡིན་ནོ། །ཚུལ་ཁྲིམས་འཆལ་པ་སྡིག་
[86a.7]པ་ཅན་མི་ཤིས་པའི་སྐལ་བ་ཅན་དེ་ལ་འོས་མ་ཡིན་པར་གྱུར་པས་གང་དག་དགེ་འདུན་དབང་བར་གྱུར་པའི་ས་གཞི་རྣམས་ཀྱིས་ཀྱང་བར་ཆད་འགྱུར་བ་ནི། ཚུལ་ཁྲིམས་དང་ལྡན་པའི་དགེ་སློང་རྣམས་ཀྱིར་ས་དེ་དག་སྦྱིན་པ་པོ་སྦྱིན་བདག་རྣམས་ཀྱིས་ཉེ་བར་སྤེལ་བའི་རྒྱུ་གང་དག་གི་ཕྱིར་ཏེ། 
[86b]
[86b.1]སྡོམ་པ་དང་མི་ལྡན་པ་རྣམས་ཀྱིས་ཀྱང་མ་ཡིན་ན་ཚུལ་ཁྲིམས་འཆལ་པའི་སྡིག་པ་ཅན་དེ་དག་རྣམས་ཀྱིས་ནི་གོམ་པ་འབོར་བ་དང་ཀུན་འདྲེ་བར་བྱེད་པ་ཙམ་གྱིས་ཀྱང་བརྒྱ་ཕྲག་ཏུ་ཡང་བར་ཆད་དུ་འགྱུར་ཞིང་ཡང་ལུས་ཀྱིས་གནས་མལ་དང་། ནད་ཀྱི་རྐྱེན་སྨན་དང་། ལོངས་སྤྱོད་གཞན་
[86b.2]རྣམས་ལྟ་སྨོས་ཀྱང་ཅི་དགོས། དེ་ནས་དེའི་དུས་ན་བཅོམ་ལྡན་འདས་ཀྱིས་ཚིགས་སུ་བཅད་པ་གསུངས་པ། ཇི་ལྟར། གང་འདི་དགེ་སློང་མ་བསྡམས་པ། །རྐུན་མ་རྣམས་ལས་འདི་རྐུན་མཆོག །ནང་ནས་རྣག་གི་ཁུ་བ་འབབ། །ཆོས་གོས་ཀྱིས་ནི་ཕྱི་རོལ་བསྡམས། །
[86b.3]སྙིང་པོ་ཐམས་ཅད་དང་བྲལ་བ། །དབུ་བའི་ཕུང་པོའི་རང་བཞིན་ལྟར། །དེ་བཞིན་འཁོར་བ་ཆང་སྟོང་འདི། །དེ་བཞིན་ལོག་པར་དགེ་སློང་སྨྲ། །དགེ་འདུན་དཀོན་མཆོག་ཕྱིར་བྱས་ནས། །ཚུལ་འཆལ་དེ་ནི་དམྱལ་བར་སྐྱེ། །ལུས་ཞིག་ནས་ནི་དམྱལ་རྣམས་སུ། །འཁྲིད་པ་སེམས་
[86b.4]ཀྱིས་བསླུས་པ་ཡིན། །ཆོས་འདུལ་བ་ནི་བསླུ་བྱས་ནས། །ལྟུང་བར་རང་གི་ལས་ཀྱིས་ཡིན། །དྲི་མའི་མུན་པ་རྣམ་དཀྲིགས་ནས། །སྡུག་བསྔལ་སྐལ་བ་ཅན་དུ་འགྱུར། །དགེ་བའི་ལས་ཀྱིས་གོས་མེད་པའི། །གཅེར་བུ་ལ་ནི་བཟང་སྐྱུག་བྲོ། །ཇི་ལྟར་ཆོས་ནི་ཕྱིར་བྱས་ནས། །
[86b.5]དམྱལ་བ་འཇིགས་པར་འཁྲིད་པར་བྱེད། །མཛེས་པ་མིན་པའི་དམྱལ་རྣམས་ཀྱིས། །སྡུག་བསྔལ་སྒོ་ནི་མ་བསྡམས་པ། །འཁོར་བའི་འཆིང་བ་མི་བཟད་པ། །ཚུལ་འཆལ་ཞེས་བྱ་འདི་ལ་རྗོད། །གང་གིས་མ་བསྡམས་པ་བསྲེགས་ན། །དེ་ནི་མེ་ཡིས་ཤིན་ཏུ་བསྲེགས། །སྤྱོད་པ་
[86b.6]ཉམས་པ་དེ་ཡི་ནི། །ལོག་པར་ལྟུང་བ་རྟག་པར་གནས། །ཡིད་རྣམས་བསྡམས་པ་མེད་གནས་པས། །དེ་སྲིད་དུ་ནི་སྤྱོད་སྡོམ་པ། །དེ་ནི་རྨོངས་པ་སྤྱོད་ཚུལ་འཆོས། །དམྱལ་བ་རྣམས་སུ་ཉེ་བར་འོངས། །དེ་ནི་ཉིན་མཚན་ཐམས་ཅད་དུ། །མི་དགེ་བ་རྣམས་འཕེལ་བར་བྱེད། །
[86b.7]གང་ཡང་ཚུལ་ཁྲིམས་རིན་ཆེན་འདི། །ཚུལ་ཁྲིམས་འཆལ་པས་ངེས་པར་ལྷུང་། །སྟོང་པའི་ཆོས་ལ་ཆགས་པ་དང་། །མུན་པས་ཀྱང་ནི་ཀུན་བསྒྲིབས་པ། །སྣ་ཚོགས་བསམ་པས་ནང་རྟོག་པའི། །དེ་ལ་སྐབས་ནི་དམིགས་མ་ཡིན། །བསྡམས་མིན་རང་བཞིན་ཞགས་པ་
[87a]
[87a.1]ཡིས། །དྲི་མ་མཁས་པས་ནམ་སྤངས་པ། །ཚུལ་ཁྲིམས་འཆལ་པ་སྡིག་པ་ཅན། །ཚུལ་ཁྲིམས་སྤངས་པས་འདྲེན་པར་བྱེད། །བསྡམས་པ་མེད་པར་ཚུལ་འཆལ་བ། །སྡིག་པ་དང་ནི་ལྷན་ཅིག་འགྲོགས། །འདོད་པ་རྣམས་ནི་སྟེན་པ་ཡང་། །འདི་
[87a.2]དག་དམྱལ་བའི་ཕོ་ཉ་ཡིན། །མ་བསྡམས་པ་དང་རྨོངས་པ་དང་། །རྩབ་ཧྲལ་གྱི་ནི་ཁྱད་པར་གྱིས། །སྡིག་པའི་ལས་དང་མངོན་ལྡན་པ། །དམྱལ་བ་ཤིན་ཏུ་རིང་བ་མིན། །ལས་རྣམས་ཅི་འདྲའི་འབྲས་ཡིན་ན། །ཅི་ཡི་ཕྱིར་ན་དེར་མི་འགྲོ། །བདག་ཉིད་འཇོམས་བྱེད་ཀུན་
[87a.3]རྨོངས་པ། །གང་ལ་དགའ་བས་རྣམ་པར་རྨོངས། །སྡིག་པའི་ཆུ་བོ་བཟོད་དཀའ་བ། །ཉིན་དང་མཚན་དུ་འཕེལ་བ་ཡིན། །སྡུག་བསྔལ་རླབས་ཕྲེང་རྦ་རླབས་ཅན། །དེས་ཀྱང་རང་གི་སྐྱེ་བོ་འཕྲོག །གང་དག་གིས་ནི་ཆོས་བསླུས་པའི། །དེ་རྣམས་ཡིད་ནི་བདེ་མ་ཡིན། །སྡོམ་
[87a.4]པ་མེད་གནས་སྐྱེས་བུ་ནི། །དགེ་བའི་ཆོས་རྣམས་རྣམ་པར་སྤངས། །དགེ་བའི་ལམ་འདི་བདེ་ལེགས་ཡིན། །ཆོས་གང་གོ་འཕང་བདག་ཉིད་ཅན། །གོ་འཕང་དེ་ཐོབ་རྗེས་སྐྱེས་པ། །འགྱུར་མེད་གོ་འཕང་རབ་ཏུ་འགྲོ། །རང་འབྱུང་བསྙེན་གནས་བསམ་གཏན་དང་། །གང་ཞིག་དམ་
[87a.5]པའི་སྤྱོད་མངོན་དགའ། །སྡོམ་པ་ལ་གནས་རྟག་ཏུ་དུལ། །དེ་རྣམས་ལ་ནི་སྡུག་བསྔལ་མེད། །སྡོམ་མིན་དྲི་མ་འདི་དག་གིས། །དྲི་མ་བྱེད་པའི་མི་གང་ནི། །བསླབ་པའི་གཞི་ལས་ཡོངས་ཉམས་པ། །དེ་ནི་དམྱལ་བའི་སྐལ་ལྡན་ཡིན། །དེ་ལྟར་རྟོགས་ནས་མི་རྣམས་ཀྱིས། །
[87a.6]སྡོམ་པ་ཐམས་ཅད་རབ་ཏུ་སྒྲུབས། །སྲིད་པའི་རྒྱ་མཚོ་ཐམས་ཅད་དུ། །གང་ཕྱིར་སྡོམ་དེ་ཉམས་མྱོང་འགྱུར། །དེ་ལྟར་མི་རྣམས་ཐམས་ཅད་ལ་མ་བསྡམས་པས་འཇིག་རྟེན་ལས་འདས་པའི་ལམ་ལ་བར་ཆད་བྱེད་པར་འགྱུར་རོ། །ཇི་ལྟར་སྡོམ་པ་མ་ཡིན་པས་ལྷ་རྣམས་ཀྱི་བར་
[87a.7]ཆད་བྱེད་པར་འགྱུར་ན། འདི་ན་ལས་དང་འབྲས་བུའི་ས་པའི་འཇིག་རྟེན་འདིར་ཚུལ་ཁྲིམས་རྣམ་པ་བདུན་པོ་རྣམས་ཀྱིས་ཉེ་བར་བསྐྱེད་པའི་བདེ་བ་གང་ཡིན་པ་དེ་མཐོ་རིས་འདིར་བག་མེད་པར་གནས་པས་ཟད་པར་བྱེད་དོ། །དེ་དག་རྣམས་ཀྱི་དེ་ཟད་པ་དང་སླར་ཡང་མི་འབྱུང་སྟེ། ཇི་
[87b]
[87b.1]ལྟར་མར་མེའི་སྣུམ་དང་སྡོང་བུ་ཟད་པས་འོད་ཟེར་ཟད་པར་འགྱུར་རོ། །དེ་བཞིན་དུ་ཇི་ལྟར་སྡོམ་པ་མེད་པ་འཇིག་རྟེན་ལས་འདས་པའི་ལམ་གྱི་བར་ཆད་བྱེད་པར་འགྱུར་ན་འདི་ལྟ་སྟེ། ཚུལ་ཁྲིམས་ལ་སྤྱད་པའི་སྐྱེས་བུ་རྣམས་ནི་མཐོ་རིས་སུ་སྐྱེ་བར་འགྱུར་རོ། །དེར་སྐྱེས་པ་ན་
[87b.2]འདི་ལྟར་སེམས་པར་བྱེད་དེ། ཇི་ལྟར་བདག་མི་རྣམས་སུ་སྡོམ་པ་རྣམ་པ་བདུན་གྱིས་འདིར་སྐྱེས་པ་ལྷ་རྣམས་དང་མཉམ་པའི་ནང་དུ་སྐྱེས་པར་གྱུར་ཏོ། །དེ་ལ་ལྷ་དེ་ནི་སྡོམ་པ་གང་ལ་རྩེ་གཅིག་ཏུ་སྤྱོད་པར་བྱེད་དེ། ལས་དང་འབྲས་བུ་རྣམས་མཐོང་བ་དང་སྟོན་པར་ཡང་བྱེད་དོ། །
[87b.3]ཇི་ལྟར་འདིར་སྐྱེས་པ་ཐམས་ཅད་ནི་སྡོམ་པ་ལས་རབ་ཏུ་བྱུང་ངོ་ཞེས་བྱ་བ་སྟེ། དེ་རྩབ་ཧྲལ་ཅན་དུ་གྱུར་པའི་ཡིད་དང་ཡུལ་རྣམས་དགའ་བར་གྱུར་པས་ཀྱང་ཕྲོགས་པའི་བློས་ཐོས་པར་མི་འགྱུར་རོ། །རབ་ཏུ་སྒྲུབ་པར་མི་བྱེད་དོ། །སྡོམ་པ་ལ་དད་པ་སྐྱེ་བ་མ་ཡིན། ལས་དང་འབྲས་
[87b.4]བུའི་རྣམ་པར་སྨིན་པ་རྣམས་ལའང་སྟེ། ཡུལ་རྣམས་ལ་རྒོད་པ་དང་ལྡན་པའི་བློར་གྱུར་པས་དེས་སྡོམ་པ་དེ་དག་རྣམས་ཉེ་བར་འཇོམས་པ་དང་། ཆོས་རྣམས་ལ་ཡང་སྤྱོད་པར་མི་འགྱུར་རོ། །དེ་དགེ་བ་ལས་ཉམས་པས་ངེས་པར་ལྟུང་སྟེ། རྣམ་པ་དེ་ལྟ་བུའི་ངང་ཚུལ་གྱིས་མཐོ་
[87b.5]རིས་སུ་སྐྱེ་བར་མི་འགྱུར་རོ། །འཇིག་རྟེན་པ་དང་འཇིག་རྟེན་ལས་འདས་པ་ཡང་མ་ཡིན་ནོ། །དེ་ལྟར་ཆོས་གསུམ་པ་སྡོམ་པ་མེད་པ་ཞེས་བྱ་བ་བར་ཆད་བྱེད་པར་འགྱུར་བ་ཡིན་ནོ། །དེ་ལ་ལྷ་རྣམས་ཀྱི་ཆོས་བཞི་པ་གང་དག་གིས་ལྷ་དང་མི་རྣམས་ཀྱི་བར་ཆད་བྱེད་པར་འགྱུར་ན་འདི་
[87b.6]ལྟ་སྟེ། ལེ་ལོའོ། །ལེ་ལོ་ལ་མངོན་པར་དགའ་བ་རྣམས་ཀྱང་དེ་ཁོ་ན་བཞིན་དུ་མི་རྣམས་ལ་ཐམས་ཅད་དང་། རྣམ་པ་ཐམས་ཅད་འཇིག་རྟེན་པའི་ཆོས་ཐམས་ཅད་མི་འབྱུང་ངོ་། །ལེ་ལོ་ལ་དགའ་བ་དེ་ཆོས་བདུན་དང་ཡོངས་སུ་འབྲལ་ཏེ། བདུན་གང་ཞེ་ན། ཇི་ལྟར་ཀུན་ནས་ང་
[87b.7]རྒྱལ་བས་ལེ་ལོས་བརྩོན་འགྲུས་མི་རྩོམ་མོ། །གང་དབང་བྱེད་པ་དང་མི་ལྡན་པས་ཡོངས་སུ་ཉམས་སོ། །ཀུན་ནས་ང་རྒྱལ་བ་ལས་ཀྱང་ཡོངས་སུ་ཉམས་པར་འགྱུར་རོ། །ལོངས་སྤྱོད་རྣམས་ལས་ཡོངས་སུ་ཉམས་པར་འགྱུར་རོ། །ཡུལ་ཤེས་པ་ལས་ཡོངས་སུ་ཉམས་པར་
[88a]
[88a.1]འགྱུར་རོ། །འཇིག་རྟེན་པའི་ཐམས་ཅད་ལས་དེ་ཉམས་པར་འགྱུར་རོ། །སྐྱེས་བུ་དམ་པ་ལ་བསྟེན་པ་དང་འཇིག་རྟེན་པའི་གཏམ་དང་འབྲེལ་བ་ལས་ཀྱང་ཡོངས་སུ་ཉམས་སོ། །དེ་འཇིག་རྟེན་པའི་དོན་ཐམས་ཅད་ལས་ཡོངས་སུ་ཉམས་པས་ཀུན་ཏུ་རྨོངས་
[88a.2]པར་འགྱུར་རོ། །དོན་ལྷག་མ་དུ་མ་ཆུད་ཟོས་པར་འགྱུར་རོ། །དེ་ལྟར་མི་རྣམས་ཀྱི་འཇིག་རྟེན་པའི་དོན་ཐམས་ཅད་ཀྱི་བར་དུ་གཅོད་པར་འགྱུར་རོ། །ལེ་ལོ་ཇི་ལྟར་མི་རྣམས་ཀྱི་འཇིག་རྟེན་ལས་འདས་པའི་ཆོས་རྣམས་ཀྱི་བར་ཆད་བྱེད་པར་འགྱུར་ན། འདི་ན་ལེ་ལོས་ལེ་ལོར་གྱུར་
[88a.3]པའི་སྐྱེས་བུ་རྣམས་ནི་ཤ་ཤིས་ཁྱིམ་གྱི་ལས་ཀྱིས་འཇིགས་པས་རབ་ཏུ་འབྱུང་སྟེ། ཇི་ལྟར་བདག་རབ་ཏུ་བྱུང་ལ་རབ་ཏུ་མང་བའི་གནས་མལ་དང་། ནད་ཀྱི་རྐྱེན་གྱི་ཡོ་བྱད་རྣམས་ལ་ལོངས་སྤྱོད་པར་བྱའོ། །བདག་ནུབ་མོ་ཡང་ལས་བྱ་མི་དགོས་ལ་ཉིན་མོ་ཡང་མ་ཡིན་ཏེ། སྒྱུ་སྙོམ་
[88a.4]དེས་རབ་ཏུ་འབྱུང་ངོ་། །རབ་ཏུ་བྱུང་བ་དེ་དམ་པར་བྱས་ཏེ་གསོལ་བ་འདེབས་པར་མི་བྱེད། དོན་དང་བྱ་བ་མི་བྱེད། བསམ་གཏན་ལ་མངོན་པར་བརྩོན་པའི་རང་བཞིན་ཅན་མ་ཡིན་ནོ། །མཐར་ཐུག་པ་ཉིད་ནི་མ་ཡིན་གྱི་ལེ་ལོའི་སྐྱོན་གྱིས་ཉམས་སྨད་པ་ཡིན་ནོ། །གང་གི་ཚེ་བརྒྱ་ལ་
[88a.5]རབ་ཏུ་མང་བའི་རྙེད་པ་དང་བཀུར་སྟི་ལ་ཉེ་བར་ལོངས་སྤྱོད་དོ། །ཚུལ་ཁྲིམས་དང་ཤེས་རབ་ལ་མངོན་པར་དགའ་བར་མི་འགྱུར་རོ། །བློ་དམན་པ་དེ་སྐྱོན་དེས་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བར་སྐྱེའོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་
[88a.6]ཚིགས་སུ་བཅད་པ་གསུངས་པ། ཇི་ལྟར། ལེ་ལོ་ལས་ནི་སྐལ་བ་ཆུང་། །གཏི་མུག་གིས་ནི་བཅོམ་པའི་སེམས། །སྐྱེ་བོ་སྙོམ་ལས་ཅན་ཐམས་ཅད། །ཤིས་པའི་སྐྱེ་བ་ཡོད་མ་ཡིན། །སྒྱུ་སྙོམ་སྡིག་པ་ཅན་གྱི་ཆོས། །རྨུགས་དང་གཉིད་ཀྱང་དེ་བཞིན་ཏེ། །ཐར་པའི་སྒོ་ནི་རྣམ་
[88a.7]འཇོམས་པར། །འགྱུར་བ་འདི་ནི་འབྲས་བུ་ཆེ། །ཁྲེལ་མེད་ངོ་ཚ་མེད་པ་དང་། །སྡིག་པའི་གྲོགས་དང་རྒོད་པ་ནི། །སྡུག་བསྔལ་གྱི་ནི་རྒྱུ་དེ་དག །དེ་ལ་ཆགས་མེད་མཁས་པ་ཡིན། །ལོག་པའི་ང་རྒྱལ་མངོན་ང་རྒྱལ། །ང་སྙམ་ང་རྒྱལ་ང་ཐམས་ཅད། །སྡུག་བསྔལ་གྱི་ནི་ལྗོན་
[88b]
[88b.1]ཤིང་རྒྱུ། །དེ་དག་རྟག་ཏུ་ཡོངས་སུ་སྤོངས། །ལེ་ལོ་ཡི་ནི་དབང་གྱུར་ནས། །ལྷ་ཡི་འགྲོ་གང་དམྱལ་བར་རྩོམ། །དབུགས་རྒྱུ་ཡང་ནི་ཤི་བ་ཡིན། །དེ་དག་གསོན་དོན་ཡང་འབྲས་མེད། །ལེ་ལོས་ཉེ་བར་བཅོམ་པའི་མི། །གསོན་པ་ན་ཡང་གསོན་པ་མིན། །རོ་ལས་ཀྱང་ནི་ལྷག་དེ་
[88b.2]དག །འདི་ནི་སྒྱུ་སྙོམ་ཡིན་པར་ཤེས། །ལེ་ལོའི་འདམ་དུ་བྱིང་བ་གང་། །དེ་ནི་སྡུག་བསྔལ་རྒྱ་མཚོར་བྱིང་། །གང་ལ་བརྩོན་འགྲུས་བརྩམས་ཡོད་པ། །སྲིད་པའི་རྒྱ་མཚོ་ལས་དེ་རྒལ། །ལེ་ལོ་བརྩོན་འགྲུས་དམན་པ་གང་། །ཟས་ལ་རྟག་ཏུ་དགའ་བ་ཕྱུགས། །དེ་ནི་གསོན་
[88b.3]ཡང་ཤི་བ་ཡིན། །ཤི་ནས་ཀྱང་ནི་དམྱལ་བར་འགྲོ། །མི་གང་སྡུག་བསྔལ་སྐལ་ལྡན་པའི། །མི་དེ་ཕྱུགས་དང་མཚུངས་པ་ཡིན། །གཞན་གྱི་གོང་བུ་ཟ་བའི་ལྷ། །དེ་ཡི་རྒྱུ་ནི་ལེ་ལོ་ཡིན། །ཕལ་ཆེར་ལེ་ལོ་ཅན་རྣམས་ནི། །གཞན་གྱི་བུ་མོས་ཉེ་བར་འཚོ། །རོ་ལ་ལྷག་པར་
[88b.4]ཆགས་པ་དང་། །འཁྲིག་པ་ལ་ཡང་རྟག་ཏུ་དགའ། །དེ་ནི་དེ་ཉིད་དཔྱོད་བྲལ་ནས། །ཟས་འབའ་ཞིག་ལ་ཆེད་དུ་བྱེད། །འཆི་བའི་དུས་ནི་བྱུང་བ་ན། །རང་གི་སེམས་ནི་སྲེག་པར་བྱེད། །ཇི་སྲིད་ཚ་གྲང་ལྷན་ཅིག་དང་། །དེ་བཞིན་བཀྲེས་སྐོམ་ལྷན་ཅིག་ཏུ། །དེ་སྲིད་ལུས་
[88b.5]ཀྱིས་བྱ་བ་གྱིས། །གང་ཕྱིར་རྟག་ཏུ་མཚུངས་གྱུར་པ། །ལེ་ལོའི་བློ་ནི་བྱ་མིན་ཏེ། །ལེ་ལོ་སྙོམ་པའི་བདག་ཉིད་ཅན། །རྟག་ཏུ་འཁོར་བར་དེ་ལུས་གནས། །སྡུག་བསྔལ་ལས་ཀྱང་ལེགས་གྲོལ་མིན། །བརྒྱ་ཡི་ནང་ན་ཁ་ཉེན་ཞིང་། །ལེ་ལོ་ཅན་དེ་འཇིག་རྟེན་འབྲེང་། །ཐ་
[88b.6]མར་ཡང་ནི་ཅོ་འབྲུར་འགྱུར། །ལེགས་པའི་བློ་ཡང་ཡོད་མ་ཡིན། །སྐྱོན་ནི་དེ་དག་རྣམས་དང་ཡང་། །གཞན་རྣམས་དང་ཡང་ཡང་དག་ལྡན། །འཇིག་རྟེན་འདས་པའི་ལམ་ལས་ནི། །ཕྱི་རོལ་ཉིད་དང་བྲལ་བ་ཡིན། །ལེ་ལོ་ཅན་གྱི་སྐྱེས་བུ་ནི། །འཇིག་རྟེན་
[88b.7]འདས་ལས་ཡོངས་ཉམས་འགྱུར། །ལྷ་རྣམས་ཇི་ལྟར་ན་འཇིག་རྟེན་པ་དང་འཇིག་རྟེན་ལས་འདས་པའི་ཆོས་འདུལ་བ་ལས་ཉམས་པར་འགྱུར་ཞིང་། ཇི་ལྟར་ལྷ་རྣམས་ཀྱི་བར་ཆད་དུ་འགྱུར་ན་འདི་ན་ལེ་ལོ་ཅན་འཇིག་རྟེན་པའི་ལམ་གྱིས་གལ་ཏེ་ན་ལན་གྲངས་གཞན་ལ་མྱོང་
[89a]
[89a.1]བར་འགྱུར་བའི་ལས་ཀྱིས་སམ། གལ་ཏེ་ལེགས་པར་བྱས་པ་རྣམས་ལ་དམིགས་པར་གྱུར་པས་སམ། གལ་ཏེ་དེ་ལྟར་སྐྱེས་པར་གྱུར་ལ་དེ་ལེ་ལོ་དེ་ཉིད་ཀྱིས་ཉེ་བར་བཅོམ་པས་ཐམས་ཅད་དུ་འདོད་པའི་སྒྲ་དང་། རོ་དང་། རེག་བྱ་དང་། གཟུགས་དང་། དྲི་
[89a.2]རྣམས་ལ་ཡང་ཀུན་དགའ་བར་མི་འགྱུར་རོ། །སྐྱེད་མོས་ཚལ་དགའ་བར་གྱུར་པ་རྣམས་དང་། རྒྱུག་པ་དང་སྙོང་བའི་རང་བཞིན་ཅན་དུ་མི་འགྱུར་རོ། །གླུའི་སྒྲའི་རང་བཞིན་ལ་མི་དགའོ། །གླུ་ལེན་པར་མི་བྱེད་དོ། །ནམ་མཁའི་དཀྱིལ་དུ་འཕགས་པར་མི་བྱེད་དོ། །རིའི་རྩེ་མོ་
[89a.3]ནས་རིའི་རྩེ་མོར་མི་འགྲོའོ། །རླབས་ཀྱི་ཕྲེང་བ་ནས་རླབས་ཀྱི་ཕྲེང་བ་རྣམས་ལ་བྱའི་རྒྱབ་ཏུ་ཞོན་ནས་རྩེ་བར་མི་བྱེད་དོ། །བདེ་བ་དེ་ཉིད་ཀྱིས་ཉེ་བར་བཅོམ་པ་དེའི་དྲུང་དུ་ཡང་འཐབ་བྲལ་གྱི་བདག་པོ་འགྲོ་བར་འགྱུར་ལ། དེས་ཡུལ་ཐམས་ཅད་ལས་ཀྱང་ལེགས་པར་སྦྱོར་བར་
[89a.4]མི་བྱེད་དོ། །དེ་ལ་ཡུལ་དེ་དག་ཐམས་ཅད་དགྲའི་ཚོགས་སུ་གྱུར་པའི་ལེ་ལོ་འཇིག་རྟེན་པ་རྣམས་ཡིན་ནོ། །ཇི་ལྟར་འཇིག་རྟེན་ལས་འདས་པའི་ལམ་གྱི་བར་ཆད་ཡིན་ན། ལེ་ལོ་ཅན་རྣམས་འདི་ན་ལྷ་གཞན་གང་དག་དམ་པའི་ཆོས་ཉན་པའི་རང་བཞིན་ཅན་དུ་གྱུར་པ་རྣམས་
[89a.5]དང་། དེ་དམ་པའི་ཆོས་ལ་དགའ་བར་གྱུར་པ་རྣམས་ལ་ཡང་དེ་དག་ལེགས་པར་སྟེན་པར་མི་བྱེད་དོ། །དེ་དམ་པའི་ཆོས་ལ་ཁ་ཕྱིར་ཕྱོགས་པར་འགྱུར་རོ། །དེས་མ་ཐོས་པའི་ཆོས་རྣམས་མི་ཉན་ནོ། །ཐོས་པ་རྣམས་ཀྱང་འཛིན་པར་མི་བྱེད་དོ། །གོམས་པར་ཡང་མི་བྱེད་
[89a.6]དོ། །བླ་མ་ལ་ཉེ་བར་སྟེན་པར་མི་བྱེད་དོ། །ཤེས་པ་དང་རྣམ་པར་ཤེས་པ་དང་ལྡན་པའི་རང་བཞིན་ཅན་མ་ཡིན་ནོ། །དེ་དམ་པའི་ཆོས་ལས་ཕྱི་རོལ་ཏུ་གྱུར་པ་དགེ་བ་ཐམས་ཅད་དང་རྣམ་པར་བྲལ་བ། འཁོར་བ་ན་རྟག་ཏུ་ཡང་འཁོར་བར་གྱུར་པ་སྟེ། རྟག་ཏུ་ཡང་སྡུག་བསྔལ་གྱི་སྐལ་
[89a.7]བ་ཅན་དུ་འགྱུར་རོ། །དེ་ཅིའི་ཕྱིར་ཞེ་ན། ཡང་དག་པའི་ལམ་དང་བྲལ་བའི་ཕྱིར་ན་མི་རྟོགས་ཤིང་ཡོངས་སུ་མི་འགྲོལ་ལོ། །དེ་ལེ་ལོས་ཉེ་བར་ཉམས་པས་དམྱལ་བ་དང་། ཡི་དགས་དང་། དུད་འགྲོ་དང་། མི་རྣམས་སུ་སྐྱེ་བར་འགྱུར་རོ། །དེ་རྒ་བ་དང་འཆི་བའི་ཁོག་ཙེས་
[89b]
[89b.1]བཅིངས་པས་ཤིན་ཏུ་སྡུག་བསྔལ་བས་ཡོངས་སུ་འཁྱམ་མོ། །དེ་ལ་ལེ་ལོ་གཅིག་པོ་དེ་ཉིད་ཀྱིས་དོན་མ་ཡིན་པར་བྱེད་པ་ངན་འགྲོ་ཐམས་ཅད་ཀྱི་རྩ་བ་འཁོར་བ་ཐམས་ཅད་ཀྱི་ས་བོན་དུ་གྱུར་པ་རབ་ཏུ་འབྱུང་བ་ཡིན་ནོ། །དེའི་ཕྱིར་ན་གང་དག་འཁོར་བ་ལས་ལྡོག་པར་འདོད་པ་དེས་རབ་ཏུ་
[89b.2]བརྩོན་པས་ལེ་ལོ་ཡོངས་སུ་སྤང་བར་གྱིས་དང་། དེའི་རྩ་བ་ལས་གྱུར་པ་མ་ཡིན་པའི་རི་རྒལ་བར་མི་ནུས་སོ། །སྐྱོན་གཅིག་གིས་གོས་པས་སྡུག་བསྔལ་གྱི་རྒྱ་མཚོ་ལས་རྒལ་བར་ཡང་མི་ནུས་སོ། །གཞན་ཡང་སྐྱོན་བཞི་པ་ལས་ཤིན་ཏུ་འདས་ནས་གཞན་ཆོས་ལྔ་པ་ལྷ་དང་མི་
[89b.3]རྣམས་ཀྱི་བར་དུ་གཅོད་པར་འགྱུར་བ་རྣམས་གང་ཞེ་ན། འཇིག་རྟེན་པ་དང་འཇིག་རྟེན་ལས་འདས་པའི་ལམ་ནི་འདི་ལྟ་སྟེ། མི་བཟད་པའི་འདོད་པ་ནི་ལྷ་དང་མི་རྣམས་ཀྱི་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་ཀྱི་བར་དུ་གཅོད་པར་བྱེད་པར་འགྱུར་རོ། །ཇི་ལྟར་
[89b.4]ལྷ་དང་མི་རྣམས་ཀྱི་འཇིག་རྟེན་པའི་ལམ་ལ་རྣམ་པར་སྨད་པར་བྱ་བ་མི་བཟད་པའི་འདོད་པ་ཡིན་ན་འདི་ལྟ་སྟེ། ཁྱིམ་ལ་གནས་ནས་སྐྱེས་བུ་འདོད་པས་ཟིལ་གྱིས་གནོན་པར་འགྱུར་ཏེ། དེ་ནི་ཆོས་ལ་ངེས་པར་མི་དགའ་བ། རྟག་ཏུ་ཡང་ནོར་ལ་ཆེད་ཆེར་བྱེད་པ་ཡིན་ཏེ། གཞི་དེས་
[89b.5]ཉིན་མཚན་མེད་པར་ཡང་ནོར་རྣམས་ཀྱི་སྲེད་པ་སྙིང་ལ་འཇུག་པར་བྱེད་དོ། །དེ་ཇི་ལྟ་ཇི་ལྟར་རྫས་རྣམས་འབྱུང་བ་དེ་ལྟ་དེ་ལྟར་ཕྱིར་ཞིང་ཡུལ་གཞན་རྣམས་འདོད་པ་སྙིང་ལ་འཇུག་གོ། །དེ་ནི་འདི་ལྟར་འགྱུར་ཏེ། བདག་གིས་སྒྱུས་ཉེ་བར་འཚོ་བའི་རྣམ་གྲངས་གང་གིས་གཞན་བསླུ་
[89b.6]བར་བྱ་ཞེས་ཏེ། རྟག་ཏུ་ཡང་གྱ་གྱུའི་དཔྱད་ར་བར་འགྱུར་རོ། །དེས་གཞན་རྣམས་ལ་ཡང་དེ་བཞིན་དུ་ཡུལ་དེ་དག་ལ་འདོད་པ་སྐྱེད་པར་བྱེད་དོ། །གཡོ་སྒྱུ་རྣམས་ཉེ་བར་སྟེན་ཏོ། །ཆོས་མ་ཡིན་པ་ཕལ་པོ་ཆེས་གནས་པར་འགྱུར་བའི་ལས་ཀྱི་བྱ་བ་རྣམས་ལ་འཇུག་པར་བྱེད་དོ། །
[89b.7]དེ་དག་དེ་བཞིན་དུ་བརྣབ་སེམས་མང་བར་འགྱུར་རོ། །ཇི་ལྟར་གང་དག་གཞན་གྱི་རྫས་ཡིན་པ་དེ་རྣམས་ངའི་ཡིན་པར་གྱུར་ན་ཞེས་དེས་དེ་ལྟར་ཡིད་ཀྱིས་བསམས་ནས་ཀྱང་གཞན་རྣམས་ལ་ཡང་དེ་བཞིན་དུ་དགའ་བར་བྱས་ནས་དེས་གཞན་རྣམས་དང་ཡང་ལྷན་ཅིག་ཏུ་གཡོ་སྒྱུ་
[90a]
[90a.1]བྱས་པས་གཞན་རྣམས་སླུ་བར་བྱེད་དོ། །བསླུས་ནས་ཀྱང་རབ་ཏུ་དགའ་བར་འགྱུར་རོ། །ཇི་ལྟ་བུའི་ལེགས་པ་ཅིག་བདག་གིས་བྱ་སྟེ། ཡུལ་དེའི་ཉོ་ཚོང་གིས་གཡོ་ཟོལ་དང་ལྡན་པས་གཞན་རྣམས་ཀྱང་བསླུས་ནས་ནོར་ཕྲོགས་པས་བདག་ལ་འདི་
[90a.2]སྙེད་ཅིག་འཕེལ་བ་ཞེས་དེ་ལྟར་དེ་རོ་མྱོང་བར་བྱེད་དོ། །སྒོམ་པར་བྱེད་དོ། །ལན་མང་དུ་བྱེད་དོ། །གཞན་རྣམས་ཀྱང་དེས་སྡུག་བསྔལ་བར་བྱེད་པར་འགྱུར་རོ། །འདོད་པ་མི་བཟད་པས་ཟིལ་གྱིས་མནན་ནས་དེ་ཡུལ་ལྗོངས་རྣམས་འཇོམས་པར་བྱེད་པར་འགྱུར་རོ། །གྲོང་ཁྱེར་
[90a.3]རྣམས་དང་ཡུལ་ལྗོངས་རྣམས་ཕུང་བར་བྱེད་པ་པོར་འགྱུར་རོ། །སྐྱེ་བོ་ཐམས་ཅད་ཀྱིས་ཡོངས་སུ་སྤངས་པ་པོར་འགྱུར་རོ། །དེ་བཟང་པོ་རྣམས་ཐམས་ཅད་ཀྱིས་རྣམ་པར་གཤེས་པ་དང་ཡོངས་སུ་སྤངས་པར་ཡང་འགྱུར་ཏེ། ཡུལ་གྱི་ཚེར་མ། གྲོང་གི་ཚེར་མ། གྲོང་ཁྱེར་གྱི་
[90a.4]ཚེར་མ། ཡུལ་འཇོམས་པ་པོ་དང་། གྲོང་འཇོམས་པ་པོ་དང་། ཁྱིམ་འཇོམས་པ་པོ་དང་། རིགས་འཇོམས་པ་པོ་དང་ཡང་རྟག་ཏུ་ཡང་དག་པར་ལྡན་པ་གཞན་རྣམས་ལ་གནོད་པར་བྱེད་པ་པོ་ལུས་ཞིག་པ་དང་། ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་
[90a.5]ལྟར་འཇིག་རྟེན་པའི་ཡུལ་རྣམས་ལ་འདོད་པ་དང་ལྡན་པས་ནི་མི་རྣམས་ཀྱི་བར་དུ་གཅོད་པར་གྱུར་ཏོ། །འདོད་པ་མི་བཟད་པ་གོམས་པར་བྱས་པ་ནི་སླར་ཡང་རབ་ཏུ་འཕེལ་བར་འགྱུར་ཏེ། ཇི་ལྟར་མེ་རྣམས་ལ་ཤིང་བསྣན་པ་དེ་ལྟ་དེ་ལྟར་རྣམ་པར་འཕེལ་ལོ། །དེ་ཁོ་ན་བཞིན་མི་བཟད་
[90a.6]པའི་འདོད་པ་ཇི་ལྟ་ཇི་ལྟར་རྫས་རྣམས་རྙེད་པ་དེ་ལྟ་དེ་ལྟར་ཕྱིར་ཞིང་རབ་ཏུ་འཕེལ་ཏེ། བརྣབ་སེམས་པར་གྱུར་པ་དང་ལྷན་ཅིག་ཏུ་སྤྱོད་པའི་ཕྱིར་རོ། །དེའི་ཕྱིར་ན་སྐྱེས་བུ་ཆོས་བྱེད་པ་རྣམས་ཀྱིས་རབ་ཏུ་བརྩོན་པས་ཀྱང་འདོད་པ་མི་བཟད་པ་རྣམས་རབ་ཏུ་གཞོམ་པར་བྱའོ། །རྒྱུ་གང་
[90a.7]གིས་འདོད་པ་འདི་དྲི་མ་རྣམས་ཀྱི་མཆོག་ཡིན་པ་ནི་འདི་ལྟ་སྟེ། ནོར་སྐྱེད་པའི་དྲི་མ་རྣམས་སོ། །དྲི་མ་དེ་དག་གིས་ཉེ་བར་བཅོམ་པའི་སྐྱེས་བུ་རྣམས་ཀྱང་དམྱལ་བར་ཉེ་བར་རྒྱུག་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་གསུངས་པ། 
[90b]
[90b.1]ཇི་ལྟར། གཡོ་སྐྱེད་པ་ཡི་ཉོ་ཚོང་གིས། །གང་ཞིག་གཞན་གྱི་ནོར་འཕྲོག་པ། །དེ་ནི་བརྣབ་སེམས་མང་འགྱུར་ནས། །རྟག་ཏུ་གནོད་པ་བྱ་བར་སེམས། །ཉིན་མཚན་མེད་པར་དེ་དག་གིས། །སྙིང་ནི་བདེ་བར་གནས་མ་ཡིན། །ཡིད་ནི་འདོད་པའི་དབང་གྱུར་ནས། །གཞན་གྱི་ནོར་
[90b.2]ལ་འདོད་བྱེད་པ། །མི་བཟད་རྣམས་ཀྱི་རང་བཞིན་ནི། །དེ་དག་མེ་དང་འགྲོགས་པར་རུང་། །མི་རྣམས་ཐམས་ཅད་རྣམ་འཇིགས་པ། །མི་བཟད་དུག་ཅན་སྦྲུལ་བཞིན་ནོ། །འདོད་གང་མི་བཟད་པ་འདི་ཡིས། །དབང་དུ་བསྡུས་པའི་མི་རྣམས་ནི། །དེ་ཤི་ནས་ནི་དམྱལ་བར་
[90b.3]འགྲོ། །ཡི་དགས་སྐྱེ་གནས་དེ་བཞིན་ཏེ། །དེ་ལས་ཀྱང་ནི་རྣམ་གྲོལ་ནས། །དམྱལ་བའི་མེས་ནི་ཀུན་གང་བར། །སྐྱེ་བ་ལྔ་བརྒྱ་རྣམས་སུ་ནི། །གཞན་གྱི་འདོད་པ་དེར་འགྲོའོ། །ཉི་མ་རྒྱ་ཆེའི་བཞིན་རྣམས་ནི། །རྟག་ཏུ་སྡུག་བསྔལ་སྐལ་ལྡན་ཡིན། །སེམས་ནི་འདོད་པས་
[90b.4]ཉེར་བཅོམ་པར། །མི་རྣམས་ཐམས་ཅད་གྱུར་པ་ཡིན། །རྒྱུད་གང་འདོད་པ་རབ་སྤངས་པ། །རྟག་ཏུ་ཡེ་ཤེས་ལ་དགའ་བ། །རྫུ་འཕྲུལ་དང་ལྡན་རྟག་ཏུ་ཞི། །དེ་ནི་འགྲོ་བའི་མཆོག་ཏུ་འགྲོ། །མི་བཟད་སྦྲུལ་གྱི་བཞིན་འདྲ་བ། །ངེས་པར་སྙིང་ལ་འདོད་པས་གང་། །འདོད་
[90b.5]པ་མཐོང་བ་དུག་ཅན་སྦྲུལ། །ལོག་པར་ལྟུང་ལ་རྟག་ཏུ་གནས། །འདོད་པ་རྟག་ཏུ་བྱས་གྱུར་ན། །དེ་དག་ཡང་དང་ཡང་དུ་འཕེལ། །ཤིང་སྐམ་དང་ནི་ལེགས་ཕྲད་ནས། །མེ་ནི་རབ་ཏུ་འཕེལ་བ་ལྟར། །སྐྱེས་བུ་ནོར་གྱིས་སྲེད་གདུངས་པ། །ནོར་སྐྱེད་པ་ལ་ཆེད་ཆེར་བྱེད། །ངེས་
[90b.6]པར་འཆི་བའི་དུས་བྱུང་ན། །དབང་བྱར་མེད་པར་ནོར་རྣམས་གཏོང་། །གང་ཕྱིར་དེ་འབྱུང་གཞོམ་པ་ནི། །འཕེལ་བར་འགྱུར་བས་རྣམ་པར་འཇིག །གང་ཕྱིར་འདོད་དེས་བདག་བཅིངས་པས། །མི་ནི་དམྱལ་བར་ཁྲིད་པ་ཡིན། །ནོར་དེ་གཞན་གྱི་ཟ་བ་ཡིན། །དེ་ནི་སྡིག་གིས་
[90b.7]གོས་པ་ཡིན། །དོན་མིན་དོན་གྱི་གཟུགས་ཀྱིས་དང་། །བདེ་བའི་གཟུགས་ཀྱིས་བདེ་མིན་ཡང་། །དགྲ་བོ་གྲོགས་པོའི་གཟུགས་ཀྱིས་ཀྱང་། །འདོད་པ་སྙིང་ལ་འཇུག་པ་ཡིན། །འདོད་གོམས་མ་བྱེད་ཤེས་རབ་ཅན། །འདོད་པའི་མེ་ཡིས་རྟག་ཏུ་སྲེག །དེ་ཡིས་སྐྱེས་བུ་རབ་
[91a]
[91a.1]བསྲེགས་པས། །ཕྱི་ནས་དམྱལ་བར་འགྲོ་བ་ཡིན། །འདོད་པ་མཚུངས་པ་གང་ཕྱིར་འདི། །མི་རྟག་རི་ཡི་འཇིག་པ་ཡིན། །བློ་གྲོས་ངན་པས་སྡིག་བྱས་པ། །དེ་དག་དོན་ནི་ག་ལ་ཡོད། །དེ་ལྟར་འདོད་པ་མི་བཟད་པ་རྣམ་པ་ཐམས་ཅད་དུ་དོན་མ་ཡིན་ཞིང་དགོས་
[91a.2]པ་རྣམས་མི་སྒྲུབ་པའོ། །དེ་ལྟར་འཇིག་རྟེན་པའི་མི་བཟད་པའི་འདོད་པ་རྣམས་ཀྱིས་མི་རྣམས་ལ་བར་དུ་གཅོད་པར་འགྱུར་ཏེ། མི་བཟད་པའི་འདོད་པ་གོམས་པར་བྱས་པའི་ཕྱིར་རོ། །གཞན་ཡང་རབ་ཏུ་འཕེལ་བ་ཉིད་དེ། ཇི་ལྟར་མེ་ཤིང་དང་ཕྲད་པ་དེ་ལྟ་དེ་ལྟར་རྣམ་པར་
[91a.3]འཕེལ་བ་ཡིན་ལ་དེ་ཁོ་ན་བཞིན་དུ་འདོད་པ་མི་བཟད་པ་ཇི་ལྟ་ཇི་ལྟར་ནོར་རྣམས་རྙེད་པ་དེ་ལྟ་དེ་ལྟར་ཕྱིར་ཞིང་རབ་ཏུ་འཕེལ་ཏེ། བརྣབ་སེམས་དང་ཡང་ལྷན་ཅིག་ཏུ་སྤྱོད་པར་འགྱུར་བས་ན་དེའི་ཕྱིར་ན་སྐྱེས་བུ་ཆོས་བྱེད་པ་རྣམས་ཀྱི་རབ་ཏུ་བརྩོན་པ་དུ་མས་ཀྱང་མི་བཟད་པའི་
[91a.4]འདོད་པ་རྣམས་རབ་ཏུ་གཞོམ་པར་བྱའོ། །ལྷ་དག་འདི་ན་སྐྱེས་བུ་གང་ཞིག་སྦྱིན་པ་ལ་མངོན་པར་དགའ་བས་ཚོང་པར་གྱུར་ཏེ། དེ་དག་དགེ་སྦྱོང་དང་བྲམ་ཟེ་རྣམས་ལ་རིན་ཆུང་དུན་གྱིས་ཟས་དང་སྐོམ་དག་བླངས་ནས། སྦྱིན་པའི་སྙད་ཀྱི་ཚོང་གིས་ཡིད་རབ་ཏུ་དྲང་བས་
[91a.5]ཚོང་བྱེད་དོ། །ཡོན་ཏན་གྱི་ཁྱད་པར་གྱི་གང་གིས་རིན་ཐང་མེད་པ་འཚོང་ངོ་། །དེ་ཡང་བཞི་ལོག་གམ་བརྒྱད་ལོག་ཏུ་བྱེད་དོ། །སྔར་ལས་ལྷག་པར་བཅུ་ལོག་ཏུ་ཡང་བྱེད་དེ། འདི་ནི་འདོད་པ་མི་བཟད་པ་སྨད་པར་བྱ་བ་རྣམས་ལས་གཅིག་ཡིན་ནོ། །གཞན་
[91a.6]ཡང་མི་བཟད་པའི་འདོད་པ་ནི་འདི་ལྟ་སྟེ། ཆོས་སྨྲ་བ་པོ་རྣམས་ཀྱིས་ཆོས་བསྟན་ནས་རྫས་ལེན་ནོ། །ནོར་དེ་ཡང་དཀོན་མཆོག་གསུམ་ལ་སྔོ་བར་མི་བྱེད་དོ། །གཞན་ཡང་རྣམ་པར་སྨད་པར་བྱ་བའི་འདོད་པ་ནི་གང་དག་ཡེ་ཤེས་ལ་གོམས་པ་བསྐྱེད་པར་གྱུར་ནས་ཀྱང་
[91a.7]རིག་པ་ལྷག་པ་གསུམ་པོ་རྣམས་འཛིན་པར་བྱེད་པ་སྟེ། རབ་ཏུ་བྱུང་བར་གྱུར་ཅིང་རེ་བ་མེད་པ་དང་། ཀུན་ནས་དགའ་བ་མེད་པར་གྱུར་པ་དེ་དག་རྣམས་ཉིད་ཀྱི་འདོད་པ་འདི་ནི་རྣམ་པར་སྨད་པར་བྱ་བ་ཡིན་ནོ། །ཡང་རྣམ་པར་སྨད་པར་བྱ་བའི་འདོད་པ་གཞན་ནི་འདི་ལྟ་སྟེ། གང་ཞིག་
[91b]
[91b.1]རབ་ཏུ་བྱུང་བར་གྱུར་ནས་ཀྱང་། ས་ལས་བྱས་པའམ། བ་སོ་ལས་བྱས་པའམ། ཤིང་ལས་བྱས་པའམ། དངུལ་ལས་བྱས་པའི་བཅོམ་ལྡན་འདས་ཀྱི་སྐུ་གཟུགས་འཚོང་བར་བྱེད་པའོ། །དེ་དག་རྣམས་ཀྱི་འདོད་པ་འདི་ནི་རྣམ་པར་སྨད་པར་བྱ་བའོ། །ནོར་དེ་ཡང་
[91b.2]ཆོས་ལ་སྔོ་བར་མི་བྱེད་དོ། །དེ་ལྟར་མི་རྣམས་ཀྱི་ཡང་འཇིག་རྟེན་ལས་འདས་པའི་ཆོས་རྣམས་ཐོབ་པ་ལ་འདོད་པ་མི་བཟད་པ་རྣམ་པར་སྨད་པར་བྱ་བ་སྐྱུག་བྲོ་བར་གྱུར་པ་རྟག་པར་རྒྱུན་དུ་མཛེས་པར་གྱུར་པ་མ་ཡིན་ནོ། །ཇི་ལྟར་ལྷ་རྣམས་ཀྱི་འདོད་པ་ཡིན་ན་དེ་དག་གི་རྣམ་པ་སྣ་
[91b.3]ཚོགས་པའི་བདེ་བ་རྣམས་ཀྱིས་རྣམ་པར་རྒྱུ་བ་རྣམས་ཡིན་ཏེ། དེ་ཡང་དེ་ལྟར་ཁྱེད་རྣམས་འདོད་པ་མི་བཟད་པ་མངོན་སུམ་ཉིད་དུ་གྱུར་པ་ནི་ཇི་ལྟར་གསེར་དང་། དངུལ་དང་། བཻ་ཌཱུརྱ་དང་། ཨིན་དྲ་ནཱི་ལ་དང་། མ་ཧཱ་ནཱི་ལ་དང་། ཤེལ་གྱི་རང་བཞིན་རྣམས་ཀྱི་རི་གང་དག་ཡིན་པ་དེ་དག་ལ་
[91b.4]རྩེད་མོ་ཉམས་སུ་མྱོང་བར་བྱེད་དོ། །དེ་ལ་རི་གཅིག་ལས་རི་གཞན་རྣམས་ལ་རྩེད་མོ་ལ་འགྲོ་བ་རྣམས་ཕོས་མོས་ཀྱི་ཚོགས་ཀྱིས་ཡོངས་སུ་བསྐོར་བ་དེ་དག་ཐམས་ཅད་ནི་འདོད་པས་བྱས་ཀྱི་གཞན་གྱིས་ནི་མ་བྱས་ལ། ལྷ་ཁྱེད་རྣམས་ཡུལ་གྱི་སྲེད་པ་དང་ལྷན་ཅིག་ཏུ་འདོད་པ་གང་ཡིན་
[91b.5]པ་དེ་དག་གིས་བཅིངས་ནས་རྣམ་པར་ལྷུང་བ་ཡང་རྟོགས་པར་མི་བྱེད་ཅིང་ངན་འགྲོའི་འཇིགས་པ་རྣམས་མ་ཡིན་ལ། མི་འདོད་པ་ཡིད་དུ་མི་འོང་བ་ཡུལ་ལྗོངས་དང་བྲལ་བའི་འཇིགས་པ་ཡང་མེད་པ་དང་། ནད་ཀྱིས་བྱས་པའི་འཆི་བའི་དུས་ཀྱི་སྡུག་བསྔལ་གྱི་འཇིགས་པ་
[91b.6]རྣམས་ཀྱང་རྟོགས་པར་གྱུར་ཏ་རེ། ལྷ་ཁྱེད་རྣམས་ཀྱང་འདོད་པས་ཟིལ་གྱིས་མནན་པའི་ཡིད་དེ་དང་། སྤྱོད་པ་དེ་དག་ཉིད་ཀྱིས་རབ་ཏུ་བཟོད་དཀའ་བའི་རིས་རྣམ་པར་འཇོམས་པར་འགྱུར་རོ། །དེ་ལྟར་ལྷ་དེ་དག་རྣམས་རྣམ་པར་འབྲལ་བ་དང་། ནད་ཀྱི་འཇིགས་པ་ཡང་མེད་པར་
[91b.7]འཆི་འཕོ་བར་གྱུར་པ་ན་ཡང་འདོད་པ་རྣམས་ཀྱིས་ཡིད་མི་ཚིམ་མོ། །དེ་ལྟར་ལྷ་རྣམས་ཀྱིས་འཇིག་རྟེན་པའི་ལམ་ལ་ཡང་མི་བཟོད་པའི་འདོད་པ་རྣམས་ཀྱིས་བར་དུ་གཅོད་པར་བྱེད་པར་འགྱུར་རོ། །ཇི་ལྟར་འཇིག་རྟེན་ལས་འདས་པའི་ལམ་གྱིས་ལྷའི་འཇིག་རྟེན་པ་རྣམས་ཀྱི་བར་ཆད་
[92a]
[92a.1]བྱེད་པར་འགྱུར་ན། འདི་ན་འདོད་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་ལ་རབ་ཏུ་འཇུག་པར་བྱེད་པ་སྤྱོད་པ་དམ་པ་མ་ཡིན་པ་ལ་མངོན་པར་དགའ་བར་འགྱུར་རོ། །འདོད་པ་ཅན་གྱི་ལྷ་རྣམས་ནི་ལྷ་གཞན་འདོད་པ་ཆུང་བར་གྱུར་པ་ཆོས་འདུལ་བ་
[92a.2]ལ་ཕྱིང་བ་པར་རྗེས་སུ་སློབ་པ་རྣམས་ལ་ཐོས་པས་དགའ་བར་བྱས་པའི་ཡིད་ཅན་མ་ཡིན་ནོ། །རྩ་བ་ལ་ཆུ་ལྡུགས་པ་བཞིན་དུ་དགེ་བའི་ཆོས་རྣམས་ཐམས་ཅད་ལ་ཡང་འདི་ལྟ་སྟེ། ཆོས་ཀྱི་རྟོགས་པའོ། །ཆོས་ཀྱི་རྟོགས་པ་དེ་ཡང་ཐོས་པ་མེད་པར་མི་འགྱུར་རོ། །དེ་ཁོ་ན་ཉིད་
[92a.3]ཐོས་པ་ཡང་ཇི་ལྟར་རྟོགས་པར་མི་འགྱུར་བ་དང་། བག་མེད་པས་བག་མེད་པ་དེ་ཡང་ཅིའི་རྩ་བ་ལས་ཡིན། གང་གི་ཕྱིར་འདོད་པའི་རྩ་བ་ལས་ཡིན། གང་གི་ཕྱིར་འདོད་པའི་རྩ་བའོ། །དེའི་ཕྱིར་ན་འདོད་པ་སྤོང་བ་པོ་གང་ཡིན་པ་དེ་ཐམས་ཅད་མྱ་ངན་ལས་འདས་པའི་གྲོང་ཁྱེར་
[92a.4]དུ་འཇུག་པ་ཡིན་ནོ། །གང་ཡང་འདོད་པས་བཙིར་བའི་ཡིད་ཅན་དེ་དག་རྣམས་ཐམས་ཅད་འཁོར་བའི་ལམ་ལ་རྒྱུ་བ་ཡིན་ནོ། །དེ་ལྟར་ན་ལྷ་རྣམས་འཇིག་རྟེན་ལས་འདས་པའི་ལམ་ལ་ཡང་ལྷ་དང་མི་རྣམས་ཀྱིས་བར་ཆད་བྱེད་པར་འགྱུར་རོ། །དེའི་ཕྱིར་བློ་དང་ལྡན་པར་གྱུར་པས་རབ་ཏུ་
[92a.5]བརྩོན་པས་འདོད་པ་མི་བཟད་པ་རྣམས་སྤང་བར་བྱའོ། །འདི་ནས་ཐམས་ཅད་ཟང་ཟིང་གི་སྦྱིན་པ་ལ་རབ་ཏུ་བརྩོན་པ་དེའི་རྒྱུ་འཐུན་པའི་འབྲས་བུའོ། །སྦྱིན་པའི་ལམ་དེ་དག་རྣམས་ཉིད་ནི་ལྷ་རྣམས་ཀྱིས་བྱ་བར་མི་ནུས་པར་འདོད་དེ། མི་གཟི་བརྗིད་ཆེ་བ་རྣམས་ཀྱིས་བྱས་ཀྱི་
[92a.6]ལྷས་ནི་མ་ཡིན་ནོ། །ལྷ་དེ་མིར་གྱུར་པ་ན་རབ་ཏུ་རྙེད་དཀའ་བའི་སྦྱིན་པ་གང་ཡིན་པ་ལ་མངོན་པར་དགའ་བ་དེ་གཞན་གྱིས་བསླུས་པར་གྱུར་པ་སྟེ། རིན་པོ་ཆེའི་གླིང་ལས་ཉམས་པའི་ཚོང་པ་ངན་པ་བཞིན་ཏེ། འདི་ལྟར་ཡང་ཟང་ཟིང་གི་སྦྱིན་པ་རྣམ་པ་དུ་མ་ཡོད་དོ། །དེ་ལ་མི་
[92a.7]འཇིགས་པའི་སྦྱིན་པ་གང་ཞེ་ན། རྣམ་པ་ཡང་དུ་ཞིག་མི་འཇིགས་པའི་སྦྱིན་པ་ཡིན་ཞེ་ན། མི་འཇིགས་པའི་སྦྱིན་པ་རྣམ་པ་གསུམ་ཡིན་ཏེ། སྲོག་ཡོངས་སུ་སྐྱོབ་པ་དང་། ནོར་འཕྲོག་པ་རྣམས་ཡོངས་སུ་སྐྱོབ་པ་དང་། དེ་བཞིན་དུ་གཞན་གྱི་བུ་དང་བུ་མོ་འཕྲོག་པ་ཡོངས་
[92b]
[92b.1]སུ་སྐྱོབ་པར་བྱེད་པའོ། །དེ་ལ་སྲོག་བྱིན་པས་ནི་ལྷ་དང་མི་རྣམས་སུ་ཚེ་རིང་བར་འགྱུར་རོ། །ནོར་འཕྲོག་པ་རྣམས་ཡོངས་སུ་བསྐྱབས་པ་ལས་རྐུན་མ་ལས་ལེགས་པར་བསྲུངས་པར་འགྱུར་རོ། །ནོར་རྣམས་དང་ཡང་ལྡན་པར་ཡང་འགྱུར་རོ། །རྒྱལ་པོ་དང་། རྐུན་མ་
[92b.2]དང་། ཆུ་ལ་སོགས་པས་འདིའི་ནམ་ཡང་རྫས་རྣམས་འཕྲོག་པར་མི་འགྱུར་རོ། །རྒྱལ་པོར་འགྱུར་བ་དང་། རྒྱལ་པོའི་བློན་པོ་རྣམས་སུ་འགྱུར་བ་དང་། ལས་དེའི་འབྲས་བུས་རྫུ་འཕྲུལ་ཆེ་བར་འགྱུར་བ་དང་། དབང་ཆེ་བ་དང་། སྐྱེ་བ་གཞན་ཐམས་ཅད་དུ་ཡང་ནོར་དང་
[92b.3]ལྡན་པར་འགྱུར་རོ། །བུ་དང་བུ་མོ་རྣམས་ཀྱི་མི་འཇིགས་པ་བྱིན་པས་ནི་བུ་དང་བུ་མོ་རྣམས་ལེགས་པར་བཟུང་བར་འགྱུར་རོ། །ལྷ་དང་མི་རྣམས་སུ་འཆི་འཕོ་བའི་དུས་ཀྱི་ཚེ་ན་ཡང་དེ་ལྟར་རྣམ་པར་མི་སྤོང་ངོ་། །ལྷ་དག་དེ་ལ་ཆོས་ཀྱི་སྦྱིན་པ་གང་ཞེ་ན། དེ་ལ་རྣམ་
[92b.4]པ་གཉིས་ཏེ། འཇིག་རྟེན་པ་དང་། འཇིག་རྟེན་ལས་འདས་པའོ། །དེ་ལ་འཇིག་རྟེན་པ་ནི་བསམ་གཏན་བཞིར་ཉེ་བར་འགྲོ་བའི་འཇིག་རྟེན་པའི་ཤེས་པ་དང་ཡང་དག་པར་ལྡན་པ་བྱིན་པས་ལྷ་དང་མི་རྣམས་སུ་བདེ་བར་འགྱུར་ཏེ། ལྷ་དང་མི་རྣམས་ཀྱི་ནང་དུ་སྟེ། གལ་
[92b.5]ཏེ་ལོག་པར་ལྟ་བར་མ་གྱུར་ནའོ། །འཇིག་རྟེན་ལས་འདས་པའི་ཆོས་ཀྱི་སྦྱིན་པ་རྣམས་བཏང་བས་རྣམ་པར་བྱང་བའི་ལྷར་འདོད་པ་ན་སྤྱོད་པ་རྣམས་སམ། གཟུགས་ན་སྤྱོད་པ་རྣམས་སུའོ། །དེ་གལ་ཏེ་འདོད་པ་ན་སྤྱོད་པར་སྐྱེས་ན་དེ་དགུ་བཅུ་རྩ་བརྒྱད་ཀྱི་ས་ལ་སྤྱོད་པའི་
[92b.6]འདོད་པ་ན་སྤྱོད་པའི་ལྷའི་རིས་དྲུག་ཇི་ལྟ་བའི་གཙོ་བོ་རྣམས་སུ་སྐྱེའོ། །གཟུགས་ན་སྤྱོད་པ་རྣམས་སུ་ཡང་སྐྱེ་སྟེ། མྱ་ངན་ལས་འདས་པ་རྟོགས་པར་ཡང་འགྱུར་རོ། །འབྲས་བུའི་ཁྱད་པར་ཆེ་བ་རྣམས་ནི་བློའི་ཁྱད་པར་རྣམས་ཀྱིས་མྱ་ངན་ལས་འདས་པ་ལྷག་པར་རྟོགས་པར་
[92b.7]འགྱུར་རོ། །གནས་གཙང་མའི་རྣམས་སུ་ཡང་སྐྱེའོ། །ཡོངས་སུ་བསྔོ་བའི་ཁྱད་པར་གྱིས་རྒྱལ་པོར་ཡང་འགྱུར་ཏེ། འཁོར་ལོས་གླིང་བཞི་ལ་སྒྱུར་བ་གསེར་གྱི་འཁོར་ལོ་ཅན་རིན་པོ་ཆེ་དང་ཉེ་བ་བཅུ་བཞི་དང་ཡང་ཡང་དག་པར་ལྡན་པའོ། །ཡོངས་སུ་བསྔོ་བའི་ཁྱད་
[93a]
[93a.1]པར་གྱིས་ཁ་དོག་དང་ལྡན་པར་འགྱུར་རོ། །ཡོངས་སུ་བསྔོ་བའི་ཁྱད་པར་གྱིས་ཟག་པ་རྣམས་ཟད་པ་དང་། རང་སངས་རྒྱས་དང་། བརྩོན་འགྲུས་དང་ལྡན་པར་ཡང་སེམས་ཀྱི་བསྔོ་བའི་ཁྱད་པར་གྱིས་འགྱུར་རོ། །སངས་རྒྱས་བཅོམ་ལྡན་འདས་དགྲ་བཅོམ་
[93a.2]པ། རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བ་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་སུ་ཡང་ཆོས་ཀྱི་སྦྱིན་པ་དེའི་ཁྱད་པར་གྱིས་འགྱུར་རོ། །དེ་ལ་ལྷ་དེ་རྣམས་ནི་སྦྱིན་
[93a.3]པ་རྣམ་པ་གསུམ་པོ་འདི་དག་རྣམས་དང་བྲལ་བ་ཡིན་ནོ། །དེ་ལྟར་བྱས་པས་ལྷ་རྣམས་ཀྱི་དྲུང་ན་མི་རྣམས་ལྷག་པ་ཡིན་ནོ། །ལྷ་རྣམས་ནི་རྣམ་པར་སྨིན་པའི་ས་པ་ཡིན་ནོ། །ལས་ཀྱི་ས་པ་ནི་མི་རྣམས་ཡིན་ཏེ། ལས་རྒྱ་ཆེ་བ་ལས་འབྲས་བུ་རྒྱ་ཆེ་བ་ཡིན་པའི་ཕྱིར་ན་ལྷ་དང་མི་དེ་
[93a.4]རྣམས་ཡིན་ནོ། །ལས་དང་འབྲས་བུའི་ཁྱད་པར་འདིས་མི་རྣམས་ཀྱི་དྲུང་ན་ལྷ་རྣམས་ཆུང་བར་གྱུར་པ་ཡིན་ནོ། །གཞན་ཡང་ལས་ཀྱི་རྣམ་པར་དབྱེ་བས་སྐྱེ་བར་གྱུར་པ་རྣམས་ནི་གང་དག་སྦྱིན་པ་དང་བྲལ་བ་འབའ་ཞིག་གི་ཚུལ་ཁྲིམས་འབའ་ཞིག་ལ་སྒྲུབ་པར་བྱེད་པ་དེ་དག་ནི་ཡོན་ཏན་
[93a.5]གཅིག་པུ་ཞིག་དང་ལྡན་པས་ནི་འདོད་པའི་ཡོན་ཏན་ལྔ་ཤིན་ཏུ་ཆུང་བར་འགྱུར་རོ། །དེ་ལ་ལས་ཀྱི་རྐྱེན་བསྟན་པ་འདིས་ནི་མི་མཆོག་རྣམས་སུ་འགྱུར་གྱི་ལྷ་རྣམས་སུ་ནི་མ་ཡིན་ནོ། །དེ་ནས་དེའི་ཚེ་ན་བཅོམ་ལྡན་འདས་རྣམ་པར་གཟིགས་དེས་ཚིགས་སུ་བཅད་པ་གསུངས་པ། ཇི་ལྟར། 
[93a.6]མི་ཡི་ས་ལ་སྐྱེས་བྱིན་འདིས། །དགེ་བའི་འགྲོ་བར་འགྲོ་བ་ཡིན། །ལྷ་རྣམས་དགའ་བ་མིན་པར་འདོད། །གང་ཕྱིར་འབྲས་བུའི་ས་འདིར་འདོད། །ལས་ཀྱི་སར་ནི་མི་རྣམས་ཡིན། །འབྲས་བུའི་ས་ནི་ལྷ་ཡི་གནས། །འབྲས་ཀུན་ལས་ཀྱི་ལམ་ལས་ཡིན། །འབྲས་བུ་ཟད་
[93a.7]པས་རྒྱུ་མེད་ཡིན། །སྐད་ཅིག་དབང་གིས་མྱུར་བར་ཡང་། །སྲོག་ནི་བཟློག་པར་ནུས་མ་ཡིན། །ལས་རྣམས་ཀྱང་ནི་ཟད་པར་གྱུར། །དེ་ཕྱིར་ཡིད་ནི་ལེགས་པར་གྱིས། །སེམས་ཀྱི་ཤུགས་ནི་མཚུངས་པར་ཀུན། །གསོན་པ་རྣམས་ནི་འགོད་པ་ཡིན། །དེ་ཕྱིར་གསོན་པའི་
[93b]
[93b.1]དོན་དུ་ནི། །མཁས་པས་སྡིག་པ་མ་བྱེད་ཅིག །མ་འོངས་པ་ཡི་སྡུག་བསྔལ་ནི། །སྐྱེ་བོའི་ཚོགས་ཀྱིས་མི་རྟོགས་སོ། །འདི་ན་འཇིག་རྟེན་འཚེད་པ་རྣམས། །གཏི་མུག་ཕྱུགས་ཀྱི་ཚོགས་རྣམས་ཡིན། །སྦྱིན་དང་ཚུལ་ཁྲིམས་དཀའ་ཐུབ་ནི། །རིན་ཆེན་གང་དག་སྙིང་
[93b.2]ལ་སྟེན། །ལྷ་འམ་ཡང་ན་མི་ཡང་རུང་། །དེ་ནི་འགྲོ་བའི་མཆོག་ཏུ་འགྲོ། །སྐྱེ་དང་གནས་དང་འཇིག་པ་ནི། །འདུས་བྱས་ཐམས་ཅད་ཡིན་པར་བརྗོད། །འདུས་བྱས་ཐམས་ཅད་བདེ་བ་མིན། །དེ་དག་འཇིག་པ་ཁོ་ན་ཡིན། །འཇིག་པར་འགྱུར་དང་རྣམ་ཉམས་དང་། །
[93b.3]འབྲལ་དང་སྐད་ཅིག་དེ་ལྟ་བུ། །གསོན་པ་ཀུན་གྱི་བདེ་བ་ཡིན། །དེ་ཕྱིར་དེ་ནི་སྤང་བར་གྱིས། །དེ་ལྟར་འདུས་བྱས་དེ་དག་ཐམས་ཅད་མི་རྟག་པ། སྡུག་བསྔལ་བ། སྟོང་པ། བདག་མེད་པ་སྟེ། སྐྱེ་བོ་དག་སྡུག་བསྔལ་རྣམ་པ་དུ་མའི་ཁུར་གྱིས་ནོན་པ། འཆིང་བ་ལྔས་
[93b.4]བཅིངས་ཀྱང་སྐྱོ་བར་མི་འགྱུར་བར་ལྷ་དང་མི་རྣམས་གཏི་མུག་གིས་ཟུམ་པའི་མིག་དང་། འདོད་ཆགས་སྙིང་ལ་སེམས་པའི་ཡང་དག་པ་མ་ཡིན་པའི་འཆིང་བས་བཅིངས་པ། གཅིག་ཏུ་ན་དོན་དམ་པའི་དོན་དུ་ཀུན་ནས་མངོན་པར་ཞེན་པའི་ཡིད་ཅན་ནི་བྱིས་པ་སོ་སོའི་སྐྱེ་བོ་
[93b.5]ཐམས་ཅད་ཡིན་ཏེ། ཕན་ཚུན་དུ་སྲེད་པ་བརྒྱུད་པས་བཅིངས་པའི་བྱ་བཞིན་དུ་འཁོར་བར་འཁོར་བ་དེ་རྣམས་ལ་ལྷའམ་མི་རྣམས་ཀྱིས་ཀྱང་བདེ་བ་རྟག་པའི་བློ་ནི་མི་བྱའི་འཇིག་རྟེན་འདི་ཐམས་ཅད་ནི་རྣམ་པ་མང་པོ་དང་། རྣམ་པར་རྟོག་པ་དུ་མས་མི་རྟག་པར་ཐམས་
[93b.6]ཅད་དུ་འགྱུར་རོ། །གང་ཡང་སྦྱིན་པ་ཡོན་ཏན་བཅུ་གཉིས་དང་ལྡན་པའི་སྦྱིན་པ་གང་ཡིན་པ་ནི་ལྷ་རྣམས་ལ་མི་དམིགས་ཏེ། འབྲས་བུ་འབའ་ཞིག་གིས་འཚོ་བ་རྣམས་གང་གི་ཚེ་འབྲས་བུ་ཟད་པར་འགྱུར་བ་དང་། རུལ་པར་འགྱུར་བ་དང་། རྣགས་པར་གྱུར་པ་དེའི་ཚེ་
[93b.7]ལྷའི་རིས་དེ་རྣམས་ལས་ལྟུང་བར་འགྱུར་ཏེ། དེ་དག་གང་གི་ཚེ་བསོད་ནམས་ཟད་པར་གྱུར་པ་ན་ངེས་པར་ལྟུང་བར་ཡང་འགྱུར་རོ། །དེ་ལ་ཡོན་ཏན་བཅུ་གཉིས་དང་ལྡན་པའི་སྦྱིན་པ་རྣམས་གང་ཞེ་ན། འདི་ལྟ་སྟེ། ཡུལ་ཕུན་སུམ་ཚོགས་པ་དང་། དུས་ཕུན་སུམ་
[94a]
[94a.1]ཚོགས་པ་དང་། ཡོན་ཏན་ཕུན་སུམ་ཚོགས་པ་དང་། དགའ་བ་ཕུན་སུམ་ཚོགས་པ་གང་ལ་དགའ་བར་འགྱུར་བར་དེ་རབ་ཏུ་སྟེར་བ་དང་། ཞིང་ཕུན་སུམ་ཚོགས་པར་གྱུར་པ་དང་། བཀྲེས་པ་དང་། སྐོམ་པས་འོངས་པ་རྣམས་ལ་གང་དག་སྟེར་བ་དང་། དད་པ་དང་གུས་པས་རབ་ཏུ་སྟེར་བ་
[94a.2]དང་། ཉོན་མོངས་པ་མེད་པ་ཡོན་ཏན་ཕུན་སུམ་ཚོགས་པ་ལ་རབ་ཏུ་སྟེར་བ་དང་། རྒྱ་ཆེན་པོས་རབ་ཏུ་བསྒྲགས་པས་སྟེར་བ་དང་། གུས་པས་དང་གང་ཟག་མ་ཡིན་པའི་ཚོགས་ལ་རབ་ཏུ་སྟེར་བ་དང་། ཕྲག་དོག་དང་བྲལ་བས་
[94a.3]རབ་ཏུ་སྟེར་བ་དང་། ཉམས་པ་མེད་པར་གུས་པའི་བཀུར་སྟིས་སྟེར་བ་སྟེ་དེ་ལ་ཡོན་ཏན་བཅུ་གཉིས་པོ་དེ་དག་དང་ལྡན་པའི་སྦྱིན་པ་བྱིན་ལ་ཚུལ་ཁྲིམས་ཕུན་སུམ་ཚོགས་ན་ལྷ་རྣམས་སུ་སྐྱེའོ། །ལྷ་ནི་དེ་དག་ཟད་ནས་ངེས་པར་ལྟུང་བར་འགྱུར་རོ། །དེའི་ཕྱིར་ན་ལྷ་དག་གིས་བག་
[94a.4]མེད་པར་གནས་པར་མི་བྱའོ། །ཕྱི་མ་ཡང་དྲི་མ་བཅུ་གཉིས་དང་རྣམ་པར་བྲལ་བར་བྱས་ནས་སྦྱིན་པ་བྱིན་པར་གྱུར་ན་ནི་ཆེན་པོ་ལ་འོས་པར་འགྱུར་ཏེ། འཁོར་ལོས་སྒྱུར་བའི་རྒྱལ་པོའམ། ལྷ་རྣམས་སམ། ལྷ་གཞན་རྣམས་ལས་ལྷག་པར་ཡང་འགྱུར་རོ། །དྲི་མ་བཅུ་གཉིས་
[94a.5]པོ་རྣམས་ནི་འདི་ལྟ་སྟེ། གཅིག་གི་ནང་དུ་གཏོགས་པ་རྣམས་དགེ་འདུན་གྱི་གཏོགས་པ་རྣམས་དང་། བསླབ་པ་མཚུངས་པ་རྣམས་དང་། ཤེས་རབ་དང་། ཡོན་ཏན་ཕུན་སུམ་ཚོགས་པ་རྣམས་ལ་མཉམ་པོར་སྦྱིན་པ་བྱིན་པ་ནི་དྲི་མ་མི་བཟད་པའི་སྦྱིན་པ་དེ་དག་རྣམས་
[94a.6]ཀྱི་འབྲས་བུ་ནི་ཆུང་བར་འགྱུར་རོ། །འདོད་ཆགས་ཀྱིས་སྟེར་བར་གྱུར་པ་གང་ལ་འདོད་ཆགས་པར་གྱུར་པ་བུད་མེད་དམ་སྐྱེས་པར་གྱུར་པ་ལ་ཡང་རུང་སྟེ་དེ་ལ་སྟེར་བའོ། །དེ་ལ་དེ་དག་ནི་དྲི་མ་ཡིན་ནོ། །དགེ་སྦྱོང་ངམ་བྲམ་ཟེ་གང་དག་རྒྱལ་པོས་མཆོད་པར་བྱེད་པ་དེ་ལ་
[94a.7]དང་སྦྱིན་པ་པོ་རབ་ཏུ་མང་པོ་ཅན་རྣམས་ལ་སྦྱིན་པ་དང་། ཇི་ལྟར་སྡུག་བསྔལ་འདི་དག་ལས་འདིས་ཡོངས་སུ་སྐྱོང་སྙམ་པ་དང་། སེམས་ཀྱིས་བསྒོམས་པ་ཡང་མ་ཡིན་པ་དང་། དེ་ལ་དགོས་པ་དེ་དག་རྣམས་ཀྱི་རྒྱུ་མཚན་གྱིས་སྦྱིན་པ་དྲི་མ་ཅན་དུ་འགྱུར་རོ། །གང་དག་
[94b]
[94b.1]གིས་དེ་ལས་བཟློག་པར་སྦྱིན་པར་བྱའོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དོ། །དེ་དག་གང་ཞེ་ན། འདི་ལྟ་སྟེ། གཏི་མུག་གིས་སྦྱིན་པ་དང་། གྱ་གྱུ་ལ་སོགས་པས་སོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དོ། །མཆོད་པས་ཀྱང་མཆོད་པ་པོ་ཞེས་བྱ་
[94b.2]བ་གང་གིས་ཚུལ་ཁྲིམས་དང་ཤེས་རབ་དང་རབ་ཏུ་ཞི་བའི་བསམ་གཏན་རྣམས་ནི་མི་སྒོམ་གྱི་གཞན་མཆོད་པ་འབའ་ཞིག་བྱེད་དེ། དེ་ནི་གཞན་གྱི་རྐྱེན་གྱིས་འདིར་ཀུན་མཆོད་པར་བྱེད་དེ། དེ་སེམས་པ་དང་ཡང་བྲལ་བ་ཡིན་ནོ། །དེའི་ཚེ་འདི་དག་ཡང་དྲི་མ་ཅན་ཡིན་ནོ། །གཞན་
[94b.3]ཡང་སྦྱིན་པ་དྲི་མ་ཅན་རྣམས་ཡོད་དེ། འདི་ལྟར་ངོར་བྱས་ནས་སྟེར་བར་བྱེད་པའོ། །དེ་ལ་འདི་དག་ཀྱང་དྲི་མ་ཅན་ཡིན་ནོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དེ། ནོར་གྱི་ཐབས་ཀྱི་དབང་དུ་བྱས་ནས་སྟེར་བའོ། །ཇི་ལྟར་སྦྱིན་པ་དེས་བདག་གི་ནོར་གྱི་ཐབས་ཀྱིས་
[94b.4]ནོར་ཉེ་བར་འཛིན་ཏེ། འདི་ཡིད་ཆེས་པ་བསྐྱེད་ལ་བདག་གིས་གཞོམ་པར་བྱའོ། །དེ་ལ་འདི་ཡང་སྦྱིན་པའི་དྲི་མ་ཡིན་ནོ། །གཞན་ཡང་སྦྱིན་པ་དྲི་མ་ཅན་ཡོད་དེ། འདི་ལྟ་སྟེ། དབྱེ་བའི་དོན་དུ་སྟེར་བའོ། །ཇི་ལྟར་འདི་ན་བདག་གི་བུད་མེད་དུ་བྱས་པས་དེ་དང་དེའི་རྩ་ལག་
[94b.5]ཏུ་སྔོན་གྱུར་པ་ཞེས་བྱས་ལ་དེ་གཞོམ་པར་བྱའོ་སྙམ་པའོ། །དེ་ལ་འབྱེད་པར་བྱེད་པ་དེ་དག་རྣམས་ནི་དྲི་མའི་དབང་དུ་གྱུར་པར་མཐོང་བ་ཡིན་ནོ། །གཞན་ཡང་དྲི་མས་ཉེ་བར་བཅོམ་པར་གྱུར་པའི་སྦྱིན་པ་ཡོད་དེ། འདི་ལྟ་སྟེ། འབྲེལ་པའི་དོན་གྱི་སྦྱིན་པ་བུད་མེད་གང་དག་
[94b.6]སྐྱེས་པའི་དོན་དུ་འབྲེལ་བར་བྱེད་པས་སྐྱེས་པས་སྐྱེས་པ་རྣམས་ལ་སྦྱིན་པར་བྱེད་དོ། །དེ་ལ་དེ་དག་ནི་དྲི་མས་ཉེ་བར་བཅོམ་པའི་སྦྱིན་པ་ཡིན་ནོ། །གཞན་ཡང་དྲི་མས་ཉེ་བར་བཅོམ་པར་གྱུར་པའི་སྦྱིན་པ་རྣམས་ནི་དཔེར་ན་གང་དག་ཚོང་གི་རྒྱུ་མཚན་གྱིས་གཞན་དུ་ཡང་ཟས་འཛིན་
[94b.7]ནམ། རྒྱུ་མཚན་གཞན་དུ་ཡང་ཟས་འཛིན་ནམ། རྒྱུ་མཚན་གཞན་ལོ་ལྔ་པར་ཡང་རུང་སྟེ། ཟས་དེ་དག་རྣམས་ཉིད་ཀྱང་གོང་ཆེན་པོས་སྟེར་བར་བྱེད་དེ། བསྡུ་བའི་དོན་དུའོ། །དེ་དག་རྣམས་ལ་ཉེ་བར་བྱིན་ནས་ཀྱང་རྫས་ཀྱིས་ཁྱིམ་བྱེད་དོ། །དེ་ལས་དེ་དག་རྣམས་སོག་པའི་
[95a]
[95a.1]ཚོང་གི་སྦྱིན་པ་དྲི་མས་ཉེ་བར་བསླད་པ་ཡིན་ནོ། །གཞན་ཡང་དྲི་མས་ཉེ་བར་བསླད་པའི་སྦྱིན་པ་ཡོད་དེ། དཔེར་ན་གྲགས་པའི་སྦྱིན་པ་རྣམས་སོ། །བུ་དང་། རང་གི་སྐྱེ་བོ་དང་། གཉེན་འབྲེལ་རྣམས་སྡུག་ཕོངས་སུ་གྱུར་པ་རྣམས་ལ་སྟེ། དེ་ཡང་འདི་
[95a.2]དག་རྣམས་ལ་སེམས་པ་དང་བྲལ་བ། དྲེགས་པ་ཁོ་ནས་སྦྱིན་པ་གཏོང་བས་ན་གྲགས་པའི་སྦྱིན་པ་དེ་ནི་དྲི་མས་ཉེ་བར་བཅོམ་པ་ཡིན་ནོ། །དེ་དག་རྣམས་ཐམས་ཅད་ཀྱང་གལ་ཏེ་སེམས་དང་བྲལ་བར་གྱུར་ན་དེ་དང་འདྲ་བར་འགྱུར་རོ། །གལ་ཏེ་སེམས་ཁྱད་དུ་འཕགས་པ་ལས་
[95a.3]ཀྱང་དྲི་མ་དང་བྲལ་བར་འགྱུར་རོ། །དཔེར་ན་གོས་དྲི་མ་ཅན་རྣམས་ཐལ་བས་དྲི་མ་མེད་པར་བྱེད་པ་དེ་བཞིན་དུ་སེམས་ཀྱིས་བསྒོམས་པར་འགྱུར་བས་སོ། །ཡང་དེའི་ཚེ་བཅོམ་ལྡན་འདས་རྣམ་པར་གཟིགས་ཀྱིས་ཚིགས་སུ་བཅད་པ་གསུངས་པ། ཇི་ལྟར། ཡོན་ཏན་བཅུ་གཉིས་
[95a.4]ཡང་དག་ལྡན། །དྲི་མ་བཅུ་གཉིས་དང་བྲལ་བ། །སྦྱིན་པ་ཡོངས་སུ་དག་པར་འགྱུར། །དེ་ལས་བཟློག་པའི་ཀུན་རྟོག་པ། །ལྷ་རྣམས་གང་དག་སྐྱེས་བུ་ཡིན། །སྦྱིན་པའི་འབྲས་བུ་བླ་མེད་མིན། །སྦྱིན་པ་དང་ནི་བྲལ་སྡིག་གིས། །སྐྱེས་བུ་ཐ་ཆད་ལྟུང་བ་ཡིན། །འདོད་
[95a.5]པ་སེར་སྣའི་དྲི་མ་དང་། །བུ་དང་བུ་མོའི་དབང་གིས་འགྲོ། །ཟས་འབའ་ཞིག་ལ་འདོད་པ་ཡི། །མི་ནི་འཆི་བར་འགྲོ་བ་ཡིན། །འདོད་པའི་མདུད་པས་གྲོལ་མིན་དང་། །ཡིད་ཀྱི་ལྗོན་ཤིང་ཟད་པ་ཡིན། །མུན་པའི་ཚོགས་ནི་འཇོམས་བྱེད་པ། །རབ་སྦྱིན་འདིར་ནི་སྦྱིན་བྱེད་པ། །མཆོག་
[95a.6]ལ་སྤྱོད་པ་སྦྱིན་པ་དང་། །སྦྱིན་པ་པོ་ཡང་དེ་རྗེས་ལ། །སྦྱིན་པ་ལེགས་པའི་ལམ་སྟོན་པོ། །འཇིག་རྟེན་ཕ་རོལ་དུ་འགྲོའོ། །སྦྱིན་པའི་ཆུ་ཡིས་བཀྲུས་པའི་མི། །ཚུལ་ཁྲིམས་རླབས་ཀྱིས་ཡོངས་བསྒོས་པ། །ཤེས་རབ་རྒྱ་ཆེན་དྲི་མེད་པ། །སྦྱིན་པས་སྡུག་བསྔལ་ཟད་པར་
[95a.7]བྱེད། །སྐྱེས་བུ་ཕན་པར་འདོད་པ་ཡིས། །མར་མེ་གསུམ་ནི་སྤང་བར་བྱ། །སྦྱིན་དང་ཚུལ་ཁྲིམས་དེ་བཞིན་ཤེས། །དེ་དག་སྐྱོན་རྣམས་འཇོམས་བྱེད་ཡིན། །སྲེད་པ་རྒྱ་ཆེའི་ངན་སོང་ནི། །རྣམ་རྟོག་རླབས་ཀྱིས་ཀུན་ཏུ་གང་། །སྡུག་བསྔལ་རྒྱ་མཚོའི་གཞིར་གྱུར་ཏེ། །ཤེས་
[95b]
[95b.1]དང་ཚུལ་ཁྲིམས་ཀྱིས་བསྲུངས་ཡིན། །སྨྱོ་བ་དང་ནི་ཉུང་བའི་ཡང་། །གང་དང་དེ་ལ་ངེས་པར་ལྟུང་། །སེམས་ཀྱི་འཆིང་བ་དེ་དག་རྣམས། །སྦྱིན་ཚུལ་གཉིས་ཀྱིས་ལེགས་པར་བསྲུངས། །ཉོན་མོངས་ནད་ནི་ངེས་འཇོམས་པོ། །གསུམ་པོ་འདི་ནི་སྨད་དུ་གནས། །སྦྱིན་དང་ཚུལ་
[95b.2]ཁྲིམས་དེ་བཞིན་ཤེས། །དེ་དག་རྟག་ཏུ་བདེ་བར་འགྲོ། །བག་མེད་མི་བཟད་པ་ཡི་སེམས། །ཀུན་རྟོག་གྱ་གྱུ་མྱུར་འཇུག་པ། །ཤེས་རབ་ལ་སོགས་གསུམ་པོ་འདིས། །མི་ཡི་འཆིང་བ་འཇིགས་པར་བྱེད། །སྐྱོན་གང་མེར་ཡང་མ་མཐོང་བས། །གང་གིས་འཇིག་རྟེན་
[95b.3]འདི་བསྲེག་གོ། །མེ་དེ་ཡེ་ཤེས་ཆུ་ཡིས་ནི། །བཅོམ་ནས་མྱ་ངན་འདས་པར་འགྲོ། །དེ་ལྟར་བཅོམ་ལྡན་འདས་རྣམ་པར་གཟིགས་དེས་མཆོད་རྟེན་དེ་ལ་ཚིགས་སུ་བཅད་པའི་མདོ་མངོན་པར་བྲིས་སོ། །དེ་ལ་སྦྱིན་པ་དེ་དག་ནི་ལྷ་རྣམས་ཀྱི་མ་ཡིན་གྱི་མི་རྣམས་ཀྱིའོ། །རྒྱུ་མཚན་
[95b.4]འདིས་ནི་ཆེས་མཆོག་ཏུ་གྱུར་པ་ནི་མིའི་ཡིན་གྱི་ལྷ་རྣམས་ཀྱིས་ནི་མ་ཡིན་ནོ། །དེ་ལ་སྦྱིན་པ་དེ་དག་ཉེ་བར་གོ་བར་གྱིས་ལ་ཐམས་ཅད་ཀྱིས་ཡུལ་ཐམས་ཅད་བཀྱིགས་ཏེ་རྟག་ཏུ་ཐབས་མེད་པའི་སེམས་ལེགས་པར་གཟུང་བར་བྱའོ། །གང་གི་ཕྱིར་དེ་བཟུང་བས་ཀྱང་ཤིང་ཆེན་པོ་
[95b.5]འདི་འགག་པར་འགྱུར་རོ། །ཡེ་ཤེས་ཀྱི་མེ་རྣམས་ཀྱིས་སྲེག་པར་བྱེད་དོ། །དེ་བསྲེགས་པས་མཆོག་ཏུ་དགའ་བའི་བག་མེད་པའི་འཆིང་བ་མེད་པ་འཛད་པ་མེད་པའི་གོ་འཕང་ཐོབ་པར་འགྱུར་གྱིས། དེའི་ཕྱིར་ན་བག་མེད་པ་རབ་ཏུ་བརྩོན་པས་ཀྱང་དགྲ་བོ་བཞིན་དུ་རབ་
[95b.6]ཏུ་སྤང་བར་གྱིས་ཤིག །གཞན་ཡང་ཆོས་བརྒྱད་པོ་ལྷ་རྣམས་ལ་སྤང་བར་བྱ་བ་མཆོག་ཏུ་ངོ་ཚ་བར་བྱེད་པའོ། །འདི་ཡང་གང་ཞེ་ན། འདི་ལྟ་སྟེ། ལས་རྣམས་རབ་ཏུ་བསྟན་པས་རབ་ཏུ་སྟོན་ན་ཡང་ཟས་ཀྱི་དུས་ན་ཡང་ངོ་ཚ་བར་འགྱུར་བ་སྟེ། ལས་རྣམས་རྣམ་
[95b.7]པ་གསུམ་པོ་ཆུང་ངུ་དང་བར་མ་དང་ཆེན་པོ་རྣམས་ཀྱི་ཆུང་ངུ་དང་བར་མ་དང་ཆེན་པོར་འགྱུར་རོ། །དེ་ལ་གཞན་ཡང་ཆུང་ཟད་ཀྱང་སྦྱིན་པར་ལྷ་རྣམས་ཀྱིས་མི་ནུས་སོ། །ལས་རྣམས་ལ་འཕོ་བ་ཡང་ཡོད་པ་མ་ཡིན་ནོ། །དེ་ལ་གང་གི་ཚེ་ལྷ་རྣམས་ཟས་ཀྱི་བྱ་བའི་ལས་
[96a]
[96a.1]བྱེད་པ་དེའི་ཚེ་གང་གིས་རྣམ་པ་ཇི་ལྟ་བུའི་སྦྱིན་པ་དག་བྱིན་པར་གྱུར་པ་དང་། ཚུལ་ཁྲིམས་བསྲུངས་པར་གྱུར་པ་དེའི་རྣམ་པ་དེ་ལྟ་བུ་ཉིད་ཁོ་ནའི་ཟས་རབ་ཏུ་འབྱུང་ངོ་། །དེས་གཞན་གྱི་ཟས་ཆེས་ལྷག་པ་དྲི་དང་། རོ་དང་། རེག་བྱ་ཕུན་སུམ་ཚོགས་པ་དེ་མཐོང་
[96a.2]ནས་མཆོག་ཏུ་ངོ་ཚ་བ་སྙིང་ལ་འོང་ངོ་། །གང་གི་ཚེ་ནགས་དང་། ཉེ་བའི་ནགས་དང་། རྫིང་བུ་དང་། པད་མའི་ཚང་ཚིང་དུ་རྩེ་བར་བྱེད་པ་དེའི་ཚེ་བདེ་བ་དེ་དག་ཐམས་ཅད་ལས་ཅི་འདྲ་བར་སོ་སོར་ཉེ་བར་གནས་སོ། །དེ་ལ་ལྷ་གཞན་རྣམས་ལྷ་གཞན་རྣམས་ཀྱི་ཆེས་ལྷག་པའི་བདེ་བ་
[96a.3]མངོན་པར་མཐོང་ནས་མཆོག་ཏུ་ངོ་ཚ་བ་དང་ལྡན་པར་གྱུར་ཏེ། རང་གི་ལུས་ལ་ཞུམ་པར་འགྱུར་རོ། །ལྷ་རྣམས་ཀྱི་ལྔ་པོ་འདི་རྣམས་ནི་ངོ་ཚ་བའི་རྒྱུ་ཡིན་ཏེ། ལྔ་གང་དག་ཅེ་ན། འདི་ན་ཟས་ཀྱི་དུས་ན་ལྷ་གཞན་དག་གི་བདུད་རྩི་དྲི་མ་མེད་པ་རྣམས་མངོན་པར་མཐོང་ལ་རང་གི་ཡང་དྲི་
[96a.4]མ་ཅན་དང་དམན་པར་ཡང་གྱུར་པ་ཀུན་ནས་ཉེ་བ་ན་གནས་ནས་ཟ་བར་བྱེད་པ་ན་མཆོག་ཏུ་ངོ་ཚ་བ་ལྟ་བུ་སྐྱེའོ། །འདི་ནི་ལྷ་རྣམས་ཀྱི་ངོ་ཚ་བའི་རྒྱུ་དང་པོ་ཡིན་ནོ། །གཟུགས་ཤིན་ཏུ་བཟང་བ་རྒྱན་དང་ཆ་བྱད་མཆོག་ཏུ་བཟང་བ་མང་བ་ལྷ་གཟུགས་བཟང་བའི་ལྷ་གཞན་ཉེ་བར་
[96a.5]གནས་པ་དེ་དག་མངོན་པར་མཐོང་ནས། ལྷ་གཞན་རྣམས་ངོ་ཚ་བར་འགྱུར་རོ། །འདི་ནི་ངོ་ཚ་བའི་རྒྱུ་གཉིས་པའོ། །གཞན་ཡང་ངོ་ཚ་བའི་རྒྱུ་གསུམ་པ་ནི་གང་གི་ཚེ། ནམ་མཁའ་ལ་པད་མའི་ནགས་དང་། ཉེ་བའི་ནགས་དང་། རིའི་རྩེ་མོ་གསེར་དང་། བཻ་
[96a.6]ཌཱུརྱའི་རང་བཞིན་རྣམས་ལ་རྩེད་མོ་རྩེ་བའི་དོན་དུ་ལྷ་རྣམས་གང་དག་འགྲོ་བར་བྱེད་པ་དེའི་ཚེ་ལས་ཀྱི་ཁྱད་པར་གྱིས་ཤིན་ཏུ་མྱུར་བར་འགྲོ་བར་འགྱུར་རོ། །ལྷ་གང་དག་ལས་ཤིན་ཏུ་ཆུང་བ་དེ་འགྲོ་བ་བུལ་བར་འགྱུར་རོ། །དེ་ཤུགས་དང་ལྡན་པར་འགྲོས་ཀྱིས་རྗེས་སུ་
[96a.7]འགྲོ་བ་ཡང་མ་ཡིན་ནོ། །དེ་རང་གི་གནས་ཀྱི་ལྷ་མོའི་ཚོགས་དེ་རྣམས་ཀྱི་མདུན་དུ་ངོ་ཚ་བར་འགྱུར་རོ། །གཞན་ཡང་ངོ་ཚ་བའི་རྒྱུ་བཞི་པ་དཔེར་ན་གང་གི་ཚེ་ལྷ་པད་མའི་རྫིང་བུ་ལ་སྟེན་པ་དེའི་ཚེ་ལྷ་གང་གིས་རྣམ་པ་ཇི་སྲིད་ཀྱི་ལས་བྱས་པར་གྱུར་པ་དེའི་རྣམ་པ་དེ་སྲིད་ཀྱི་པད་མ་འབྱུང་བར་
[96b]
[96b.1]འགྱུར་རོ། །ཁ་དོག་དང་། དྲི་དང་། རེག་བྱ་ཤིན་ཏུ་ཆེ་བ་དེ་དག་རྣམས་མངོན་དུ་ལེགས་པར་མཐོང་ནས་ཀྱང་ཇི་ལྟར་འཁོར་གྱི་ནང་དུ་འཇུག་པ་ན་གཙོ་བོར་གྱུར་པའི་ལྷ་རྣམས་ཤིན་ཏུ་ངོ་ཚ་བར་འགྱུར་རོ། །གཞན་ཡང་ངོ་ཚ་བའི་རྒྱུ་ལྔ་པ་ནི་ལྷ་རྣམས་སོ་སོ་ལ་ངོ་ཚ་བར་འགྱུར་
[96b.2]བའོ། །གང་དག་ཞེ་ན། འདི་ལྟ་སྟེ། སྟན་རྣམས་ནི་གང་དག་གིས་རྣམ་པ་ཇི་ལྟ་བུ་དག་གི་ལས་བྱས་པར་གྱུར་པའི་ལྷ་དེ་དང་དེ་དག་གི་རྣམ་པ་དེ་ལྟ་བུ་རྣམས་སུ་སྟེ། རྣམ་པ་དེ་ལྟ་བུ་ཁོ་ནའི་སྟན་རྣམས་འབྱུང་བར་འགྱུར་རོ། །དེ་ལ་གང་གིས་ཤིན་ཏུ་ལེགས་པར་བྱས་པའི་ལས་བྱས་པར་གྱུར་
[96b.3]པ་དེ་དག་རྣམས་ལ་ནི་བཻ་ཌཱུརྱའི་རང་བཞིན་དང་། ཨིན་དྲ་ནཱི་ལའི་རང་བཞིན་ནམ། པད་མ་རཱ་གའི་རང་བཞིན་གྱི་སྟན་རྣམས་རབ་ཏུ་འབྱུང་བར་འགྱུར་རོ། །སྟན་དེ་དག་ལ་ལྷ་གཞན་གང་དག་འདུག་པར་བྱེད་པ་ན་ལས་རྣམས་ཉུང་བའི་ཕྱིར་ན་དེའི་ཚེ་ན་སྟན་དེ་ཡང་གསེར་དུ་འགྱུར་བའམ། 
[96b.4]དེ་ཡང་ན་དངུལ་གྱི་རང་བཞིན་དུ་འགྱུར་བའམ། དེ་ཡང་ན་ཤེལ་གྱི་རང་བཞིན་དུ་འགྱུར་རོ། །དེའི་ཚེ་སྟན་རྣམ་པར་གྱུར་པ་དེ་མངོན་པར་མཐོང་ནས་ལས་ལྕི་མོ་དང་ཡང་མོ་རྣམ་པ་སྣ་ཚོགས་པ་ཡིན་པ་ཁོ་ནས་ལྷ་དེ་དག་ཀུན་ནས་ཤིན་ཏུ་ངོ་ཚ་བར་འགྱུར་རོ། །དེ་རྣམས་ངོ་ཚ་བས་གཟི་བརྗིད་
[96b.5]རྣམས་ཡོངས་སུ་ཉམས་པར་འགྱུར་རོ། །དེ་དག་དེ་ལྟར་ཀུན་ནས་ཉམས་པས་བཞིན་གྱི་མདངས་ཡོངས་སུ་ཉམས་པར་འགྱུར་བ་དང་། གཞན་ཡང་ཤིན་ཏུ་རབ་ཀྱི་སྟོབས་དང་ལྡན་པ་དང་། ཆེས་ལྷག་པའི་ལྷ་རྣམས་མངོན་པར་མཐོང་ནས་ལྷ་ལས་རྣམས་ཤིན་ཏུ་དམན་
[96b.6]པའི་ལྷ་དེ་དག་ལྷ་མོ་རྣམས་ཀྱིས་ཡོངས་སུ་སྤོང་ངོ་། །ལྷ་མོ་དེས་ལྷ་དེ་དག་ཡོངས་སུ་སྤངས་ནས་ལྷ་གཞན་རྣམས་ལ་རྟེན་ནོ། །ལུགས་གཅིག་ཏུ་ངེས་པའི་ལྷ་མོ་དེ་དག་རྣམས་ཐམས་ཅད་ཀྱང་ལྷ་གཞན་དག་རྣམས་ལ་ཀུན་ནས་འཕོས་ནས་ཁྱད་པར་དུ་འཕགས་པའི་ལྷ་མོ་དག་
[96b.7]དགའ་བར་བྱེད་དོ། །ལས་དམན་པའི་ལྷ་དེ་རྣམས་མཆོག་ཏུ་ངོ་ཚ་བ་ཐོབ་པར་འགྱུར་རོ། །འདི་ནི་ལྷ་རྣམས་ཀྱི་རྒྱུ་ལྔ་པ་ཡིན་ནོ། །འཁོར་གྱི་ནང་དུ་འགྲོ་བ་ན་ངོ་ཚ་བར་བྱེད་པ་ཡིན་པ་དེའི་ཕྱིར་ན་རྣམ་པར་འཇིག་པར་འགྱུར་བའི་ཆོས་ཅན་གྱི་འདུས་བྱས་ཀྱི་ཆོས་རྣམས་ཐམས་ཅད་
[97a]
[97a.1]ལ་ཤིན་ཏུ་མྱུར་བ་མྱུར་བར་ཏེ། གང་ལ་རྣམ་པ་དེ་ལྟ་བུ་ཁོ་ནའི་མངར་བ་དང་འདྲེས་ཤིང་བཅས་པའི་ལོ་མ་མེད་པའི་རོས་ཀྱང་སྡུག་བསྔལ་སྐྱེད་དེ། བདེ་བར་མངོན་པར་ང་རྒྱལ་བ་སྡུག་བསྔལ་དང་འདྲེས་པ་ཡིན་ན། སྐྱེ་བ་གཞན་རྣམས་སུ་དེ་སྐྱེས་
[97a.2]པའི་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་སྐྱེ་བ་རྣམས་སུ་སོ་སོར་ངེས་པར་སྡུག་བསྔལ་ཆེན་པོ་རྣམ་པ་དུ་མ་རབ་ཏུ་ཕལ་ཆེ་བ་སྐྱེ་བ་རྣམས་ལ་སྨོས་ཀྱང་ཅི་དགོས། དཔེར་ན་རྒྱ་མཚོར་རྣམ་པ་སྣ་ཚོགས་པ་རྣམ་པ་དུ་མའི་ཆུ་ཀླུང་རྣམས་འབབ་པའོ། །དེ་བཞིན་
[97a.3]དུ་སེམས་ཅན་རྣམས་ཀྱི་སེམས་ཀྱི་རྒྱུད་ཀྱི་འཇུག་ངོགས་རྣམས་ལ་ཡང་རྣམ་པ་སྣ་ཚོགས་པའི་རྒྱུད་རྣམས་ཀྱིས་ཉེ་བར་བཞག་པའི་སྡུག་བསྔལ་དུ་མ་རབ་ཏུ་དྲག་པ་རྣམས་སྐྱེ་བའོ། །ལྷ་རྣམས་དེ་དག་ལ་རྗེས་སུ་དཔགས་པ་འདིས་ནི་སྡུག་བསྔལ་གཞན་རྣམས་ཀྱང་བསྟན་ནོ། །
[97a.4]འདི་དག་ཐམས་ཅད་ཉིད་དང་། ཐམས་ཅད་དུ་རྣམ་པ་ཐམས་ཅད་ཀྱིས་ཀྱང་དུས་གསུམ་དང་ལྡན་པར་སྡུག་བསྔལ་རྣམ་པ་གསུམ་གྱིས་གང་བར་གྱུར་པ་ཡིན་ནོ། །སྡུག་བསྔལ་རྣམས་འཇོམས་པར་བྱེད་པ་རྣམ་པར་འཇིག་པར་བྱེད་པ་པོ་རྣམས་ནི་ཤེས་རབ་དང་། 
[97a.5]ཚུལ་ཁྲིམས་དང་། སྦྱིན་པ་དང་གསུམ་ཡིན་ནོ། །དེ་ནས་དེའི་དུས་ན་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། སྦྱིན་དང་ཤེས་རབ་ཚུལ་ཁྲིམས་ལ། །གང་དག་བློ་ནི་ལེགས་མི་རྟེན། །སེམས་ཅན་དེ་ནི་རྟག་སྡུག་བསྔལ། །བདེ་བ་དེ་དག་
[97a.6]རྣམས་ལ་མེད། །རྣམ་པ་སྣ་ཚོགས་རྒྱུ་རྣམས་ཀྱིས། །གང་ཚེའང་གང་གང་ཇི་ཇི་ལྟར། །ལས་རྣམས་བྱེད་པའི་སྐྱེ་དེ་དག །འབྲས་བུའང་རྣམ་པ་དེ་འདྲ་ཡིན། །འདི་དག་ཐམས་ཅད་རྒྱུ་ལྡན་ཡིན། །འདི་ལ་རྒྱུ་ནི་ཡོད་མིན་པའི། །གང་ཕྱིར་འདུས་བྱས་མི་
[97a.7]འཇིག་པའི། །རྒྱུ་ནི་མཐོང་བ་མ་ཡིན་ནོ། །ཐོག་མེད་དུས་ནས་ངོ་ཚའི་བཞིན། །སེམས་ཀྱི་སྐྱོན་གྱིས་བསླུས་པ་ཡིན། །མཐོ་རིས་བློ་གྲོས་དམན་གྱུར་པས། །དེ་ཕྱིར་སྦྱིན་པ་མཛེས་པ་ཡིན། །སྦྱིན་པ་ཁྱད་པར་འགྲོ་རིམ་ལྡན། །སེར་སྣའི་དྲི་མ་སྤངས་པ་རྣམས། །
[97b]
[97b.1]རྩེད་མོའི་ཆེད་དུ་བྱེད་པའི་ལྷ། །ཆུད་ཟོས་ཡིད་ཀྱིས་ཟད་བྱས་ནས། །མི་གང་བཀྲེས་སྐོམ་རང་བཞིན་གྱི། །ཡི་དགས་རྣམས་སུ་རྒྱུག་པ་ཡིན། །སེར་སྣའི་འབྲས་བུ་དེ་དག་ཀུན། །དེ་ཉིད་གཟིགས་པས་གསུངས་པ་ཡིན། །གང་དག་བདེ་བའི་དོན་དུ་སྟེ། །
[97b.2]དེས་ནི་ངེས་པར་བདེ་བར་འགྲོ། །གཅིག་ཏུ་སྦྱིན་པས་བདེ་བར་འགྱུར། །དེ་ཕྱིར་སྦྱིན་པ་བསྔགས་པ་ཡིན། །སྦྱིན་པ་འཇིག་རྟེན་འཇིག་རྟེན་གཞན། །འགྲོ་ཞིང་རྗེས་སུ་འགྲོ་བ་ཡིན། །དེ་ལ་སྦྱིན་པས་སོང་ནས་ཀྱང་། །རྒྱས་བྱེད་བཞིན་དུ་ལྷ་མཆོད་དོ། །སླུ་བ་
[97b.3]མེད་པའི་གནས་དེ་དག །དེ་བཞིན་གཤེགས་པས་གསུངས་པ་ཡིན། །སླུ་བ་མེད་པ་ཡིན་ཕྱིར་ཡང་། །རྟེན་དུ་སྦྱིན་པ་ཆེད་ཆེར་གྱིས། །སེར་སྣའི་དགྲ་ལས་རྣམ་རྒྱལ་དང་། །སེམས་ཀྱང་ལེགས་པར་སྒོམ་པར་གྱིས། །གང་ཞིག་རྟག་ཏུ་སྦྱིན་པ་གཏོང་། །དེ་ནི་སྲིད་པའི་
[97b.4]མཚོ་ལས་རྒལ། །ཡུལ་ལས་ཀྱང་ནི་སྦྱིན་རྣམ་གསུམ། །རྣམ་གསུམ་བློ་གསུམ་ལས་སྐྱེས་དང་། །དུས་དང་ནམ་ཟླ་ངེས་པ་དེའི། །འབྲས་བུ་གཟིགས་པ་སྤྱན་གསུམ་པ། །སྦྱིན་འདི་དང་པོ་རྟག་ཏུ་བཏང་། །ཚུལ་ཁྲིམས་རབ་ཏུ་བརྩོན་པས་བསྲུངས། །སྲེད་པ་
[97b.5]ཡེ་ཤེས་ཀྱིས་གཞོམ་བྱ། །ལམ་འདི་རྣམས་ལས་བདེ་བ་འབྱུང་། །མི་རྟག་སྦྱིན་བྱེད་སྲེད་པ་ནི། །འཇིག་རྟེན་ཕན་མི་བྱེད་པ་ཡིན། །མཐར་ཐུག་བླ་ན་མེད་པ་ཡི། །གོ་འཕང་མཆོག་ཀྱང་འཐོབ་ནུས་མིན། །འདི་ཡིད་ཀྱི་ལུས་ཀྱིས་ནི། །རྟག་ཏུ་སྦྱིན་ལ་དགའ་བར་
[97b.6]བྱ། །སྦྱིན་པ་མེད་ན་བཀྲེས་སྐོམ་གྱིས། །ཡི་དགས་ས་ལ་སྲེག་པར་བྱེད། །ལྷ་དང་དྲི་ཟའི་ས་རྣམས་ལ། །སྦྱིན་པས་ལོངས་སྤྱོད་ལྡན་པར་འགྱུར། །སྦྱིན་པ་ཡིས་ནི་རྒྱལ་པོར་འགྱུར། །ལེགས་པར་ཆོས་བྱེད་འཁོར་ལོས་སྒྱུར། །སྦྱིན་པའི་ས་ལ་ལེགས་བརྟེན་
[97b.7]ནས། །མཁས་པ་ཡིས་ནི་ཚུལ་ཁྲིམས་སྲུངས། །ཚུལ་ཁྲིམས་ལྡན་པས་དུས་ཤེས་ཤིང་། །ཤེས་རབ་ཀྱིས་ནི་ཡོངས་སུ་གྲོལ། །སྡུག་བསྔལ་ལས་ནི་ངེས་འབྱུང་ལམ། །ཐུབ་པ་སྐྱེས་མཆོག་གིས་འདི་བསྔགས། །དེ་ནི་བརྟན་པས་རྟག་བརྩོན་པར། །རྒྱུན་དུ་
[98a]
[98a.1]སྦྱིན་ལ་དགའ་བར་གྱིས། །སྦྱིན་པ་མེད་པར་ལྷར་ཡང་ནི། །ལྷ་རྣམས་བདེ་བ་དམན་པར་འདོད། །མི་གང་བདག་ཉིད་སྦྱིན་པ་ནི། །བདེ་བའི་སྐལ་ལྡན་འགྱུར་བ་ཡིན། །གང་ཕྱིར་སྦྱིན་པའི་འབྲས་བུ་དེ། །ཐམས་ཅད་སེམས་ཀྱིས་ཟིན་པའི་
[98a.2]ཕྱིར། །དུད་འགྲོ་རྣམས་སུ་སྐྱེས་ན་ཡང་། །བདེ་བའི་སྐལ་ལྡན་འགྱུར་བ་ཡིན། །སྦྱིན་པ་ལས་སྐྱེས་བདེ་དེ་ཀུན། །མཁས་པ་ཡིས་ནི་གསུངས་པ་ཡིན། །ཡི་དགས་སྲིད་ན་ཡི་དགས་གང་། །ཟས་རྣམས་ཟ་བར་འགྱུར་བ་ཡིན། །ཚེར་མ་མེད་པའི་ཤིང་རྣམས་ཀྱི། །
[98a.3]འབྲས་བུ་དེ་དང་འདྲ་བར་འགྱུར། །དམྱལ་བར་བཀྲེས་དང་སྐོམ་རབ་ཀྱིས། །ལུས་ཅན་གང་ཞིག་མི་སྲེག་པ། །དེ་དག་ཐམས་ཅད་སྦྱིན་དཀའ་ཐུབ། །འབྲས་བཅས་གྱུར་པ་དེ་འདྲ་ཡིན། །སེམས་ཅན་རང་གི་ལས་རྣམས་ཀྱིས། །འགྲོ་བའི་འདམ་དུ་བྱིང་རྣམས་ལ། །
[98a.4]སྦྱིན་པས་རྟག་ཏུ་བདེ་འབབ་པ། །ཕ་བཞིན་དང་ནི་མ་བཞིན་མཐོང་། །ས་དེ་རྣམས་ཀྱི་གནས་སྐབས་སུ། །རྟག་ཏུ་སྦྱིན་ལ་དགའ་བར་གྱིས། །སྦྱིན་དང་ཚུལ་ཁྲིམས་ལ་དགའ་བ། །ངམ་གྲོག་ཀུན་ལས་རྟག་ཏུ་གྲོལ། །དེ་ལྟར་མུ་སུ་ལུན་དྷས་བག་མེད་པ་སྤྱོད་
[98a.5]པའི་ལྷ་དེ་དག་རྣམས་ལ་ལེགས་པར་བསྟན་ནོ། །དེ་རིག་ནས་ཀྱང་ལྷ་དེ་དག་རྣམས་དད་པས་མངོན་སུམ་དུ་དམིགས་ནས། །སྦྱིན་པ་དང་ཚུལ་ཁྲིམས་ཀྱི་འབྲས་བུ་ངེས་པར་རྟོགས་སོ། །གཞན་ཡང་ལྷ་རྣམས་ཀྱི་དབང་ཆུང་བའི་གནས་ཡོད་དོ། །འདི་ལྟ་སྟེ། ལས་
[98a.6]རྣམས་ཀྱིས་སོ་སོར་བསྟན་པའི་ངོ་ཚ་བར་འགྱུར་བའི་ཟས་རྣམས་སོ། །གང་གི་ནགས་དང་། སྐྱེད་མོས་ཚལ་དང་། རྫིང་བུ་དང་། ཆུ་མིག་དང་། པད་མའི་ནགས་ཀྱི་གསེབ་ཏུ་རྒྱུ་བ་ན་རབ་ཏུ་མང་བའི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་བ་རྣམས་རྔ་དང་། རོལ་
[98a.7]མོ་སྣ་ཚོགས་རྣམས་ཀུན་ཏུ་སྒྲོགས་པའི་ནགས་ཀྱི་ས་རྣམས་ལ་རྣམ་པར་རྒྱུ་སྟེ། ཡུལ་རྣམ་པ་སྣ་ཚོགས་པ་ལ་རྣམ་པར་ཆགས་པའི་ཡིད་ཅན་རྣམས་མཆོག་ཏུ་རྒྱ་ཆེ་བའི་བདེ་བ་དཔེ་མེད་པ་དག་དང་ཡང་དག་པར་ལྡན་པས་རྒྱུ་བར་གྱུར་པ་ལས་དེའི་ཚེ་ན་ཟས་དང་སྐོམ་གྱི་ས་
[98b]
[98b.1]ཕྱོགས་སུ་ཉེ་བར་ལེགས་པར་འགྲོའོ། །དེ་དག་རྣམས་ཉེ་བར་ལེགས་པར་སོང་བ་ན་ཡང་རྒྱན་དང་། ཆ་བྱད་མཆོག་དང་ལྡན་པར་གྱུར་པའི་ལྷ་མོ་རྣམས་རྗེས་སུ་སོང་སྟེ། སྣ་ཚོགས་པའི་གཟུགས་རྒྱན་དང་ཆ་བྱད་ཅན་དེ་རྣམས་ཀྱིས་ལྷ་དགའ་བར་བྱས་ནས། བསྙེན་ནས་
[98b.2]ལེགས་པར་གནས་ཞིང་ཡང་གར་བྱེད། དགོད་པར་བྱེད། འགྱིང་བར་བྱེད། གླུ་ལེན་པར་བྱེད་དེ། རྔ་སྐད་ཡན་ལག་ལྔ་དང་ལྡན་པའི་ཆགས་པས་དང་། མཚུངས་པས་དང་། སྙན་པ་དང་བཅས་པ་དེ་ལྟར་ན་ཡང་ལྷ་རྣམས་ཀྱི་རྣ་བའི་རྣམ་པར་ཤེས་པ་ངོམས་
[98b.3]པ་མེད་པའོ། །སྲེད་པའི་ཡུལ་གྱིས་རྣམ་པར་རྒྱུ་བས་མནར་བ་རྣམས་ངོམས་པར་མ་གྱུར་པས་གཞན་ཡང་ལྷ་རྣམས་རྣམ་པ་སྣ་ཚོགས་པའི་གཟུགས་རྣམས་ལ་ལྟ་བར་བྱེད་པར་གྱུར་པ་རྣམས་ལ་དགའ་བར་གྱུར་པ་དང་། མཐོང་ན་སྡུག་པ་དང་། ཇི་ལྟར་འདོད་པས་
[98b.4]འགྲོ་བ་རྣམས་རྟག་ཏུ་ཡིད་འཇོམས་པར་བྱེད་པ་རྣམ་པ་སྣ་ཚོགས་པ་དང་། རྒྱ་ཆེ་བའི་འོད་འབར་བ་རྣམས་ཁ་དོག་དང་། དབྱིབས་དུ་མ་ཅན་དང་། རྒྱང་རིང་བ་དང་། ཐག་ཉེ་བ་ན་གནས་པ་རྣམས་ཏེ། དེ་ལ་གལ་ཏེ་ལྷ་རྣམས་འདི་སྙམ་དུ་སེམས་པར་གྱུར་ཏེ། ཇི་ལྟར་
[98b.5]གཟུགས་གང་དག་ཡིན་པ་དེ་དག་རིང་བ་ན་གནས་པ་དེ་དག་རྣམས་ཐག་ཉེ་བར་འགྲོ་བར་བྱ་ན། དེའི་སེམས་བསྐྱེད་པ་ཙམ་ཉིད་ན་གཟུགས་མཆོག་ཏུ་དགའ་བར་གྱུར་པ་དེ་རྣམས་ཐག་ཉེ་བར་གནས་པར་འགྱུར་རོ། །བདུད་རྩིར་གྱུར་པ་ལ་ཡང་ཇི་ལྟར་འདོད་པ་དེ་ལྟར་འགྱུར་
[98b.6]རོ། །གལ་ཏེ་ཡང་ཉེ་བར་གྱུར་པར་འདོད་ན་དེ་དག་རྣམས་ཉེ་བར་རོ། །གལ་ཏེ་ཡང་རིང་བར་འདོད་ན་ཡང་དེ་ཡང་རིང་བར་འགྱུར་རོ། །ལས་ཀྱི་འབྲས་བུའི་ཁྱད་པར་རྣམས་ཀྱིས་འགྱུར་ཏེ། དམན་པ་དང་། བར་མ་དང་། མཆོག་རྣམས་རྒྱུ་དང་བཅས་
[98b.7]པ་ཡིན་ནོ། །དེ་བཞིན་དུ་ཡང་སྲེད་པའི་སྦྲུལ་མཐོང་བ་དུག་ཅན་གྱིས་བལྟས་པའི་ལྷ་རྣམས་ལ་ངོམས་པ་སྐྱེ་བ་མ་ཡིན་ནོ། །བུད་ཤིང་རྣམས་བཅུག་པར་གྱུར་པའི་མེ་བཞིན་དུ་སྲེད་པ་དང་བཅས་པ་རྣམས་དགའ་བར་གྱུར་པའི་ཡུལ་རྣམས་ཀྱིས་མཐར་ཐུག་པ་སྐྱེ་བ་
[99a]
[99a.1]མེད་དོ། །དེ་བཞིན་དུ་ལྷ་རྣམས་ནི་ཚུལ་དུ་མར་ཡང་ངོམས་པ་མེད་དོ། །གཞན་ཡང་ལྷ་དེ་དག་རྣམས་ཉིད་དྲི་ལ་དྲིའི་རྣམ་པར་ཤེས་པ་གཏོད་པར་བྱེད་དོ། །དེ་དག་རྣམས་ཀྱིས་རྣམ་པ་མང་པོར་སྒོ་བར་བྱེད་པའི་དྲི་རྣམས་ལ་འདི་ལྟ་སྟེ། ནགས་དང་ནགས་
[99a.2]སུ་གྱུར་པའི་མེ་ཏོག་རྣམས་སོ། །མེ་ཏོག་དེ་དག་རྣམས་ཀྱང་འཁྲི་ཤིང་དང་ཚང་ཚིང་ལས་སྐྱེས་པ་དང་། ཤིང་ལས་སྐྱེས་པ་དང་། ས་ཕྱོགས་ཀྱི་ཆ་ཀུན་ལས་སྐྱེས་པའི་མདོག་དང་། དབྱིབས་རྣམ་པ་དུ་མ་རྣམས་དང་། རྣམ་པ་སྣ་ཚོགས་པའི་ཆ་ཤས་རྣམ་པར་བཀྲ་བ་རྣམས་ཏེ། 
[99a.3]ཐམས་ཅད་ཀྱང་དུས་དུས་སུ་ཁ་བྱེ་བ་རྣམས་ལ་ལྷའི་བུ་མོ་རྣམས་འོངས་ནས་སྟེན་པའི་དོན་དུ་འགའ་ཞིག་ལ་སྣོམ་པར་བྱེད་དོ། །མེ་ཏོག་རྣམས་འགའ་ཞིག་ལ་ནི་རླུང་དང་ཉེ་བ་ལ་བརྟེན་ནས་དྲི་རྣམས་སྣོམ་པར་བྱེད་དོ། །མཚུངས་པར་འདོད་པའི་ཡོན་ཏན་ཕུན་སུམ་ཚོགས་པའི་
[99a.4]དྲི་མ་རྣམས་ལ་ཡང་ལྷ་རྣམས་སྣོམ་པར་བྱེད་དོ། །དེ་དག་བསྣམས་ནས་གཞན་ཡང་གང་གི་ཚེ་ལྷག་མར་གྱུར་པ་རྣམས་ལ་ལུས་ལ་རྣམ་པ་ཇི་སྲིད་ཀྱི་རྒྱན་དུ་གྱུར་པ་ལས་མཐོ་རིས་དང་རྗེས་སུ་འཐུན་པའི་རྣ་གདུབ་དང་དཔུང་རྒྱན་ལ་སོགས་པ་རྣམས་ལྷ་འདོད་པ་དེ་རྣམས་ཀྱི་སེམས་
[99a.5]བསྐྱེད་པ་ཙམ་ཉིད་ན་རང་འབྱུང་ངོ་། །ལུས་ལ་གོས་བགོས་པ་རྣམས་ནི་ཁ་དོག་རྣམ་པ་སྣ་ཚོགས་པར་བཙོས་པ་རྣམ་པ་སྣ་ཚོགས་པར་དྲི་དང་ལྡན་པའི་མ་བཏགས་པའི་ཚད་མཆོག་དང་ལྡན་པ་དེ་དག་རྣམས་ཀྱིས་ལྷ་སྲེད་པ་དང་བཅས་པ་རྣམས་ངོམས་པར་མི་འགྱུར་རོ། །
[99a.6]གཞན་ཡང་ལྷ་རྣམས་ཡིད་ཀྱིས་དོན་འདི་དག་དཔྱོད་པར་བྱེད་པ་ན་དེ་དང་དེ་རང་གི་ལས་དང་འདྲ་བར་ཕུན་སུམ་ཚོགས་པར་འགྱུར་ཏེ། མཆོག་ཏུ་དགའ་བས་ཇི་ལྟར་ཟས་དང་བཏུང་བའི་ས་རྣམས་ལ་སོང་ནས་ལྷ་བདུད་རྩི་ཟ་བར་བྱེད་དོ། །དེ་དག་གིས་ཟོས་པ་དེ་དག་རྣམས་ནི་སྦྱིན་
[99a.7]པ་རྣམས་དང་འདྲ་བར་དམན་པ་དང་། བར་མ་དང་། མཆོག་ཏུ་གྱུར་པའི་ཟས་རྣམས་འབྱུང་ངོ་། །ལྷ་རྣམས་ཀྱང་རྣམ་པ་སྣ་ཚོགས་པའི་བཏུང་བ་དག་འཐུང་བར་བྱེད་པ་དེ་དག་རྣམས་ཀྱང་དམན་པ་དང་། བར་མའི་བཏུང་བ་དང་། བཟའ་བ་རྣམས་ཀྱང་འབྱུང་སྟེ། 
[99b]
[99b.1]རང་གི་ལས་ཀྱི་རྒྱའི་རྗེས་དང་འདྲ་བའི་ཕྱིར་རོ། །ཇི་ལྟར་གང་དག་གིས་ལུས་ཀྱི་ཚད་ཀྱི་རྣམ་པ་ཇི་སྲིད་དུ་འགྱུར་བའི་རྣམ་པ་དེ་སྲིད་ཁོ་ནར་སྐྱེས་བུ་དེའི་གྲིབ་མ་ཉི་མ་རང་བཞིན་དུ་གནས་པ་ན་འབྱུང་བར་འགྱུར་རོ། །དེ་ཁོ་ན་བཞིན་དུ་ལྷ་རྣམས་ཀྱི་ཡང་གང་གིས་ཇི་སྲིད་ཀྱི་རྣམ་པའི་
[99b.2]ལས་རྣམས་བྱས་པར་འགྱུར་བ་དེ་དག་གི་རྣམ་པ་དེ་སྲིད་ཁོ་ནའི་ཟས་ཀྱི་རིགས་རྣམས་སྐྱེའོ། །དེ་ཟ་བར་བྱེད་པ་ན་ཡང་ལྷ་དེ་དག་རྣམས་ཚོགས་པ་ན་ཟ་བར་བྱེད་པས་དེ་དག་མཆོག་ཏུ་ངོ་ཚ་བ་སྐྱེའོ། །དེ་ལ་ལྷ་རྣམས་རྒྱུ་བའི་དུས་སུ་ཉེ་བར་གནས་པ་རྣམས་ཤིན་ཏུ་རྒྱ་ཆེ་བའི་སྡུག་
[99b.3]བསྔལ་ཆེན་པོ་དང་ལྡན་པར་འགྱུར་རོ། །ཁྱད་པར་དུ་ཡང་ལྷ་མོའི་ཚོགས་ཀྱི་མདུན་དུ་ངོ་ཚ་བར་གྱུར་པའི་སྡུག་བསྔལ་གྱི་མཆོག་དེ་འདྲ་བ་ནི་སྲིད་པ་གཞན་ན་ཆུང་ཟད་ཀྱང་མེད་དོ། །སླུ་བ་མེད་པ་པོའི་བདེ་བར་གྱུར་པའི་དེ་ལྟར་སོ་སོར་བསྟན་པ་དེ་དག་རྣམས་ཀྱིས་ཀྱང་ཇི་ལྟར་
[99b.4]གཞན་དུ་ཡང་འཁོར་བ་ཐམས་ཅད་དུ་དེས་འགྲོ་བར་བྱ་དགོས་སོ། །གཞན་ཡང་ལྷ་རྣམས་ཀྱི་ཐ་མའི་དུས་ལེགས་པར་བྱས་པ་ཟད་ནས་འཆི་འཕོ་བའི་དུས་ན་སྡུག་བསྔལ་རྣམས་སྐྱེ་བར་འགྱུར་ཏེ། གང་གི་ཚེ་བག་མེད་པར་སྤྱོད་པའི་ལྷ་རྣམས་རྟག་ཏུ་འདོད་པ་ལ་རྣམ་པར་ཆགས་
[99b.5]པ་ལས་གང་གི་ཚེ་འཆི་འཕོ་བར་འགྱུར་ལ། འཆི་འཕོ་བ་དེའི་ཚེ་ཡང་འདོད་པ་སྡུག་པ་ཡིད་དུ་འོང་བར་གྱུར་པ་གང་དག་རྣམས་དང་བྲལ་བར་འགྱུར་བ་ནི་སྣུམ་ཟད་པའི་དབང་གིས་མར་མེ་བཞིན་དུ་འགག་པར་གྱུར་པ་ན་འགྲོ་བ་གཞན་གང་ཡིན་པ་དང་འདྲ་བའི་རྟགས་རྣམས་
[99b.6]སྔོན་བྱུང་བར་གྱུར་པ་དང་། འཆི་འཕོ་བའི་དུས་ཀྱི་སྡུག་བསྔལ་དེ་དག་རྣམས་ཀྱིས་ལུས་དང་ཡིད་མངོན་པར་བཅོམ་པར་གྱུར་པའི་རྣམས་ལ་སྡུག་བསྔལ་གང་དག་སྐྱེ་བར་གྱུར་པ་དེ་ནི་དཔེར་བརྗོད་པར་སླ་བ་ཡང་མ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་
[99b.7]བཅད་པ་གསུངས་པ། ཇི་ལྟར། སྣ་ཚོགས་བདེ་དང་བག་མེད་དང་། །ཡུལ་རྣམས་ཀྱིས་ཀྱང་བསླུས་པས་ཀྱང་། །ཚེ་ཟད་འཆི་བའི་དུས་སུ་ནི། །ལྷན་ཅིག་གནས་པ་ཡོད་མ་ཡིན། །སྔོན་ཆད་བག་མེད་སྤྱད་པ་ཡི། །སྦྱིན་ལ་སོགས་ལ་མི་འཇུག་གོ། །ཕྱི་ནས་
[100a]
[100a.1]འཆི་བའི་དུས་ན་དེ། །རང་གི་སེམས་ནི་སྲེག་པ་ཡིན། །དང་པོ་བར་དང་དེ་བཞིན་མཐར། །ལེགས་པའི་ཡིད་ནི་བྱ་བ་ཡིན། །ལེགས་པར་སྤྱོད་དང་རྟག་ཏུ་དུལ། །འཆི་བའི་དུས་ན་ཞུམ་པ་མེད། །ངེས་པར་འགྱུར་བ་འཆི་བ་སྟེ། །སྡུག་པ་དང་ཡང་བྲལ་བ་ཡིན། །ཡུལ་
[100a.2]རྣམས་ཀྱིས་ནི་རབ་བཅོམ་པས། །བྱིས་པ་རྣམས་ནི་སྤྱོད་པའང་མེད། །དེ་ནི་རིམ་གྱིས་རྟོགས་འགྱུར་གྱི། །འདི་ནི་ཁོང་དུ་ཆུད་པ་མིན། །ཡུལ་གྱིས་རྣམ་པར་ཉམས་པའི་ལྷ། །འདོད་པ་ལ་ནི་རྣམ་ཞེན་བློ། །འདུས་བྲལ་སྡུག་བསྔལ་གང་སྐྱེས་པའི། །ལྷ་གང་གང་དུ་སྐྱེ་བ་ཡིན། །
[100a.3]ཡུད་ཙམ་ཅིག་ཀྱང་དེ་དག་ལ། །བློ་ནི་གནས་པར་མི་བྱའོ། །མི་རྟག་པ་དང་འཇིགས་དང་བཅས། །འདོད་པས་རྟག་ཏུ་འཁོལ་བྱེད་པོ། །དེ་ལྟ་ན་ཡང་རྨོངས་པས་བྱིས། །ཕྱིར་ཞིང་དེ་ཉིད་སྟེན་པར་བྱེད། །འདོད་ཆགས་མེ་ཡིས་རྟག་ཏུ་སྲེག །ལྷ་ནི་རྣམ་པར་རྨོངས་པ་ཡིན། །བསྲེགས་
[100a.4]པར་གྱུར་ནས་ཕྱིས་ཀྱང་དེ། །ཡང་དང་ཡང་དུ་བསྔགས་པར་བྱེད། །ཡུལ་རྣམས་ལ་ནི་ཆགས་མེད་པར། །རྒྱུ་གང་དེ་ཉིད་ལ་གཞོལ་བ། །གང་ཡང་དེ་ནི་རབ་བསྔགས་པ། །དེ་དག་སྡུག་བསྔལ་རྟག་པར་གནས། །ཁམས་གསུམ་འདི་དག་ཐམས་ཅད་ནི། །ཟོ་ཆུན་ཁོར་མོ་བཞིན་དུ་འཁོར། །
[100a.5]ལས་ཀྱི་ཞགས་པས་ཀུན་བཟུང་ཡང་། །དེ་ཉིད་མཐོང་བ་ཡང་མ་ཡིན། །སྐྱེ་བ་དང་ནི་འཆི་བ་རྣམས། །སྐྱེ་དང་སྐྱེ་བར་ཡང་ཡང་ངོ་། །སེམས་ཅན་རྣམ་པར་རྨོངས་དགའ་བ། །རྟག་ཏུ་སྡུག་བསྔལ་སྐལ་ལྡན་ཡིན། །གློག་དང་ཟོ་ཆུན་འཁོར་ལོ་དང་། །མཚུངས་པར་འདོད་པ་རབ་ཏུ་བསྒྲགས། །
[100a.6]རྨི་ལམ་དྲི་ཟའི་གྲོང་ཁྱེར་ལྟར། །རབ་ཏུ་རྣམ་པར་འཇིག་པ་ཡིན། །རྣམ་པ་དེ་ལྟའི་འདོད་པ་རྣམས། །ཁྱད་པར་འཇིགས་དང་བཅས་པ་ཡིན། །མི་རྟག་སྡུག་བསྔལ་སྟོང་པའི་ཕྱིར། །བདག་གི་བློ་ནི་མི་བྱའོ། །རྒ་དང་འཆི་བའི་འཁོར་ལོ་འདི། །རབ་ཏུ་མི་བཟད་བཟོད་མི་ནུས། །ངེས་
[100a.7]པར་ཐམས་ཅད་ལྟུང་བ་ཡང་། །མིག་མེད་པས་ན་མཐོང་བའང་མེད། །འདོད་པ་ལྔ་ནི་ཐུབ་མཆོག་གིས། །སྟོང་པའི་ངོ་བོར་རབ་ཏུ་གསུངས། །འདོད་ཆགས་ཁྱིམ་གྱི་རང་བཞིན་ནི། །མི་རྟག་པ་དང་སྡུག་བསྔལ་མང་། །གཞན་དུ་མིན་པར་རྟོགས་ལྡན་པས། །གང་གང་འདོད་པ་ལ་མི་ཆགས། །
[100b]
[100b.1]དེ་ནི་ཕ་རོལ་འགྲོ་རྟག་ཞི། །མྱ་ངན་འདས་པའི་མཐའ་ལ་གནས། །འཆི་འཕོ་འབྱུང་བའི་ལྷ་ཡི་ནི། །དབང་པོ་བརླབས་པར་གྱུར་པའི་སེམས། །སྡུག་བསྔལ་བརྗོད་པར་སླ་མིན་གང་། །དེ་ལ་འདི་ན་དཔེ་ཡོད་མིན། །ཇི་ལྟ་ཇི་ལྟར་བདེ་ཆེན་པོ། །སེམས་ནི་སྲེད་པས་ཉེར་བཅོམ་པ། །དེ་ལྟ་དེ་ལྟར་འཆི་
[100b.2]འཕོ་བའི། །སྡུག་བསྔལ་ཆེན་པོ་བཟོད་པར་དཀའ། །ལེགས་བྱས་ལས་ནི་མ་བྱས་དང་། །ལས་ཀྱི་གནས་ལུགས་མི་ཤེས་པ། །སྡུག་བསྔལ་ཆེན་པོ་ཀུན་འབྱུང་བས། །ཕྱིས་ནི་གདུང་བས་སྲེག་པར་བྱེད། །ཇི་སྲིད་འཆི་བ་མ་འོངས་དང་། །ཇི་སྲིད་དལ་འབྱོར་ཕུན་སུམ་ཚོགས། །དེ་སྲིད་
[100b.3]རང་ལ་ཕན་པར་མནོས། །ལམ་འདི་རྣམས་ནི་བདེ་བ་འབྱུང་། །ལྷ་ཡི་འཇིག་རྟེན་རྣམས་འཆི་འཕོ། །འཆི་བ་མི་ཡི་ས་རྣམས་ལ། །རིག་ནས་ཉེ་བར་འཚེ་བཅས་པའི། །སྲིད་ན་སྐྱེས་བུ་སུ་གནས་བྱེད། །དེ་ལྟར་ཡང་འཆི་འཕོ་བར་གྱུར་པའི་ལྷ་རྣམས་ལས་ཀྱི་ཐག་པས་
[100b.4]དྲངས་པར་གྱུར་པ་སོ་སོར་ཉེ་བར་བསྟན་པས་འཇིགས་པ་ཆེན་པོ་དང་བཅས་པ་རབ་ཏུ་སྐྱེའོ། །དེའི་ཕྱིར་ན་ལྷ་དེ་དག་དུད་འགྲོ་དང་འདྲ་བར་གྱུར་པ་ཡིན་ཏེ། གང་དག་ཡུལ་རྣམས་ལ་རྣམ་པར་འཆུམས་པའི་ཡིད་ཀྱིས་རང་ཉིད་ལ་ལེགས་པར་མི་བྱེད་དོ། །དེ་ལྟ་བས་ན་བག་
[100b.5]མེད་པར་ཡང་མ་བྱེད་ཕྱི་ནས་འགྱོད་པར་འགྱུར་བར་མ་བྱེད་ཅིག །དེ་ལྟར་ལྷ་མུ་སུ་ལུན་དྷས་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་རྣམས་ལ་རྣམ་པར་གཟིགས་ཀྱིས་མཛད་པའི་མཆོད་རྟེན་མཐོང་བར་བྱས་ནས་དེ་ལ་རྗེས་སུ་བསྔགས་པར་བྱེད་དོ། །ངེས་པར་ལེགས་པ་ལ་སྦྱོར་བར་བྱེད་དོ། །འདོད་པ་རྣམས་ཀྱི་
[100b.6]ཉེས་དམིགས་རྣམས་ཀྱང་རབ་ཏུ་སྟོན་པར་བྱེད་དོ། །རྣམ་པར་སྨད་པར་བྱ་བའི་ཕྱིན་ཅི་ལོག་བཞི་ཡང་དག་པར་སྟོན་པར་བྱེད་དོ། །འཆི་བའི་དུས་མ་འོངས་པ་ཡང་ལེགས་པར་སྟོན་པར་བྱེད་དོ། །ཀུན་ཏུ་སྐྲག་པར་བྱེད་དོ། །དེའི་ཕྱིར་འཇིགས་སུ་རུང་བའི་འཆི་བ་ལས་སྡུག་བསྔལ་དུ་མས་ཚང་
[100b.7]ཚིང་དུ་གྱུར་པའི་ལམ་ལྷ་དེ་དག་རྣམས་ལ་བསྟན་པར་གྱུར་པ་ན། དེས་རབ་ཏུ་དང་བས་ཡིད་འཕྲོག་པར་བྱེད་པའི་བདེ་བ་སྐྱེད་པར་བྱེད་པའི་ཕྱིར་ན་ལྷ་རྣམས་ལ་རྗེས་སུ་སྟོན་ཏོ། །མདོ་དྲུག་པ་ལས་རྣམ་པར་གཟིགས་ཀྱིས་མཛད་པའི་མདོ་སྡེ་གཉིས་པ་རྫོགས་སོ།། །།
[101a]
[101a.1]འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་རྩ་དགུ་པ། གཞན་ཡང་མུ་སུ་ལུན་དྷ་དེ་ཉིད་ཀྱིས་ལྷ་དེ་དག་རྣམས་ཉིད་ཁྲིད་དེ་ཚོགས་པ་རྒྱུ་བའི་ས་ལ་གནས་པའི་གང་དག་སེམས་བསྒོམས་པར་གྱུར་པ་དང་། གང་ཡང་ཡིད་བསྒོམས་པར་
[101a.2]གྱུར་པ་དང་། རྒྱུད་བསྒོམས་པར་གྱུར་པ་དེ་དག་རྣམས་ཁྲིད་ནས་གཞན་ལ་ཕན་པར་བྱེད་པ་དང་། གཞན་ལ་ཕན་པ་སྦྱོར་བ་ལ་བརྩོན་པས་ལྷ་དེ་དག་རྣམས་ཀྱི་གཞན་ཡང་བག་མེད་པ་དེ་དག་གཞོམ་པར་འདོད་པས་ཀྱང་ལས་དང་འབྲས་བུའི་དེ་ཁོ་ན་ཉིད་མཐོང་བ་དང་དྲན་པར་ཡང་བྱས་ལ། 
[101a.3]སེམས་ཀྱི་རྒྱུད་དང་བར་ཡང་བྱས་ཤིང་གཞན་ཡང་དེ་དག་རྣམས་ཀྱི་རྒྱུད་ཤིན་ཏུ་རབ་ཀྱི་མཆོག་ལ་སྦྱོར་བས་འདོད་པ་རྣམས་ཀྱི་ཉེས་དམིགས་རྣམས་ཀྱང་ལེགས་པར་བསྟན་ཅིང་གསོན་པ་རྣམས་ཀྱང་མི་རྟག་པ་ཉིད་ཀྱི་རྟོགས་པ་འཕངས་ཤིང་འཁོར་བའི་རྒུད་པ་རྣམས་ཀྱང་བརྗོད་ནས་ལྷ་དེ་དག་
[101a.4]རྣམས་ལ་འདི་སྐད་ཅེས་བརྗོད་དོ། །ལྷ་ཁྱེད་རྣམས་ལྟོས་དང་མཆོད་རྟེན་གསུམ་པ་གང་དེ་ཁོ་ན་མཐོང་བ་དེ་ནི་ཐུབ་པ་ཆེན་པོ་གཞན་འཁོར་བ་འཇིག་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། རིག་པ་དང་ཞབས་སུ་ལྡན་པ། བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། 
[101a.5]སྟོན་པའི་ཡིན་ཏེ། རིན་པོ་ཆེ་རྣམས་ཀྱིས་ལེགས་པར་གང་བ་འོད་ཟེར་གྱི་ཕྲེང་བ་གསེར་དང་ནོར་བུའི་སྟེགས་སུ་ནམ་མཁའ་འབུགས་པ་བཞིན་དུ་ཤིན་ཏུ་མཐོ་བར་གནས་པ་སྐྱེ་བོ་ཐམས་ཅད་རབ་ཏུ་དགའ་བ་འཐབ་བྲལ་གྱི་འཇིག་རྟེན་འདི་དག་ཐམས་ཅད་ཟིལ་གྱིས་མནན་ནས་ངེས་པར་
[101a.6]གནས་པ་མཆོག་ཏུ་ཞི་བར་གྱུར་པ་དང་། མཆོག་ཏུ་དགའ་བར་གྱུར་པ་སེམས་ཀྱི་རྒྱུད་རླན་པ་བཞིན་དུ་ལྷ་རྣམས་ཐམས་ཅད་ཀྱི་ལྷའི་འཇིག་རྟེན་འདིའི་རྒྱལ་མཚན་དུ་གྱུར་པ། སྙིང་པོར་གྱུར་པ། བསམ་གཏན་དང་ལྡན་པ་བཞིན་དུ་རྣམ་པར་གནས་སོ། །རྣམ་པར་བཀྲ་བ་དགེ་བ་རིན་
[101a.7]པོ་ཆེ་ཤིན་ཏུ་འབར་བ་རིན་པོ་ཆེའི་འོད་ལྷམ་མེ་བར་གྱུར་པ་དམ་པའི་ཆོས་སྟོན་པར་མཛད་པ་བཞིན་དུ་མཆོག་ཏུ་རྒྱ་ཆེ་བ་དགའ་བར་གྱུར་པར་མཐོང་བ་འདི་ལ་བདག་ཅག་གིས་ཁྲུས་གསོལ་བར་བྱའོ། །བདག་ཅག་གིས་མཆོད་པར་བྱའོ། །ཙན་དན་ཡང་བདག་གིས་དབུལ་བར་བྱའོ། །
[101b]
[101b.1]མེ་ཏོག་དང་སྤོས་ལ་སོགས་པ་རྣམས་ཀྱིས་མཆོད་ནས་རིམ་གྱིས་བདག་གིས་བལྟ་བར་བྱའོ། །ཅི་འདིར་དྲང་སྲོང་ཆེན་པོར་གྱུར་པ་དེ་ཤིན་ཏུ་ངོ་མཚར་བར་གྱུར་པ་འདིས་ཅི་ཞིག་ཉེ་བར་མཚོན་པ་མཛད་ན། གང་གིས་བདག་ཅག་རྣམས་ངེས་པར་ལེགས་པ་དང་། མཐར་ཕྱིན་པ་
[101b.2]དང་། ཕན་པ་དང་བདེ་བར་ཡང་འགྱུར་བ་སྟེ། རྒྱུ་གང་གི་ཕྱིར་སེམས་ཅན་རྣམས་ཐམས་ཅད་ལ་ཕན་པར་མི་འགྱུར་བ་དང་། བདེ་བར་མི་འགྱུར་བའི་བཅོམ་ལྡན་འདས་ཀྱི་མཛད་པ་ནི་གང་ཅུང་ཟད་ཀྱང་མི་མངའ་བའི་ཕྱིར་ཏེ། བདག་ཉིད་ལ་ཕན་པའི་དོན་ཉིད་ཀྱིས་ནི་འདི་དག་
[101b.3]ཏུ་བྱོན་པ་ཡང་མ་ཡིན་ནོ། །དེ་ནས་ལྷ་དེ་དག་རྣམས་ཀྱིས་ལྷའི་བདག་པོ་དེའི་ཚིག་ཉེ་བར་བཟུང་ནས་དགེ་བར་བྱས་པའི་ཡིད་ཀྱིས་འདི་སྐད་ཅེས་སྨྲས་སོ། །མཆོད་པའི་དོན་དུ་བདག་ཅག་རྣམས་མཆི་བར་བགྱི་ཞིང་བདག་ཉིད་རྗེས་སུ་གཟུང་བའི་དོན་དུ་དང་། བདག་ཉིད་ལ་ཕན་
[101b.4]པའི་དོན་དུ་བདག་ཅག་རྣམས་འགྲོ་བར་བྱའོ། །དེ་ནས་ཚོགས་པ་རྒྱུ་བའི་ས་ན་གནས་པའི་ལྷ་དེ་དག་རྣམས་ཀྱིས་ལྷའི་བདག་པོ་མུ་སུ་ལུན་དྷ་སྔོན་དུ་བྱས་ནས་གང་ན་བཅོམ་ལྡན་འདས་དྲང་སྲོང་གི་མཆོག་དེའི་མཆོད་རྟེན་ཡོད་པ་དེར་ཉེ་བར་ལེགས་པར་འགྲོའོ། །སོང་ནས་ཀྱང་བཅོམ་
[101b.5]ལྡན་འདས་འཁོར་བ་འཇིག་གི་མཆོད་རྟེན་ལ་གུས་པ་དང་བཅས་པའི་ཡིད་ཀྱིས་ཕྱག་འཚལ་བར་བྱེད་དེ། གཡས་ཕྱོགས་ནས་སྐོར་བར་ཡང་བྱེད་དོ། །དེ་ནས་དེའི་ཚེ་མཆོད་རྟེན་གྱི་ནང་ན་རིན་པོ་ཆེའི་འོད་ཤིན་ཏུ་འབར་བ་རིན་པོ་ཆེ་དེ་དག་རྣམས་གང་གི་ཁྱད་པར་གྱིས་ནི་ཉི་མའི་འོད་
[101b.6]ཟེར་ཡང་། སྲིན་བུ་མེ་ཁྱེར་གྱི་འོད་དང་འདྲ་བར་འགྱུར་རོ། །མཆོད་རྟེན་དེའི་ནང་ན་ཡང་གསེར་གྱི་རང་བཞིན་གྱི་བྱང་བུ་ལ་བྲིས་ནས་ནམ་མཁའ་ལ་འཕྱང་བ་ཡིན་ཏེ། རབ་ཏུ་འབར་བའི་ཡི་གེར་མངོན་པར་བྲིས་པའི་མདོ་ཡིན་ནོ། །དེ་ཡང་རྫུ་འཕྲུལ་མཛད་པའི་ཆོ་འཕྲུལ་
[101b.7]གྱིས་རླག་པར་མི་འགྱུར་ཞིང་ཉེ་བར་རླག་པར་མི་འགྱུར་ཏེ། དེ་རྒྱུ་གང་གིས་ལྷ་དང་མི་རྣམས་ལ་ཕན་པའི་དོན་དུ་མདོ་དེ་བསྟན་པའི་ཕྱིར་རོ། །ཐུབ་པ་བཅོམ་ལྡན་འདས་འཁོར་བ་འཇིག་དེས་ལྷ་དང་མི་རྣམས་ལ་ཆོས་སྟོན་པར་མཛད་པ་ནི་འདི་ལྟ་སྟེ། རྒྱུ་གང་གིས་ལྷ་
[102a]
[102a.1]རྣམས་འགྲོ་བ་དྲུག་ནས་དང་། མི་རྣམས་མི་རྣམས་ནས་འཆི་འཕོ་བ་དང་། ལྷ་རྣམས་ལྷ་ཡུལ་དུ་སྟེ། དེ་ལྟར་ཕན་ཚུན་དུ་འགྲོ་བ་དྲུག་པོ་རྣམས་ཕན་ཚུན་དུ་དཔུང་གཉེན་དུ་གྱུར་པ་ཡིན་ལ། དེ་ལ་ལྷ་དང་མི་རྣམས་ཀྱང་ཚུལ་ཁྲིམས་ཀྱིས་མཐོ་རིས་སུ་སྐྱེ་
[102a.2]བ་ནི་སླུ་བ་མེད་པའི་གནས་ཡིན་ནོ། །དེ་ལ་ཚུལ་ཁྲིམས་དེ་ནི་རྣམ་པ་གཉིས་ཡིན་ཏེ། སྡོམ་པ་སྔར་བྱས་པ་དང་ཐར་བར་བྱས་པའོ། །དེ་ལ་དོན་ཡོད་པ་ཞེས་བྱ་བའི་ཚུལ་ཁྲིམས་གང་ཞིག་དོན་ཡོད་པ་འབའ་ཞིག་ཁོ་ནས་འཇུག་པའི་རབ་ཏུ་དང་བས་སེམས་རབ་ཏུ་དང་བའི་དབང་
[102a.3]གིས་སངས་རྒྱས་ལ་སོགས་པ་རྣམས་ལ་རབ་ཏུ་དང་བར་འགྱུར་རོ། །ལུས་ཀྱི་ལེགས་པར་སྤྱོད་པ་དང་། ངག་གི་ལེགས་པར་སྤྱོད་པ་དང་། ཡིད་ཀྱི་ལེགས་པར་སྤྱོད་པ་རྣམས་བྱེད་པར་འགྱུར་རོ། །ལོག་པར་ལྟ་བ་ཅན་དུ་ཡང་མི་འགྱུར་རོ། །ཇི་སྲིད་འཚོའི་བར་དུ་ཡང་ལས་
[102a.4]དང་འབྲས་བུ་རྣམས་ལ་རྒྱུད་དད་པ་དང་ལྡན་པར་འགྱུར་རོ། །ཆོས་དང་ལྡན་པའི་ལོངས་སྤྱོད་རྣམས་ཀྱང་ཆོས་ཀྱིས་ལོངས་སྤྱོད་པར་བྱེད་ཀྱི། གཞན་རྣམས་གདུང་བར་བྱེད་པ་ནི་མ་ཡིན་ནོ། །མ་དང་ཕ་ལ་གུས་པར་འགྱུར་རོ། །དགེ་སྦྱོང་དང་བྲམ་ཟེ་རྣམས་ཉེ་བར་འོང་བའི་རང་
[102a.5]བཞིན་ཅན་དུ་འགྱུར་རོ། །དམ་པའི་ཆོས་ཉན་པའི་རང་བཞིན་དུ་འགྱུར་རོ། །འཐུན་པས་འགྲོ་བའི་རང་བཞིན་ཅན་དུ་འགྱུར་རོ། །ཡོངས་སུ་འདྲི་བའི་རང་བཞིན་ཅན་དུ་འགྱུར་ཏེ། དེ་ལྟར་དོན་དང་ལྡན་པ་འབའ་ཞིག་པ་ཁོ་ནས་རབ་ཏུ་དང་བ་དང་ཡང་དག་པར་ལྡན་པར་འགྱུར་རོ། །
[102a.6]དོན་དང་ལྡན་པ་ཐམས་ཅད་ལེགས་པར་གང་བར་སྤྱོད་པ་ཡིན་ཏེ། ལུས་ཀྱི་ལེགས་པར་སྤྱད་པ་རྣམས་སྤྱོད་པར་བྱེད། ཡིད་ཀྱིས་ལེགས་པར་སྤྱད་པ་རྣམས་སྤྱོད་པར་བྱེད་ཀྱི་སྡོམ་པ་འཛིན་པ་ནི་མ་ཡིན་ཡང་དེ་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་དུ་སྟེ། སེམས་ཀྱི་
[102a.7]སྤྱོད་པ་ཉམས་སུ་མྱོང་བའི་དབང་གིས་དགེ་བས་གལ་ཏེ་འཐབ་བྲལ་གྱི་ལྷ་རྣམས་སུ་སྐྱེའོ། །དེ་ལྷ་གཞན་རྣམས་ཀྱི་ཁྱད་པར་གྱིས་གཟུགས་དང་། ཆ་བྱད་དང་། རྒྱན་དང་། བུད་མེད་དང་། ཡུལ་ལྗོངས་དང་། ཟས་དམན་པ་རྣམས་ལ་སྤྱོད་པར་འགྱུར་རོ། །དེ་ཟས་ལ་ལོངས་སྤྱོད་
[102b]
[102b.1]པའི་དུས་ན་ངོ་ཚ་བར་འགྱུར་རོ། །འདིའི་འོད་རྣམས་ཤིན་ཏུ་དམན་པར་ཡང་འགྱུར། འདོད་པའི་ལོངས་སྤྱོད་ཕུན་སུམ་ཚོགས་པ་རྣམས་ཐམས་ཅད་ཀྱང་ཤིན་ཏུ་དམན་པར་འགྱུར་རོ། །དོན་ཡོད་པ་དེ་ལེགས་པར་ཡོངས་སུ་རྫོགས་པའི་ཚུལ་ཁྲིམས་ཀྱི་འབྲས་བུ་དང་། གཞན་སྡོམ་
[102b.2]པ་ལ་གནས་པའི་ཚུལ་ཁྲིམས་འཛིན་པའི་ལྷ་རྣམས་ཀྱི་ཁྱད་པར་རོ། །གཞན་ཡང་དོན་ཡོད་པར་གྱུར་པའི་ཚུལ་ཁྲིམས་སུ་གྱུར་པ་ནི་སངས་རྒྱས་ལ་སོགས་པ་ལ་རབ་ཏུ་དང་བ་དང་ལྡན་ལ་སྡོམ་པ་ནི་ཉི་མ་གཅིག་ཀྱང་ངེས་པར་འཛིན་པར་མི་བྱེད་དེ། ལུས་ཀྱི་ལེགས་པར་སྤྱོད་པ་དང་
[102b.3]ཡང་དག་པར་ལྡན་པར་འགྱུར་ལ། ངག་གི་ལེགས་པར་སྤྱོད་པ་དང་ཡང་ཡང་དག་པར་ལྡན་པར་འགྱུར་རོ། །མ་ལུས་པ་མ་ཡིན་པར་རོ། །གང་ཞེ་ན། མ་ལུས་པ་མ་ཡིན་པས་ལུས་ཀྱི་ལེགས་པར་སྤྱོད་པས་སྲོག་གཅོད་པ་དང་། འདོད་པ་ལ་ལོག་པར་སྤྱོད་པ་གཉིས་རབ་ཏུ་སྤོང་
[102b.4]བར་བྱེད་ལ། ཡང་མ་བྱིན་པར་ལེན་པ་རྣམས་ནི་མ་ཡིན་ནོ། །དེ་དག་ནི་མ་ལུས་པར་ལེགས་པར་སྤྱོད་པར་བྱེད་པས་སྤྱོད་པ་ནི་མ་ཡིན་ནོ། །ངག་གི་ལེགས་པར་སྤྱོད་པ་རྣམས་ཀྱང་ཐམས་ཅད་དུ་ལེགས་པར་སྤྱད་པ་སྤྱོད་པ་མ་ཡིན་ཏེ། བརྫུན་འབའ་ཞིག་ཙམ་སྨྲ་བར་མི་བྱེད་ལ་
[102b.5]ངག་གི་དྲི་མ་རྣམས་ནི་མི་སྤོང་ངོ་། །དེ་ཡང་དོན་ཡོད་པ་གཅིག་ལེགས་པར་སྤྱད་པ་སྤྱོད་དོ། །གལ་ཏེ་དེ་སྲིད་པ་ཐ་མའི་སེམས་རབ་ཏུ་དང་བའི་དབང་གིས་ལན་གྲངས་གཞན་ལ་མྱོང་བར་འགྱུར་བའི་ལེགས་པར་བྱས་པའི་ལས་རྣམས་ཀྱི་རྐྱེན་གྱིས་འཐབ་བྲལ་བ་རྣམས་སུ་སྐྱེ་ལ་ཤིན་
[102b.6]ཏུ་དམན་པར་ཡང་མི་འགྱུར་ཏེ། སྔར་གྱི་དོན་ཡོད་པར་ལེགས་པར་སྤྱད་པ་སྤྱོད་པ་དེའི་དྲུང་ན་ཚད་དང་། མདོག་དང་། གཟུགས་དང་། ཆ་བྱད་རྒྱན་དང་། ཟས་དང་། སྤྱོད་པས་གནས་པ་རྣམས་དང་། འདོད་པའི་བུད་མེད་དང་། ཡུལ་ལྗོངས་རྣམས་ལ་རིམ་གྱིས་སྒྲ་
[102b.7]རེག་རོ་གཟུགས་དྲི་རྣམས་ལ་ཡང་སྟེ། སྡོམ་པ་དགེ་བ་སྤྱད་པའི་ཁྱད་པར་ཅན་གྱི་ལྷ་གཞན་རྣམས་ཀྱི་ཁྱད་པར་གྱིས་ནི་དེས་རང་ཉིད་དམན་པར་མངོན་པར་མཐོང་ནས་ངོ་ཚ་བར་འགྱུར་རོ། །གཞན་ཡང་དོན་ཡོད་པར་གྱུར་པའི་ཚུལ་ཁྲིམས་དང་ཡང་དག་པར་ལྡན་པ་ཡོད་
[103a]
[103a.1]དེ། ཡང་དག་པའི་ལྟ་བ་ཅན་དུ་གྱུར་པ་དང་། ཐོས་པའི་རིགས་དང་ལྡན་པ་དང་། སངས་རྒྱས་ལ་སོགས་པ་ལ་གུས་པའི་རིགས་ཅན་དུ་འགྱུར་བའོ། །སྡོམ་པ་ནི་གཅིག་ཀྱང་འཛིན་པ་ཡང་མ་ཡིན་ནོ། །འོན་ཀྱང་ཚུལ་ཁྲིམས་འཆལ་པའི་ཐ་སྙད་ཀྱིས་
[103a.2]འཇིགས་ནས་མ་བྱིན་པར་ལེན་པར་མི་བྱེད་དོ། །སངས་རྒྱས་ཉིད་ཀྱིས་གསུངས་པའི་རྒྱུ་འཐུན་པའི་འབྲས་བུས་དབུལ་པོ་སྒྲུབ་པར་བྱེད་པ་དང་། མ་བྱིན་པར་ལེན་པས་དམྱལ་བ་རྣམས་སུ་ཡང་སྐྱེ་བར་འགྱུར་བ་ཐོས་པས་ཀྱང་སྐྱེ། འདོད་པ་ཅན་ཡིན་ཡང་འཇིགས་པ་ལ་
[103a.3]སོགས་པས་ལུས་ཀྱིས་རྟག་ཏུ་མ་བྱིན་པར་ལེན་པ་མི་ལེན་ཏོ། །ངག་གི་ལས་ཀྱང་ཕྲ་མ་བྱེད་པའི་རང་བཞིན་ཅན་མ་ཡིན་ནོ། །ཕན་ཚུན་དུ་འབྱེད་པར་མི་བྱེད་པ་དང་། བྱེ་བའི་སེམས་ཅན་རྣམས་ཀྱང་འབྱེད་པར་མི་བྱེད་དོ། །ལེགས་པར་འཛིན་པར་ཡང་བྱེད་དེ། ངང་ཚུལ་
[103a.4]ངན་པའི་འཇིགས་པ་དང་། སངས་རྒྱས་དང་སངས་རྒྱས་མ་ཡིན་པའི་གསུང་ཡང་ཉན་པར་བྱེད་དོ། །ཇི་ལྟར་ཕྲ་མའི་རྒྱུ་འཐུན་པའི་འབྲས་བུ་ནི་གྲོགས་པོ་དང་། བྲན་ཕོ་དང་། བྲན་མོ་དང་། ཆུང་མ་རྣམས་དང་འབྱེ་བར་འགྱུར་རོ། །ལུས་ཞིག་ནས་ཀྱང་ངན་སོང་ལོག་པར་ལྟུང་
[103a.5]བར་དམྱལ་བར་སྐྱེ་བར་འགྱུར་ཞེས་སངས་རྒྱས་དང་སངས་རྒྱས་མ་ཡིན་པ་རྣམས་ཀྱི་ཚིག་ཐོས་པ་དང་། རྒྱུ་གཉིས་པོ་འདི་དག་གིས་དེ་ཕྲ་མ་བྱེད་པའི་ངང་ཚུལ་ཅན་མ་ཡིན་ནོ། །དེ་ལུས་ཞི་གནས་སེམས་ཐ་མའི་དབང་གིས་དང་། ལས་ལན་གྲངས་གཞན་ལ་ལེགས་པར་
[103a.6]བྱས་པའི་དབང་གིས་ཀྱང་རུང་གལ་ཏེ་བརྒྱ་ལ་ན་ཞིང་ལ་རབ་ཏུ་དང་བ་མེད་པར་ཡང་བརྒྱ་ལ་ན་འཐབ་བྲལ་གྱི་ལྷ་རྣམས་ཀྱི་ནང་དུ་སྐྱེས་ན་དེ་ཆེས་དམན་པའི་ཚད་དང་། ཁ་དོག་དང་། དབྱིབས་སུ་འགྱུར་རོ། །བུད་མེད་དང་། ཡུལ་ལྗོངས་དང་། ཟས་དམན་པ་རྣམས་ལ་སྤྱོད་པར་
[103a.7]འགྱུར་རོ། །སྒྲ་དང་། རེག་བྱ་དང་། གཟུགས་དང་། རོ་དང་། དྲི་རྣམས་དམན་པར་འགྱུར་རོ། །ཚེ་ཤིན་ཏུ་དམན་པར་འགྱུར་རོ། །འོད་དམན་པར་འགྱུར་རོ། །ལྷ་གཞན་རྣམས་ཀྱི་དྲུང་དུ་ཤིན་ཏུ་ཡང་ངོ་ཚ་བ་འབྱུང་བར་འགྱུར་རོ། །དོན་ཡོད་པ་དེ་དག་གི་རབ་ཏུ་དང་བའི་དབང་
[103b]
[103b.1]གིས་ལྷའི་སྐྱེ་བ་གསུམ་དུ་འགྱུར་ཏེ། སངས་རྒྱས་ལ་སོགས་པ་ལ་རབ་ཏུ་དང་བ་འབའ་ཞིག་གིས་དང་། དེ་ལྟར་སེམས་ཀྱི་ཡོན་ཏན་གྱི་ཁྱད་པར་རྣམས་ཀྱིས་སམ། སེམས་འཇམ་པོར་གྱུར་པའི་ཁྱད་པར་གྱིས་སམ། ཡང་དག་པའི་ལྟ་བ་ལ་རབ་ཏུ་དང་བའི་ཁྱད་པར་
[103b.2]གྱིས་སམ། བསམ་པ་ཉེ་བར་སྐྱེས་པའི་སེམས་ཀྱི་ཁྱད་པར་རྣམས་ཀྱང་འདི་ལྟ་སྟེ། མ་དང་ཕ་ལ་ཤིན་ཏུ་གུས་པ་དང་། ལེགས་པར་ཉན་པའམ། ཡོན་ཏན་གྱི་ཁྱད་པར་དག་གིས་སམ། སྨོན་ལམ་གྱི་ཁྱད་པར་དག་གིས་ཀྱང་སྟེ། ཇི་ལྟར་དེའི་སེམས་ཀྱི་རྒྱུད་དང་། 
[103b.3]ཞིང་ལ་རབ་ཏུ་དང་བའི་དབང་གི་སེམས་ཀྱི་ཡོན་ཏན་དམན་པ་དང་། བར་མ་དང་། ཁྱད་པར་འཕགས་པའི་ལས་ཀྱི་ཁྱད་པར་གྱིས་རྣམ་པ་དེ་ལྟ་བུ་ཉིད་དུ་སྐྱེ་བར་འགྱུར་རོ། །གང་གི་ཕྱིར་དོན་དང་ལྡན་པའི་ཚུལ་ཁྲིམས་སླུ་བ་མེད་པའི་འབྲས་བུ་ཡང་ལས་རྣམས་དང་འདྲ་བ་ཡིན་ན་
[103b.4]སྡོམ་པ་འཛིན་པ་བཟུང་བས་མྱ་ངན་ལས་འདས་པའི་མཐར་ཐུག་པར་འགྱུར་བ་དེའི་དེ་ལྟར་འདིར་སྐྱེ་བར་འགྱུར་བ་ལ་ལྟ་སྨོས་ཀྱང་ཅི་དགོས། སྡོམ་པའི་ཚུལ་ཁྲིམས་དེ་དག་ཀྱང་རྣམ་པ་དུ་ཞིག་ཡོད་པ་ཡིན་ཞེ་ན། དེ་ལ་མདོར་བསྡུ་ན་འཁོར་བཞིའི་སྡོམ་པའོ། །དེ་དེར་གཏོགས་
[103b.5]པའི་བཞི་ནི་དགེ་སྦྱོང་དང་། དགེ་སྦྱོང་མ་དང་། དགེ་བསྙེན་དང་། དགེ་བསྙེན་མའི་སྟེ། དེ་དག་ནི་འཁོར་རྣམ་པ་བཞི་ཡིན་ནོ། །དེ་ལ་ཡང་དེ་དག་གི་སྡོམ་པ་ནི་གང་ཡིན། རྣམ་པ་ནི་དུ་ཞིག་ཡོད། དེ་དག་གི་སྡོམ་པ་རྣམས་ཐ་དད་པར་ནི་ཇི་ལྟར་འགྱུར་བ་ཡིན་ན། དེ་
[103b.6]ལ་དགེ་བསྙེན་མདོར་བསྡུ་ན་རྣམ་པ་བཞིའོ། །བཞི་པོ་རྣམས་གང་ཞེ་ན། ཕྱོགས་གཅིག་ལ་སྤྱོད་པར་གྱུར་པ་དང་། མཐར་ཐུག་པར་སྤྱོད་པ་དང་། ཐམས་ཅད་ལ་སྤྱོད་པ་དང་། བསླབ་པའི་གཞི་རྣམས་ལས་སྡོམ་པ་གཅིག་བླངས་པའོ། །མཐར་ཐུག་པར་སྤྱོད་པ་
[103b.7]ནི་བསླབ་པའི་གཞི་སྡོམ་པ་བླངས་པ་ལ་སྤྱོད་པའམ་ཕལ་ཆེར་ལ་གནས་ནས་སྤྱོད་པ་སྟེ། སྡོམ་པའི་གཞི་དེ་ཡང་ཡང་དག་པར་འཛིན་ཏོ། །ཐམས་ཅད་ལ་སྤྱོད་པ་ནི་བསླབ་པའི་གཞི་ལྔ་ཡང་དག་པར་འཛིན་པའོ། །གཞན་ཡང་རྣམ་པ་བཞི་སྟེ། སྔ་ཕྱིར་བསླབ་པའི་
[104a]
[104a.1]གཞི་ལ་སྤྱོད་པ་དང་། ཀུན་ཏུ་ཉམས་པ་མེད་པར་སྤྱོད་པ་དང་། འགྱོད་ནས་སྤྱོད་པ་དང་། ཐམས་ཅད་ཀུན་ཏུ་ཉམས་པར་སྤྱོད་པའོ། །དེ་ལ་དགེ་བསྙེན་བསླབ་པའི་གཞི་ལ་སྔ་ཕྱིར་སྤྱོད་པ་ནི་གང་བསླབ་པའི་གཞི་རྒྱ་མཚོ་ལ་སྔ་ཕྱིར་བགྲོད་པར་བྱེད་པས་སྔ་
[104a.2]ཕྱིར་བགྲོད་པར་བྱེད་དོ། །དེ་དང་པོ་ཁོ་ནར་གསུམ་ལ་སྐྱབས་སུ་འགྲོ་བའི་དགེ་བསྙེན་དུ་འགྱུར་རོ། །ཕྱི་ནས་དུས་སྔ་ཕྱིར་སེམས་ཀྱིས་བསྒོམས་ནས་ཡོན་ཏན་ལེགས་པ་དང་ལྡན་པར་བྱས་ཏེ། བསླབ་པའི་གཞི་གཅིག་ལེགས་པར་འཛིན་ནོ། །དེ་ཡང་མ་ཉམས་པ། མ་ཆད་
[104a.3]པ། མ་ཟགས་པར་འཛིན་པར་བྱེད་དོ། །དེ་ལ་མ་ཉམས་པའི་རྣམ་པ་འདི་ལྟ་བུ་གང་ཡིན། མ་ཆད་པའི་རྣམ་པ་འདི་ལྟ་བུ་གང་ཡིན། མ་ཟགས་པའི་རྣམ་པ་དེ་ལྟ་བུ་གང་ཡིན་ན། མ་ཉམས་པ་ཞེས་བྱ་བ་ཇི་སྲིད་འཚོའི་བར་དུ་བདག་ཉིད་ཀྱིས་འཛིན་པ་སྟེ། སེམས་
[104a.4]ཀྱིས་ཀྱང་སྡོམ་པ་ལས་འདའ་བར་འགྱུར་བ་སེམས་པར་མི་བྱེད་དོ། །གཞན་བྱེད་པ་ན་ཡང་རྗེས་སུ་ཡི་རང་བར་མི་བྱེད་དོ། །བྱེད་པ་ཡང་འགོག་པར་བྱེད་དོ། །དེ་དག་རྣམས་ཆོས་ལ་ཡང་འགོད་པར་བྱེད་དོ། །འདི་ནི་མ་ཉམས་པ་ཞེས་བརྗོད་དོ། །དེ་ལ་མ་ཆད་པ་གང་ཞེ་ན། 
[104a.5]དེ་ཉིད་ཀྱིས་འདིར་བརྒྱ་ལ་ན་བསླབ་པའི་གཞི་རྣམས་གཏོང་བར་བྱེད་དོ། །གལ་ཏེ་ན་འཛིན་པར་བྱེད་དོ། །ཡང་དང་ཡང་དུ་བཏང་ནས་སླར་ཡང་ལེན་པར་བྱེད་དོ། །རྣམ་པ་འདི་ལྟ་བུ་ནི་ཆད་པ་ཡིན་ནོ། །དེ་ལ་འདིས་ནི་ཆད་པ་དང་བྲལ་བར་བྱས་ཤིང་འཛིན་པར་བྱེད་དོ། །
[104a.6]ཇི་ལྟར་ན་མ་ཟགས་པ་འཛིན་པ་ཡིན་ཞིང་ཟགས་པ་ཡང་ཇི་ལྟར་ཡིན་ན། འདི་ནི་བསླབ་པའི་གཞི་ལ་དང་པོ་ཉིད་དུ་རབ་ཏུ་དང་བའི་སེམས་ཀྱིས་དགེ་བའི་བཤེས་གཉེན་གྱི་དྲུང་ནས་བཟུང་བ་ལས་དེ་ཕྱི་ནས་འགྱོད་པ་དང་བཅས་པར་གྱུར་ནས་མི་འཛིན་ནོ། །རྣམ་པར་རྟོག་པའི་ཆུ་
[104a.7]བོས་ཁྱེར་རོ། །དེ་སེམས་རྙོག་པ་དང་བཅས་པས་སྤྱོད་པར་བྱེད་དོ། །སེམས་ལ་སྟོབས་མེད་པར་འགྱུར་རོ། །དེ་ཕྱི་ནས་འགྱོད་པའི་མེས་སྲེག་པར་བྱེད་ལ། བསྲེགས་པར་གྱུར་ནས་ཀྱང་ཡོངས་སུ་གཏོང་ངོ་། །ཡོངས་སུ་བཏང་ནས་ཀྱང་ཕྱིར་མི་འཛིན་ཏོ། །འདི་ནི་
[104b]
[104b.1]ཟགས་པ་ཞེས་བརྗོད་དོ། །དེས་འདི་ནི་དེ་བཞིན་དུ་མི་འཛིན་ཏོ། །གཞན་ཡང་སྔ་ཕྱི་བར་སྤྱོད་པའི་དགེ་བསྙེན་དེ་ཉིད་མ་ཉམས་པ་དང་། མ་ཆད་པ་དང་། མ་ཟགས་པར་བསླབ་པའི་གཞི་རྣམས་འཛིན་པར་བྱེད་པ་ལ། ཇི་ལྟར་མ་ཉམས་པ་ཡིན་ན། འདིར་སེམས་ལ་
[104b.2]དྲི་མ་མེད་པ་རྐོ་ཏྲོག་མ་ཡིན་པའི་དགེ་བར་གྱུར་ནས་ཀྱང་མི་དགེ་བར་འགྱུར་རོ། །ཆུ་ཤིང་གི་ལོ་མ་དང་གློག་དང་འདྲ་བར་དེ་རབ་ཏུ་རྔམ་པར་གྱུར་པའི་སེམས་ཀྱིས་དགེ་བའི་སེམས་སུ་གྱུར་ནས་སྡོམ་པ་འདི་འཛིན་པར་བྱེད་ལ། དེ་རབ་ཏུ་དང་བ་དང་། གུས་པ་དང་བཅས་པར་
[104b.3]ཡང་གྱུར་ནས། དེ་ཕྱིས་གལ་ཏེ་ཤེད་ན་མུ་སྟེགས་པའི་གནས་ནས་ཐོས་ན་འགྱོད་པར་གྱུར་ཏེ་རྙོག་པའི་བདག་ཉིད་དུ་གྱུར་ནས་གཏོང་ངོ་། །ཕྱིས་ཡང་དམ་པའི་ཆོས་ཐོས་ནས་འཛིན་པར་བྱེད་དོ། །འདི་ནི་ཉམས་པ་ཡིན་ནོ། །གཞན་ཡང་ཆད་པ་ཇི་ལྟར་ཆད་པར་འགྱུར་བ་
[104b.4]ཡིན། འདི་ནི་དགེ་བསྙེན་དག་གྱ་གྱུས་བསླབ་པའི་གཞི་འཛིན་པས་གལ་ཏེ་ན་ལྷ་རྣམས་མཆོད་པར་བྱེད་པ་ན་གལ་ཏེ་ཇི་ལྟར་སངས་རྒྱས་ཀྱིས་གསུངས་པའི་ཆོས་དེས་དགའ་བར་འགྱུར་བའམ། ཡང་ན་ལྷ་དེའི་ཚིག་གིས་བདག་ལ་བདེ་འགྲོར་འབྱུང་བར་འགྱུར་རོ། །དེ་ལྟ་
[104b.5]བུ་དེས་དོགས་པར་བྱས་ནས་ཆོས་སྤྱོད་པར་བྱེད་དེ་འདི་ནི་ཆད་པ་ཞེས་བརྗོད་དོ། །གཞན་ཡང་ཟགས་པ་གང་ཞེ་ན། འདི་ན་ནང་སྟོང་པར་གྱུར་པ་རྣམས་ཕྱི་རོལ་ན་སེམས་དགེ་བ་བཞིན་དུ་གཞན་རྣམས་ལ་མཚོན་པར་བྱེད་དོ། །དེ་ཡང་ནང་རུལ་བར་གྱུར་ཀྱང་ཡིད་ཆེས་པ་བསྐྱེད་
[104b.6]པའི་དོན་དུ་བསླབ་པའི་གཞི་རྣམས་འཛིན་པར་བྱེད་དོ། །འདི་ནི་ནང་སྟོང་པ་ཡིན་ནོ། །སྔ་ཕྱིར་བསླབ་པའི་གཞི་ལ་སྤྱོད་པའི་དགེ་བསྙེན་དེས་འདི་སྤོང་བར་བྱེད་པ་ཡིན་ནོ། །དེ་ལ་ཇི་ལྟར་ན་ཐུན་ཚགས་སུ་སྤྱོད་པའི་དགེ་བསྙེན་ཡིན་ན་འདི་ལ་བསླབ་པའི་གཞི་གཅིག་བླངས་
[104b.7]ནས་དུས་བར་ཆོད་པར་གྱུར་པ་ན་དེ་རྣམ་པར་དཔྱོད་པ་པོར་གྱུར་ནས་བསླབ་པའི་གཞི་གཞན་འཛིན་པར་བྱེད་དོ། །དེ་ལྟར་སྔ་ཕྱི་རིམ་པས་དེའི་དུས་ཀྱི་སེམས་བསྐྱེད་པ་གཅིག་གིས་བླ་མ་གཅིག་མ་ཡིན་པའི་དྲུང་ནས་དེ་ལྟར་ཐུན་ཚགས་སུ་གྱུར་པའི་བསླབ་པའི་གཞི་རྣམས་སྔ་
[105a]
[105a.1]ཕྱིའི་དུས་སུ་འཛིན་ནོ། །འདི་ནི་སྔ་ཕྱིར་བསླབ་པ་སྤྱོད་པའི་དགེ་བསྙེན་ཞེས་བྱའོ། །གཞན་ཡང་དགེ་བསྙེན་གཉིས་པ་ཡོད་དེ། ཕྱེད་ཉམས་པར་སྤྱོད་པ་ཞེས་བྱའོ། །ཕྱེད་ཉམས་པར་སྤྱོད་པ་གང་ཞེ་ན། འདི་ན་བསླབ་པའི་གཞི་རྣམས་དུས་
[105a.2]གཅིག་ཏུ་ནི་མི་འཛིན་ལ་ཅི་སྟེ་ན་གཉིས་ནི་སྔར་རོ། །དུས་བར་དུ་ཆོད་པར་གྱུར་པས་གསུམ་ནི་ཕྱི་ནས་སོ། །ཇི་སྟེ་ན་གསུམ་ནི་སྔར་རོ། །ཕྱི་ནས་གཉིས་འཛིན་ནོ། །ལེན་པར་ཡང་བྱེད་དོ། །འདི་ལ་ནི་ཕྱེད་ཉམས་པ་སྤྱོད་པ་ཞེས་བྱ་སྟེ། བསླབ་པའི་གཞི་ཕྱེད་
[105a.3]ཉམས་པར་གྱུར་པའི་རྒྱུ་གང་ཡིན་པས་སོ། །ཕྱེད་ཉམས་པ་རྣམ་པར་ཡང་འཛིན་ཏོ། །འདི་ལ་ནི་ཕྱེད་ཉམས་པར་སྤྱོད་པའི་དགེ་བསྙེན་ཞེས་བརྗོད་དེ་གཉིས་པའོ། །འགྱོད་པ་དང་བཅས་ནས་འཛིན་པར་འགྱུར་བའི་དགེ་བསྙེན་གསུམ་པ་གང་ཞེ་ན། སྔར་བསླབ་
[105a.4]པའི་གཞི་འཛིན་པར་མི་བྱེད་ལ་དོན་ཡོད་པའི་རབ་ཏུ་དང་བ་འབའ་ཞིག་གིས་སངས་རྒྱས་ལ་སོགས་པ་ལ་རབ་ཏུ་དང་བར་འགྱུར་རོ། །དེ་གལ་ཏེ་ཤེད་ན་དགེ་སློང་རྣམས་ཀྱི་དྲུང་ནས་སྡོམ་པའི་འབྲས་བུ་མྱ་ངན་ལས་འདས་པའི་མཐར་ཐུག་པར་འགྱུར་བ་ཐོས་པར་འགྱུར་
[105a.5]ལ་འབྲས་བུ་དེ་ཐོས་ནས་ཀྱང་འགྱོད་པའི་མེས་སྲེག་པར་གྱུར་པས་གུས་པ་དང་བཅས་པར་གྱུར་ནས་ཇི་སྲིད་འཚོའི་བར་དུ་བསླབ་པའི་གཞི་རྣམས་འཛིན་པར་བྱེད་དོ། །འགྱོད་པ་དང་བཅས་པའི་དགེ་བསྙེན་ཞེས་བྱ་བ་ནི་འདི་ལ་བརྗོད་པ་ཡིན་ནོ། །གཞན་ཡང་དགེ་བསྙེན་བཞི་པ་ཡོད་
[105a.6]དེ། ཐམས་ཅད་ཀུན་ནས་ཚོགས་པར་སྤྱོད་པའོ། །ཐམས་ཅད་ཀུན་ནས་ཚོགས་པར་སྤྱོད་པར་གྱུར་པའི་དགེ་བསྙེན་གང་ཞེ་ན། འདི་ན་དམ་པའི་ཆོས་རྣམས་ལ་ཐོས་པ་དང་ལྡན་པར་གྱུར་ནས་ཚིག་དང་ཚིག་ཏུ་གྱུར་པ་རྣམས་དང་། གནས་རྣམས་དང་། མདོ་དང་མདོ་
[105a.7]རྣམས་ལས་རྟེན་ཅིང་འབྲེལ་བར་འབྱུང་བའི་ཆོས་རྣམས་ཀྱང་རྟོགས་ནས་སེམས་འཇོག་པར་བྱེད་ཅིང་དད་པ་དང་ལྡན་པར་གྱུར་པ་དང་། དབང་པོ་དུལ་བས་སྡོམ་པ་ཐམས་ཅད་འཛིན་པར་བྱེད་དེ། དུས་འདིར་བསླབ་པའི་གཞི་ལྔ་ཀ་ཡོངས་སུ་རྫོགས་པར་འཛིན་པར་བྱེད་དོ། །
[105b]
[105b.1]ལེགས་པར་འཛིན་པར་བྱེད་དོ། །མ་ཉམས་པ་དང་། མ་ཆད་པ་དང་། མ་ཟགས་པར་ཇི་སྲིད་འཚོའི་བར་དུ་འཛིན་པར་བྱེད་དོ། །དེ་ལ་སྔར་བཤད་པའི་དགེ་བསྙེན་བཞི་པོ་དེ་དག་རྣམས་དང་ཕྱིས་ཀྱི་བཞི་པོ་རྣམས་ཏེ། དེ་ལས་དེ་དག་རྣམས་ཀྱི་དམན་པ་དང་། བར་
[105b.2]མ་དང་། ཁྱད་པར་དུ་འཕགས་པ་ནི་རིམ་པ་ཇི་ལྟ་བ་བཞིན་དུ་སྔར་གྱི་མཆོག་དང་། འདིར་ནི་ཀུན་ནས་ཚོགས་པར་སྤྱོད་པ་ཡིན་ནོ། །ཐམས་ཅད་ལས་ཉུང་བ་ནི་སྔ་ཕྱིར་བསླབ་པའི་གཞི་ལ་སྤྱོད་པའོ། །ཐམས་ཅད་ལས་ཉུང་བར་གྱུར་པའི་དགེ་བསྙེན་སྐད་ཅིག་ཙམ་
[105b.3]སྡོམ་པ་འཛིན་པར་བྱེད་པ་དེའི་ཡང་གཞལ་དུ་མེད་པ་ཡིན་པས་ན་གཞན་ལྷ་རྣམས་དང་བདུད་ལ་སོགས་པ་དང་། དབང་པོ་རྣམས་ཀྱིས་ཀྱང་མཚུངས་པར་འགྱུར་བ་ནི་མ་ཡིན་ནོ། །དེ་ཅིའི་ཕྱིར་ཞེ་ན། མྱ་ངན་ལས་འདས་པས་ཡོངས་སུ་བསྡུས་པའི་ངོ་བོ་ཡིན་པའི་ཕྱིར་རོ། །
[105b.4]ལྷ་དེ་དག་རྣམས་ཐམས་ཅད་ཀྱང་མྱ་ངན་ལས་འདས་པའི་གྲོང་ཁྱེར་དུ་འགྲོ་བ་མ་ཡིན་པའི་ཕྱིར་རོ། །སྡོམ་པ་སྔོན་དུ་འཛིན་པ་ནི་སའི་གནོད་སྦྱིན་གྱིས་སྔོན་ལ། ལེགས་པར་མངོན་པར་མཐོང་ནས་མཆོད་པར་བྱེད་དོ། །ཕྱག་འཚལ་བར་བྱེད་དོ། །བར་སྣང་ལ་རྒྱུ་བའི་
[105b.5]གནོད་སྦྱིན་གྱིས་མངོན་པར་མཐོང་ནས་མཆོད་པར་བྱེད་དོ། །ཕྱག་འཚལ་བར་བྱེད་དོ། །ཆོས་དང་ལྡན་པའི་བསམ་པས་ཀྱང་འདི་ལ་ལྷན་ཅིག་ཞབས་འབྲིང་བྱེད་ཅིང་འགྲོའོ། །ལྷ་རྣམས་ལ་ཡང་གོ་བར་བྱེད་དོ། །མཐོང་བའི་ཆོས་ཀྱི་འབྲས་བུ་ཡང་རྒྱལ་པོ་དང་རྒྱལ་པོའི་
[105b.6]བློན་པོ་རྣམས་ཡུལ་གྱི་བདག་པོ་དག་གིས་ཀྱང་མཆོད་པར་བྱེད་དོ། །དེ་དག་རྣམས་ཀྱིས་ཡང་ལེགས་པར་སྦྱོར་བར་བྱེད་དོ། །གང་ཡང་འདི་ཕྱི་བཞིན་དུ་ལྷ་རྣམས་ཉེ་བར་གནས་པར་གྱུར་པས་དེ་རྫུ་འཕྲུལ་ཆེ་བར་འགྱུར་བ་དང་། སྟོབས་ཆེ་བར་འགྱུར་རོ། །གནོད་སྦྱིན་
[105b.7]ཆོས་བྱེད་པ་མ་ཡིན་པ་གཞན་རྣམས་ཀྱིས་ཀྱང་ཐོ་བཙམ་པར་མི་ནུས་སོ། །གང་གི་ཚེ་སེམས་ཁྲལ་མང་པོ་སྣ་ཚོགས་པ་ཡོད་པར་གྱུར་པ་དེ་དག་རྣམས་ཀྱང་འདིས་བདེ་བར་འགྲུབ་པར་འགྱུར་རོ། །འདིའི་ལས་ཀྱི་མཐའ་རྣམས་ཀྱང་ཚེགས་མེད་པར་འགྲུབ་པར་འགྱུར་
[106a]
[106a.1]རོ། །ནད་རྣམས་ཀྱིས་ཀྱང་ཤིན་ཏུ་བར་ཉོན་མོངས་པར་མི་འགྱུར་རོ། །འདིའི་བཞིན་གྱི་མདངས་ཀྱང་གསལ་བར་འགྱུར་རོ། །བདེ་བར་གཉིད་ལོག་ནས་སད་པར་འགྱུར་རོ། །བུ་དང་། བྲན་ཕོ་དང་། བྲན་མོ་དང་ལས་བྱེད་པ་རྣམས་དང་། ཞོ་ཤས་འཚོ་
[106a.2]བ་རྣམས་ཀྱང་ལེགས་པར་འཛིན་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོ་ལྷའི་འཇིག་རྟེན་རྣམས་སུ་སྐྱེའོ། །ལྷ་རྣམས་ཀྱི་ནང་ན་ཡང་ཚད་དང་། མདོག་དང་། དབྱིབས་རྣམས་ཇི་ལྟར་སྡོམ་པ་བཟུང་བ་དེ་ཆེས་གཙོ་བོར་འགྱུར་རོ། །དེ་ལྟར་སྡོམ་པ་བཟུང་
[106a.3]བའི་ལས་ཀྱི་དབང་གིས་འབྲས་བུ་ཤིན་ཏུ་ཆེ་བར་གྱུར་པ་གང་དག་གིས་དགེ་བ་ཉེ་བར་བསྐྱེད་ནས་ཀྱང་བག་མེད་པར་གྱུར་པས་འཐབ་བྲལ་དུ་ཟད་པར་བྱེད་པ་རྣམས་ནི་སེམས་ལས་ཀྱི་དྲ་བས་ཀུན་ནས་ཉེ་བར་བཅིངས་པའི་སེམས་ཅན་རྣམས་ལས་ཀྱི་དབང་གིས་དམྱལ་བ་དང་། ཡི་
[106a.4]དགས་དང་། དུད་འགྲོ་རྣམས་སུ་སྐྱེའོ། །དེའི་ཕྱིར་དེ་ཉིད་ལ་ཇི་སྲིད་དུ་འཕགས་པའི་ཕྱག་རྒྱར་རྒྱུན་མ་ཆད་ཀྱི་བར་དུ་བསམ་པར་བྱའོ། །གང་ཡང་སེམས་ཀྱི་དབང་གིས་བག་མེད་པར་བསྟེན་པའི་ལྷ་རྣམས་ནི་འཆི་འཕོའི་དུས་ན་ཤིན་ཏུ་འགྱོད་པར་འགྱུར་རོ། །དགེ་བའི་ལས་
[106a.5]རྣམས་ཡོངས་སུ་ཟད་ན་དམྱལ་བ་དང་། ཡི་དགས་དང་། དུད་འགྲོ་རྣམས་སུ་འགྲོའོ། །དེའི་ཕྱིར་ན་རིངས་པ་རིངས་པར་བག་མེད་པ་ཉིད་དུ་མ་བྱེད་ཅིག །དགེ་བསྙེན་རྣམས་མཐོང་བའི་ཆོས་ལ་སྐྱོ་བ་བསྐྱེད་པའི་སྡུག་བསྔལ་ནི་བཞི་པའོ། །གང་ཡང་བྱ་བ་རྣམས་ལ་སྤྲོ་
[106a.6]བར་གྱུར་པ་དེ་ནི་མྱ་ངན་ལས་འདས་པའི་མཐར་ཐུག་པར་འགྱུར་རོ། །དེ་ལྟར་འཁོར་རྣམ་པ་གཅིག་ཡིན་ཏེ་སངས་རྒྱས་རྣམས་ཀྱི་དགེ་བསྙེན་གྱི་འཁོར་རོ། །དགེ་བསྙེན་མའི་འཁོར་རྣམས་ནི་གང་ཡིན། དགེ་བསྙེན་མའི་འཁོར་ཡང་རྣམ་པ་ནི་དུ་ཡིན་ན། སངས་རྒྱས་རྣམས་
[106a.7]ཀྱི་དགེ་བསྙེན་མ་ནི་རྣམ་པ་བཞི་སྟེ། དེ་ནི་དད་པ་ཅན་དང་། རིགས་སུ་རིམ་གྱིས་སྐྱེས་པ་དང་། བཏུལ་བ་དང་། གནས་ལྷན་ཅིག་ཏུ་བྱས་པ་དང་རྣམས་སོ། །དེ་ལ་དད་པ་དང་ལྡན་པའི་དགེ་བསྙེན་མ་དེ་གང་ཞེ་ན། དེ་སྐྱེ་བ་གཞན་དུ་ལེགས་པར་བསྒོས་པའི་རྒྱུད་
[106b]
[106b.1]དང་། བསྒོས་པའི་སེམས་དང་། འཇམ་པོར་སེམས་བསྒོམས་པ་དང་། ལེགས་པར་བསྒོས་པའི་རྒྱུད་དང་ལྡན་པས་སངས་རྒྱས་ཀྱི་གསུང་རབ་ཅུང་ཟད་ཙམ་ཡང་ཐོས་ནས་ལེགས་པར་རྟོགས་སོ། །ཡོངས་སུ་རིག་པར་འགྱུར་རོ། །རོ་མྱོང་བར་བྱེད་དོ། །འཇུག་པར་ཡང་བྱེད་
[106b.2]དོ། །དེའི་སེམས་ཆོས་འདུལ་བ་དེ་ལ་ཤིན་ཏུ་ལེགས་པར་གནས་པར་བྱས་ནས་སྡོམ་པ་ལེན་ལ་འཛིན་པར་ཡང་བྱེད་དོ། །བུད་མེད་ཀྱི་སེམས་ཀྱིས་ཀྱང་མི་འཕྲོག་གོ། །གཞན་མུ་སྟེགས་ཅན་གྱི་ཚིག་ཉེ་བར་རྙེད་པས་ཀྱང་སེམས་མི་འཕྲོགས་སོ། །གཞན་མུ་སྟེགས་ཅན་རྣམས་དང་
[106b.3]ལྷན་ཅིག་ཏུ་གླེང་སླངས་ཀྱང་མི་བྱེད་དོ། །སངས་རྒྱས་ལ་སོགས་པ་འབའ་ཞིག་ལ་སེམས་ཤིན་ཏུ་རབ་ཏུ་དང་བར་འགྱུར་རོ། །བསླབ་པའི་གཞི་ལྔ་ཀ་ཡང་དུས་གཅིག་ཉིད་དུ་པུས་མོ་བཙུགས་ནས་ལེན་ནོ། །དགེ་བསྙེན་མ་འདི་ནི་དད་པ་ཅན་ཞེས་བྱའོ། །དེ་ལ་དགེ་བསྙེན་མ་
[106b.4]རིགས་སུ་རིམ་གྱིས་སྐྱེས་པ་གང་ཞེ་ན། འདི་ན་རིགས་སུ་གྱུར་པ་ནི་བཟང་པོ་ཆོས་བྱེད། ཆོས་སྐྱབས་གནས་སུ་བྱེད་པ། ཆོས་སྐྱོབ་པར་བྱེད་པ། ཆོས་དཔུང་གཉེན་དུ་བྱེད་པ། ཆོས་ཀྱི་རིགས་རྒྱུད་ཅན། ཆོས་ལ་སྙིང་པོར་བྱེད་པ། ནེམ་ནུར་མེད་པར་སྤྱོད་པ། རྒོལ་བ་
[106b.5]གཞན་རྣམས་ཀྱིས་ནམ་ཡང་ཉེ་བར་འཇོམས་པར་མི་འགྱུར་བ། རྟག་ཏུ་དགེ་བསྙེན་གྱི་ཁྱིམ་དུ་འགྱུར་བ་དང་། སངས་རྒྱས་ལ་སོགས་པ་རྣམས་ལ་ཡང་ཤིན་ཏུ་བར་རབ་ཏུ་དང་བར་འགྱུར་རོ། །དེ་དག་གི་རིགས་སུ་བུ་མོ་གང་སྐྱེས་པ་དེ་རིགས་སུ་རིམ་གྱིས་སྐྱེས་པ་ནས་
[106b.6]བཟུང་ནས་དེ་སངས་རྒྱས་ཀྱི་གསུང་རྣམས་ཉན་ནོ། །ཉན་པ་ལས་རྙེད་ནས་དེའི་དོན་དུ་གཅིག་ཏུ་དེ་ལ་ཉན་ནོ། །དེ་རྟག་ཏུ་ལུས་བསྒོམས་པར་གྱུར་པའི་རྒྱུད་ཅན་རྒྱུད་ཡོངས་སུ་བསྒོམས་པར་གྱུར་པའི་དགེ་བསྙེན་མའོ། །དེ་ལ་བཏུལ་བ་ཞེས་བྱ་བའི་དགེ་བསྙེན་མ་གང་
[106b.7]ཞེ་ན། གང་དང་པོ་ཉིད་ནས་དད་པ་དང་ལྡན་པར་གྱུར་པ་ལ་སངས་རྒྱས་ལ་སོགས་པ་ལ་ནི་རབ་ཏུ་དད་པར་མ་གྱུར་པའོ། །དེ་གལ་ཏེ་དགེ་བའི་བཤེས་གཉེན་དང་བསྟེན་པས་དད་པ་སྐྱེད་པར་བྱེད་ལ་དེས་དེ་ལ་བསྟེན་པས་བྱས་པའི་ཡོན་ཏན་གྱིས་སྡོམ་པ་ཡང་ཡོངས་སུ་
[107a]
[107a.1]རྫོགས་པའམ། ཕྱོགས་གཅིག་པའམ། སྣ་འགའ་སྤྱོད་པ་རྣམས་ཀྱང་འཛིན་པར་བྱེད་དོ། །དགེ་བསྙེན་མ་བཏུལ་བ་ཞེས་བྱ་བ་ནི་དེ་ཡིན་ནོ། །དེ་ལ་དགེ་བསྙེན་མ་གནས་ལྷན་ཅིག་ཏུ་བྱས་པ་ཞེས་བྱ་བ་དེ་གང་ཡིན་ན། འདི་ན་གང་ཡང་གཞན་མུ་
[107a.2]སྟེགས་ཅན་དང་ལྷན་ཅིག་ཏུ་བརྗོད་པར་གྱུར་ལ་དེ་དག་དང་ཡང་ལྷན་ཅིག་ཏུ་གནས་པར་བྱེད་ལ་དེ་དག་གི་སྤྱོད་ལམ་རྣམས་ཀྱང་ཉེ་བར་འཛིན་པར་བྱེད་དོ། །ཉེ་བར་བཟུང་ནས་ཀྱང་གལ་ཏེ་དགེ་སྦྱོང་ཉེ་བར་འོངས་པར་གྱུར་ན་དེ་དེ་དག་རྣམས་ཀྱི་སྤྱོད་ལམ་ཡང་ཉེ་བར་འཛིན་པར་བྱེད་དོ། །
[107a.3]དེ་ཡང་ཁྱད་པར་དུ་གྱུར་པ་ཁོ་ནའི་དབྱིབས་སུ་གྱུར་པ་དང་། ཟས་ལ་སྤྱོད་པ་དང་། ཆོས་གོས་གྱོན་པ་དང་། འགྲོ་བ་དང་འོང་བའི་ཡོན་ཏན་རྣམས་རབ་ཏུ་ཞི་བའི་སྤྱོད་ལམ་མཐོང་ནས་སྐྱབས་སུ་འགྲོ་བའི་རིམ་གྱིས་གཞན་མུ་སྟེགས་ཅན་རྣམས་དང་། དགེ་སྦྱོང་རྣམས་
[107a.4]ལས་ཁྱད་པར་དུ་འཕགས་པ་ལེགས་པར་གྱུར་པ་སངས་རྒྱས་ལ་སོགས་པ་ལ་རབ་ཏུ་དང་བ་དང་དེས་གདུལ་བ་ཡང་ཡིན་ལ་སྡོམ་པ་ཡང་འཛིན་པར་བྱེད་དོ། །འདི་ནི་གནས་ལྷན་ཅིག་ཏུ་བྱས་པ་ཞེས་བྱ་བའི་དགེ་བསྙེན་མ་ཡིན་ནོ། །དེ་རྣམས་ཀྱང་བཞི་བཞི་དགེ་བསྙེན་
[107a.5]དང་། དགེ་བསྙེན་མ་རྣམས་ཡིན་ལ་དགེ་བསྙེན་མ་བཞི་མདོར་བསྡུས་ནས་ནི་རྣམ་པར་གཞག་པ་ཡིན་ལ། གལ་ཏེ་ཤེད་ན་མོས་པའི་དབང་དང་མོས་པའི་དབང་གིས་དང་། སེམས་ཀྱི་རྒྱུད་ཀྱི་དབང་གིས་དང་། རྐྱེན་གྱི་དབང་གིས་ཀྱང་གང་ཁོ་ན་སྔར་བརྗོད་པའི་
[107a.6]དགེ་བསྙེན་རྣམས་ཀྱིས་དགེ་བསྙེན་མ་ལ་ཡང་འགྱུར་རོ། །ཆོས་འདུལ་བའི་རྐྱེན་གྱིས་དགེ་བསྙེན་མ་ལ་ཡིན་པ་ནི་སྔར་བཤད་པའི་དགེ་བསྙེན་ལ་ཡང་འཇུག་པ་ཡིན་ནོ། །སེམས་ཀྱི་རྒྱུད་ཀྱི་དབང་གིས་དེ་ཡང་འདྲེན་མར་སྤྱོད་པ་ཞེས་བྱའོ། །དགེ་བསྙེན་དང་དགེ་
[107a.7]བསྙེན་མ་དེ་དག་ཐམས་ཅད་ཀྱང་དགེ་བའི་སྐལ་བ་ཅན། ཡང་དག་པའི་ལྟ་བ་ཅན། ཡང་དག་པའི་ལྟ་བ་སྔོན་དུ་བཏང་བ་རྣམས་དམན་པ་དང་། བར་མ་དང་། ཁྱད་པར་དུ་འཕགས་པའི་སེམས་ཀྱིས་རྒྱུད་ཀྱིས་ལུས་ཞིག་པ་ན། མཐོ་རིས་བདེ་འགྲོ་ལྷའི་རིས་རྣམས་
[107b]
[107b.1]ཀྱི་འཇིག་རྟེན་དམན་པ་དང་། བར་མ་དང་། ཁྱད་པར་དུ་འཕགས་པ་རྣམས་སུ་སྐྱེའོ། །དེ་ལ་འགའ་ཞིག་ནི་འཐབ་བྲལ་གྱི་ལྷ་རྣམས་གང་དག་གི་ནང་དུ་སྐྱེ་སྟེ། དེ་ཇི་ལྟར་ཚུལ་ཁྲིམས་ཀུན་ཏུ་སྤྱད་ཅིང་ཉེ་བར་བསགས་པར་གྱུར་པའི་རྣམ་པ་དེ་ལྟ་བུར་འགྱུར་རོ། །དེ་བཞིན་
[107b.2]དུ་ལྷ་རྣམས་ཀྱི་རིས་གཞན་དུ་ཡང་ཚུལ་ཁྲིམས་དགེ་བར་གྱུར་པ་གང་དག་ཁོ་ནས་ཉེ་བར་བསྐྱེད་པར་གྱུར་ནས་ལྷ་རྣམས་བག་མེད་པར་སྤྱོད་པར་འགྱུར་ཏེ། ཅི་སྲིད་ཐ་མར་འཕགས་པའི་ཕྱག་རྒྱ་ཐོབ་པར་གྱུར་པ་དེ་སྲིད་ན་ཕྱིར་ཡང་སྤྱོད་པ་ནི་མ་ཡིན་ནོ། །དེ་དག་རྣམས་བསོད་ནམས་
[107b.3]ཟད་ནས་ཕྱིས་ཡང་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །བསོད་ནམས་ཟད་པར་གྱུར་པ་ཡང་བག་མེད་པའི་སྐྱོན་གྱིས་ཡིན་ལ་གང་ཡང་བག་མེད་པས་བག་མེད་པར་སྤྱོད་པ་མ་ཡིན་པ་དེ་ནི་བདེ་བ་ནས་བདེ་བའི་གོ་འཕང་དུ་འགྲོ་སྟེ། དེའི་ཚུལ་ཁྲིམས་
[107b.4]དེ་ལེགས་པར་བསྒོམས་པ་དང་ཤིན་ཏུ་རྣམ་པར་དག་པར་གྱུར་པའི་གཟི་བརྗིད་ཀྱིས་ཡིན་ནོ། །དེའི་ཕྱིར་ན་བག་མེད་པས་ཅུང་ཟད་ཀྱང་མ་གནས་ཤིག །བག་མེད་པ་རྣམས་ནི་དུག་དང་འདྲ་བའོ། །བྱིས་པའི་སྐྱེ་བོ་ཐམས་ཅད་རབ་ཏུ་འཇོམས་པར་བྱེད་པ་དོན་ཐམས་ཅད་
[107b.5]རླག་པར་བྱེད་པ་འཁོར་བ་ཐམས་ཅད་དུ་འཆིང་བར་བྱེད་པ་ཡིན་ནོ། །དེ་ལྟ་བས་ན་བག་མེད་པ་རྣམས་ནི་ལྷའམ་མི་རྣམས་ཀྱིས་ཀྱང་མི་བྱའོ། །གང་ཡང་ལྷ་དང་མི་རྣམས་ཀྱང་རུང་སྟེ། རྣམ་པ་དེ་ལྟ་བུའི་ཚུལ་ཁྲིམས་ཀྱིས་མཛེས་པར་གྱུར་ནས་སྐྱེ་བོ་རྣམས་བག་མེད་པའི་
[107b.6]སྐྱོན་གྱིས་འདའ་བར་བྱེད་པ་དེ་ནི་ཤིན་ཏུ་བསླུས་པའི་རྙེད་པ་ཅན་དུ་འགྱུར་ནས། ངན་འགྲོར་གྱུར་པའི་འཁོར་བར་ཡང་དུས་ཡུན་རིང་དུ་ཡང་འཁོར་བར་ཡོངས་སུ་འཁྱམ་པར་འགྱུར་རོ། །དེ་ལྟར་མུ་སུ་ལུན་དྷ་འདིས་ལྷ་དེ་དག་རྣམས་ལ་སྟོན་པར་བྱེད་དོ། །གང་སེམས་ཅན་རྣམས་
[107b.7]ལ་ཐུགས་བརྩེ་བ་པོ་བཅོམ་ལྡན་འདས་དེས་ལྷ་དང་མི་རྣམས་ལ་ཕན་པའི་དོན་དུ་རྫུ་འཕྲུལ་མཛད་ནས་སྤྲུལ་པའི་མཆོད་རྟེན་ན་བྱང་བུ་ལ་བྲིས་པ་དེ་ཐོས་ནས་ཀྱང་ལྷ་རྣམས་ཤིན་ཏུ་ཡིད་བྱུང་བར་གྱུར་པས་ཀྱང་འཁོར་བ་ལ་སྐྱོ་བ་སྐྱེའོ། །བག་མེད་པ་རྣམས་ཀྱང་དུག་བཞིན་དུ་སྤོང་ངོ་། །
[108a]
[108a.1]དགེ་བསྙེན་དང་དགེ་བསྙེན་མའི་རྣམ་གྲངས་རྣམས་ནི་བཤད་ནས་དགེ་སྦྱོང་གི་འཁོར་རྣམས་ནི་གང་དག་ཡིན། རྣམ་པ་ནི་དུ་ཡོད། ཡོན་ཏན་ནི་ཅི་ཡིན། ཅིས་གནས་པ་ཡིན། སྡོམ་པ་ཇི་ལྟ་བུ་ཡིན། དགེ་སྦྱོང་རྣམས་ཀྱི་སྡོམ་པ་སྐྱེ་བའི་རྣམ་པ་རྣམས་ནི་
[108a.2]དུ་ཞིག་ཡོད་ཅེ་ན། བཅོམ་ལྡན་འདས་ཀྱི་དགེ་སྦྱོང་མ་དང་། དགེ་སྦྱོང་གང་དག་ཀྱང་མྱ་ངན་ལས་འདས་པའི་དོན་དུ་སྤྱོད་པར་བྱེད་པ། ཉིན་དང་མཚན་དུ་བསམ་གཏན་བྱེད་པ་དང་། བརྩོན་འགྲུས་རྩོམ་པས་བདུད་ཀྱི་འཁོར་རྣམས་རྣམ་པར་སྐྲག་པར་བྱེད་པར་གྱུར་པ་དེ་དག་
[108a.3]རྣམས་ལ་དགེ་སྦྱོང་མ་རྣམ་པ་དུ་ཡོད་ན་མཁས་པ་གསལ་བ་དུལ་བ། འཇིགས་པ་མེད་པ་མྱ་ངན་ལས་འདས་པའི་གྲོང་ཁྱེར་དུ་འགྲོ་བ་པོ་དེ་ཁོ་ན་ཉིད་ལ་རྗེས་སུ་དཔྱོད་པར་གྱུར་པ་རྣམས་ཀྱིས་ཀྱང་ཚུལ་ཁྲིམས་དང་ལྡན་པར་གྱུར་ནས་རྗེས་སུ་དཔྱོད་པར་གྱུར་ན་ནི་མྱ་ངན་ལས་
[108a.4]འདས་པའི་གྲོང་ཁྱེར་དུ་འཇུག་པར་ནུས་པ་ཡང་ཡིན་ནོ། །འདི་ན་བུད་མེད་ཡོན་ཏན་ཇི་ལྟ་བུ་རྣམས་དང་ལྡན་པ་ཡིན་ན་སྦྱོར་བ་རྣམས་ཐམས་ཅད་ཉིད་ལ་མཆོག་ཏུ་གྱུར་པ་ཐམས་ཅད་དུ་མུན་པ་རྣམས་སོ། །དེ་བཞིན་དུ་གྱུར་པ་ལས་དང་པོ་ཁོ་ན་ཐམས་ཅད་ཉིད་ནས་དེ་ཁོ་ན་ཉིད་
[108a.5]ལ་སོ་སོར་རྟོག་པར་བྱེད་དེ། སྐྱེས་པ་དང་བདག་ཉིད་ཀྱི་ལུས་ལ་ཡང་སྟེ་དེས་སྐྱེས་པ་ན་སོ་མཉམ་པ་རྣམས་དང་། མཉམ་པ་བས་ལྷག་པ་རྣམས་མཐོང་ནས་སྤུན་དང་བུའི་འདུ་ཤེས་ཀྱིས་སྒོམ་པར་བྱེད་དོ། །དེ་ལ་དེ་དག་རྣམས་ནི་དགེ་སྦྱོང་གི་རྩ་བ་རྣམ་པ་གསུམ་ཡིན་པ་ལ་འདི་
[108a.6]ལྟ་སྟེ། སྦྱོར་བ་ལས་བར་དུ་གཅོད་པར་བྱེད་པའི་བློའོ། །ཉིན་མོ་དང་མཚན་མོར་རམ། གཉིད་ལོག་པ་དང་སད་པ་རྣམས་སམ། དོན་གཞན་ལ་རབ་ཏུ་ཆགས་པའི་བྱིས་པ་རྣམས་སམ། གཞོན་ནུ་རྣམས་སམ། རྒན་པོ་རྣམས་སམ། མཉམ་པར་གནས་པ་རྣམས་སམ། 
[108a.7]མི་མཉམ་པར་གནས་པ་རྣམས་སམ། སྐྱིད་པར་གྱུར་པ་རྣམས་སམ། ནད་མེད་པ་རྣམས་སམ། ནད་པ་རྣམས་སམ། འབད་པ་དང་བཅས་པ་རྣམས་སམ། བརྩོན་འགྲུས་དམན་པ་རྣམས་སམ། བསྲུངས་པ་རྣམས་སམ། རིགས་ལ་ལེགས་པར་གནས་པ་རྣམས་
[108b]
[108b.1]སམ། བསྲུངས་པ་དང་རིགས་མཉམ་པ་རྣམས་སམ། གཟུགས་བཟང་བ་རྣམས་སམ། གཟུགས་ངན་པ་རྣམས་སམ། ལམ་ན་གནས་པ་རྣམས་སམ། ཁྱིམ་ན་གནས་པ་རྣམས་སམ། ཡུལ་ལྗོངས་གང་བའི་གསེབ་ཏུ་སོང་བ་རྣམས་སམ། ཁང་པ་སྟོང་པ་ན་
[108b.2]གནས་པ་རྣམས་སམ། ཆ་བྱད་བཟང་བ་རྣམས་སམ། ཆ་བྱད་ངན་པ་རྣམས་སམ། བག་ཡངས་སུ་གནས་པ་རྣམས་སམ། བཙོན་ཁང་ན་བཅིངས་པ་རྣམས་སམ། བདག་པོས་བསྐྱངས་པ་རྣམས་སམ། བྱིས་པ་ནས་བསྐྱངས་པ་རྣམས་སམ། བླ་མ་དང་ཉེ་
[108b.3]བའམ་འོག་མ་རྣམས་དང་ཉེ་བ་ཡང་རུང་དེ་བཞིན་དུ་ན་ཚོད་མཉམ་པས་རྗེས་སུ་འཐུན་པ་རྣམས་དང་། ཉེ་བའམ་ནད་ཀྱིས་ལྷག་པར་གཟིར་བ་རྣམས་ཀྱང་རུང་སྟེ། དེ་དག་རྣམས་ཉིད་ཐམས་ཅད་ལ་ཡང་བུད་མེད་རྣམས་ཉིད་རྟག་ཏུ་བདག་ཉིད་ཐམས་ཅད་ཀྱིས་དང་། དུས་
[108b.4]ཐམས་ཅད་དང་། གནས་སྐབས་ཐམས་ཅད་དུ་རྟག་པ་ཁོ་ནར་འདོད་ཆགས་སྙིང་ལ་ཀུན་ཏུ་བཅིངས་པས་རྗེས་སུ་འཇུག་པར་བྱེད་དོ། །དཔེར་ན་ཉི་མ་ནི་འོད་དང་ལྡན་ལ་མེས་ནི་སྲེག །ས་གཞི་ནི་སྲ། རླུང་ནི་ཡང་ཞིང་གཡོ་བ་ཉིད། ཆུ་ནི་རླན་ཞིང་གཤེར་བར་གྱུར་པ་
[108b.5]རྣམས་ལ་ཡང་ཇི་ལྟར་འབྱུང་བ་ཆེན་པོ་བཞིའི་རང་གི་མཚན་ཉིད་མཐར་ཐུག་པའི་བློ་འབྱུང་བར་འགྱུར་རོ། །དེ་ལྟར་བུད་མེད་རྣམས་ཐམས་ཅད་དུ་ཡང་དུས་ཐམས་ཅད་དུ་རྟག་པར་འདོད་ཆགས་རྗེས་སུ་འབྲེལ་པ་འདོད་ཆགས་ཕྱི་བཞིན་རྗེས་སུ་འབྲང་བ་ཡིན་ནོ། །དེ་ཉིད་ལས་དྲི་
[108b.6]མ་གཞན་གཉིས་འབྱུང་སྟེ། འདི་ལྟར་ཕྲག་དོག་དང་སེར་སྣའོ། །དེ་དག་གཉིས་ལས་རྗེས་སུ་འབྲང་བ་ནི་དྲི་མ་ལྷན་ཅིག་སྐྱེས་པ་གཅིག་ཡིན་ཏེ། འདི་ལྟ་སྟེ། གཡོའོ། །དེའི་རྗེས་སུ་འགྲོ་བ་དྲི་མ་གཞན་འདི་ལྟ་སྟེ། སླུ་བར་བྱེད་པའོ། །དེའི་རྗེས་སུ་འབྲང་བའི་དྲི་མ་གཞན་
[108b.7]རྣམས་ནི་འདི་ལྟ་སྟེ། སྲིད་པ་ལས་མི་འབྲལ་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་དབྱིབས་ལེགས་པ་ལ་རྗེས་སུ་ཆགས་པར་འགྱུར་ཞིང་མི་མཉམ་པར་གནས་པ་རྣམས་སྤོང་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་རྩབ་ཧྲལ་ཅན་ནོ། །དེའི་རྗེས་སུ་
[109a]
[109a.1]འགྲོ་བ་དྲི་མ་གཞན་རྣམས་ནི་རྟག་ཏུ་རང་གི་སྐྱེ་བོ་དང་རྩ་ལག་རྣམས་དང་ལྷན་ཅིག་ཏུ་འཐབ་རྩོད་བྱེད་པའོ། །དེའི་རྗེས་སུ་འགྲོ་བ་དྲི་མ་གཞན་རྣམས་ནི་རྟག་ཏུ་འབྱེད་པའི་སྤྱོད་པ་ལ་ངེས་པར་སྤྲོ་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་རྒྱབ་ཀྱི་ཤ་ཟ་བར་
[109a.2]བྱེད་པའོ། །དེའི་རྗེས་སུ་འགྲོགས་པའི་དྲི་མ་རྣམས་ནི་བགྲོད་པར་བྱ་བ་མ་ཡིན་པ་བགྲོད་པའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་ཡིད་ཆེས་པ་མི་སྐྱེ་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་བུད་མེད་གཞན་རྣམས་ལ་དབྱེ་བའི་སྤྱོད་པ་སློབ་པར་བྱེད་པའོ། །
[109a.3]དེའི་རྗེས་སུ་སོང་བའི་དྲི་མ་གཞན་རྣམས་ནི་གང་ལ་ཡང་དགའ་བ་མེད་པའོ། །དེའི་རྗེས་སུ་འཇུག་པའི་དྲི་མ་གཞན་རྣམས་ནི་གསུས་པ་བསྐྱོད་པར་བྱེད་པའོ། །དེའི་རྗེས་སུ་འཇུག་པའི་དྲི་མ་གཞན་རྣམས་ནི་ཡུལ་ལྗོངས་རྣམས་འཇིག་པར་བྱེད་པའོ། །དེའི་རྗེས་སུ་འཇུག་པའི་དྲི་
[109a.4]མ་གཞན་རྣམས་ནི་མུན་པ་ནས་མུན་པའི་ཁྲོད་དུ་གྱུར་པ་དམྱལ་བ་རྣམས་ཁོ་ནར་འགྲོ་བ་ཡིན་པའི་ཕྱིར་ན་འཆིང་བ་དང་། དུག་དང་། མཚོན་དང་། གཡང་ས་དང་། མེ་དང་། ངམ་གྲོག་དང་། སྦྲུལ་ལ་སོགས་པ་དང་འདྲ་བ་ནི་བུད་མེད་རྣམས་ཡིན་ནོ། །གལ་ཏེ་ཤེད་ན་དཀོན་
[109a.5]མཆོག་གསུམ་མཐོང་བ་དང་། བསྙད་པ་དང་། སངས་རྒྱས་ཀྱི་ཆོས་བསྒྲགས་པས་ཀྱང་སེམས་འཇམ་པོར་བྱས་པར་གྱུར་ན་དེའི་གཉེན་པོ་རྣམས་ནི་འདིར་ཤིན་ཏུ་ངོ་མཚར་བ་ཡིན་ཏེ། རྣམ་པ་དེ་ལྟ་བུར་མ་བགྲུངས་པའི་སྐྱེ་བོ་རྣམས་ཀྱང་གང་གི་ཕྱིར་ཐབས་ཀྱི་རིམ་པ་རྣམས་ཀྱིས་
[109a.6]རང་གི་རྒྱུད་སྦྱོང་བར་འགྱུར་ཞིང་གཞན་རྣམས་ཀྱི་རྒྱུད་ཀྱང་སྦྱོང་བར་བྱེད་པར་འགྱུར་རོ། །དད་པས་རབ་ཏུ་བྱུང་བས་ལེགས་པར་སྦྲེལ་བར་གྱུར་པས་དགེ་བ་བསྒོམས་པའི་རྒྱུད་ཀྱི་ངོ་བོར་གྱུར་པའམ། དེ་ཡང་ན་དགེ་བའི་བཤེས་གཉེན་རྣམས་ལ་བསྟེན་པས་ཀྱང་རུང་སྟེ། དེ་ཇི་
[109a.7]སྐད་བཤད་པའི་སྐྱོན་གྱི་མུན་པའི་ཚོགས་རྣམས་ཐོག་མ་མེད་པའི་དུས་ནས་སེམས་ཀྱི་རྗེས་སུ་འབྲེལ་པ་རྣམས་རྣམ་པར་འཇིག་པར་འགྱུར་བ་ནི་ཇི་ལྟར་ཉི་མ་ཤར་བར་གྱུར་པ་ན་རིའི་ཕུག་དང་གསེབ་རྣམས་སུ་ཞུགས་པའི་མུན་པའི་ཚོགས་གནས་དུ་མ་རྣམས་ན་གནས་པ་རྣམས་འཇོམས་
[109b]
[109b.1]པར་འགྱུར་རོ། །དེ་བཞིན་དུ་དམ་པའི་ཆོས་ཀྱི་ཉི་མའི་གཏམ་རྣམས་གླེང་སླངས་པར་གྱུར་ན་སྐྱོན་གྱི་རི་བོ་རྣམས་ངེས་པར་རྣམ་པར་འཇིག་པར་འགྱུར་རོ། །དེའི་ཕྱིར་ན་རྣམ་པ་དེ་ལྟ་བུ་རྣམས་རབ་ཏུ་འབྱུང་བར་འདོད་པ་དང་། དགེ་སྦྱོང་མ་རྣམས་ཀྱིས་དང་པོ་ཁོ་ནར་སྐྱེས་བུ་དམ་
[109b.2]པ་མ་ཡིན་པ་རྣམས་ལ་བསྟེན་པར་མི་བྱའོ། །གང་ཇི་སྐད་དུ་བསྟན་པའི་ཡང་དག་པའི་གཉེན་པོར་གྱུར་པ་དེ་དག་རྣམས་ནི་དགེ་བའི་བཤེས་གཉེན་དེས་སྟོན་པ་ཡིན་པའི་རྒྱུའི་ཕྱིར་རོ། །ལམ་དམ་པར་རབ་ཏུ་འཇོག་པར་ཡང་བྱེད་དོ། །སྡུག་བསྔལ་རྣམས་ལས་རྣམ་པར་
[109b.3]གྲོལ་བར་བྱས་ནས་བདེ་བ་ལ་འཇོག་པར་བྱེད་དོ། །ལེགས་པའི་ལམ་ཡང་རབ་ཏུ་སྟོན་པར་བྱེད་དོ། །ཐོག་མ་མེད་པའི་དུས་ནས་འཇུག་པ་ཅན་གྱི་མུན་པ་རྣམས་ཀྱང་འཇོམས་པར་བྱེད་དོ། །དགེ་བའི་ལམ་སྲང་རྣམས་ཀྱང་ཉེ་བར་འདོམས་པར་བྱེད་དོ། །དུས་རིང་པོ་
[109b.4]ནས་རང་ཉིད་དམ་པར་ཟུག་པའི་འདོད་ཆགས་ལ་སོགས་པའི་ཟུག་རྔུ་རྣམས་གཏན་ནས་འདོན་ནོ། །སྲེད་པའི་ངམ་གྲོག་ཏུ་སོང་བ་རྣམས་ལས་ཡོངས་སུ་སྐྱོབ་པར་བྱེད་དོ། །རྟག་པར་རྒ་བ་མེད་པ་འཆི་བ་མེད་པའི་གྲོང་ཁྱེར་གྱི་བདེ་བའི་གོ་འཕང་ཡང་ལེགས་པར་སྟོན་
[109b.5]ནོ། །དེའི་ཕྱིར་ན་དྲི་མ་དེ་དག་རྣམས་ལས་གོ་བཟློག་པའི་ཚིག་དེ་རྣམས་བདག་གིས་བསྟན་པར་བྱའོ། །སྔ་ཕྱིའི་རིམ་པ་ཇི་ལྟ་བ་བཞིན་དུ་ཡོངས་སུ་བསྒྲགས་པ་རྣམས་གོ་རིམས་ཇི་ལྟ་བ་བཞིན་དུ་དྲི་མ་རྣམས་དེ་ལས་བཟློག་པ་རྣམས་ཀྱིས་རབ་ཏུ་འཇོམས་པར་འགྱུར་རོ། །
[109b.6]འདི་དག་རྣམས་ཐམས་ཅད་ནི་དེ་ཁོ་ན་བཞིན་དུ་བུད་མེད་རྣམས་ལ་ཡིན་གྱི་སྐྱེས་པ་རྣམས་ལ་ནི་ཕལ་ཆེར་མ་ཡིན་ན། བུད་མེད་རྣམས་ལ་ནི་ཕྲག་དོག་དང་སེར་སྣ་དག་ཕལ་ཆེ་བ་ཡིན་ནོ། །དེ་དག་རྣམས་ལ་ནི་ལུགས་དང་འཐུན་པ་ལ་ལུགས་ལས་བཟློག་པས་
[109b.7]གཉེན་པོར་འགྱུར་བ་དང་། འཁོར་བ་ལ་ངེས་པར་འབྱིན་པར་ཡང་འགྱུར་རོ། །འདོད་ཆགས་ལྷག་པའི་བུད་མེད་དེ་རྣམས་ལ་མི་སྡུག་པའི་གཉེན་པོས་ཡང་དག་པ་ཇི་ལྟ་བ་བཞིན་དུ་ལུས་ལ་ལྟ་བ་ནི་ནད་ཀྱི་གནས་མི་གཙང་བ་རྣམས་ཀྱི་ཕུང་པོ་ཐམས་ཅད་ཀྱང་
[110a]
[110a.1]བཤང་བའི་གནས་ཀྱི་ཕུང་པོར་གྱུར་པ་དེ་ལ་ལུས་དེ་ཉིད་ལ་རེ་ཞིག་རང་གིའམ་གཞན་གྱི་ཡང་རུང་སྟེ། ལུས་ཀྱི་རང་གི་མཚན་ཉིད་ལ་རབ་ཏུ་དཔྱོད་པར་བྱེད་དེ། ལུས་འདི་ཅི་ལས་བྱུང་བར་འགྱུར་ན་ཁུ་ཆུ་དང་ཁྲག་གཉིས་ཀྱི་མི་གཙང་བའི་ཕུང་པོ་ལས་བསྐྱེད་ཅིང་
[110a.2]ཡོངས་སུ་གྱུར་པ་གཉིས་ཀྱིས་བདག་གི་ལུས་བསྐྱེད་པ་ཡིན་པར་དེས་མཐོང་ངོ་། །དེས་ཀྱང་ལུས་གཟུགས་ངན་པ་དང་མི་གཙང་བ་སྟེ། དེས་ཡང་ལུས་དེ་ཉིད་ལ་སོ་སོར་རྟོག་པར་བྱེད་དོ། །གསོན་པའི་ལུས་འདི་ནི་མི་གཙང་བ་ཡིན་ན་གལ་ཏེ་བདག་ཅག་གི་ལུས་དེ་ལ་གཙང་མར་གྱུར་
[110a.3]པ་ཅུང་ཟད་ཙམ་ཅིག་ཡོད་དམ་བྱ་བར་རོ། །གཞན་ཡང་དེས་དེ་ཁོ་ན་ཉིད་ཚོལ་ཞིང་ལྟ་བར་བྱེད་པ་ན་ལུས་འདི་ནི་རྨ་དགུ་ནས་མི་གཙང་བ་རྣམས་ཡོངས་སུ་འཛག་པ་ཡིན་ནོ། །བུད་མེད་རྣམས་དང་སྐྱེས་པ་རྣམས་ལ་ཡང་དགུ་ཡིན་ནོ། །དགུ་པོ་རྣམས་ཀྱང་གང་ཞེ་ན། ཉེ་བར་འབྱུང་བ་
[110a.4]ལྷག་པར་གྱུར་པ་ནི་བུད་མེད་རྣམས་ཡིན་པ་འདི་ལྟ་སྟེ། ཉེ་བར་གནས་པའི་ནུ་མ་གཉིས་པོ་ལས་སོ། །བཤང་བ་དང་གཅི་བ་དང་སྣའི་བུ་ག་དག་ལས་སྣབས་ཡོངས་སུ་འབབ་བོ། །མིག་གཉིས་ལས་ནི་མཆི་མའོ། །རྣ་བ་གཉིས་ལས་ནི་དྲི་མའོ། །ཁ་ནས་ནི་ཁྲག་དང་
[110a.5]རྣག་གོ། །དྲི་ངན་པ་དང་ལྡན་པ་རླུང་དང་། མཁྲིས་པ་དང་། བད་ཀན་དང་། ཁྲག་དང་། བཤང་བ་རྣམས་དང་དེ་ལྟ་བུ་ལ་སོགས་པ་མི་གཙང་བ་གཞན་ཡང་བརྒྱ་ཕྲག་ལུས་ལས་ཡོངས་སུ་འབབ་པ་རྣམས་དེ་ཁོ་ན་ཉིད་བསྒོམས་པས་ཡང་དག་པ་ཇི་ལྟ་བ་བཞིན་དུ་མཐོང་ངོ་། །
[110a.6]བདག་ཅག་གིས་ལུས་ལ་གཙང་མར་གྱུར་པ་ནི་ཅུང་ཟད་དམ་བག་ཙམ་ཡང་མི་འབབ་ན་དེ་ལ་སུ་ཞིག་ལུས་འདི་ལེགས་པར་འཛིན་པར་བྱེད། གང་ཡང་རྟེན་འདི་དང་ཕྲད་ནས་གཙང་མ་དེ་དག་རྣམས་ཀྱང་ལུས་འདི་མི་གཙང་བའི་དབང་གིས་གཞན་ཉིད་ཁོ་ནར་འགྱུར་བར་དེས་ཡང་དག་
[110a.7]པར་སོ་སོར་རྟོག་པར་བྱེད་པ་ན་གང་དག་རྣམས་ཁོ་ན་ལུས་འདི་དང་འབྲེལ་པར་གྱུར་པ་གཙང་མ་རྣམས་ཐམས་ཅད་ཀྱང་དེ་ཁོ་ན་བཞིན་དུ་མི་གཙང་བར་འགྱུར་བར་མཐོང་ངོ་། །དཔེར་ན་གལ་ཏེ་འདིས་ཟས་དང་སྐོམ་བསོད་པ་རྣམས་ཐམས་ཅད་མེད་པར་གྱུར་ལ། ལུས་དེ་དང་འགྲོགས་
[110b]
[110b.1]པས་ཕྱི་སར་འབྱུང་བར་འགྱུར་རོ། །དེ་བཞིན་དུ་ཟོས་པ་རྣམས་ཀྱང་དེ་ལྟར་ནང་དུ་ཐམས་ཅད་དུ་མི་གཙང་བར་བྱེད་པ་ཡིན་ནོ། །ཕྱི་རོལ་དུ་ཡང་ལུས་འདི་དང་སྤྲད་པ་ལས་གཙང་བ་དེ་རྣམས་འདིས་མི་གཙང་བར་བྱེད་དེ། དཔེར་ན་དྲིས་སྒོ་བར་བྱེད་པའི་དྲི་རྣམས་ཐམས་
[110b.2]ཅད་ཀྱང་ལུས་དང་བརྟེན་པ་ན་རྔུལ་གྱི་སྐྱོན་གྱིས་དྲི་མི་ཞིམ་པར་འགྱུར་རོ། །དེ་བཞིན་དུ་དྲི་ཞིམ་པོའི་མེ་ཏོག་རྣམས་ཐམས་ཅད་ཀྱང་ལུས་དང་བརྟེན་པས་རྙིངས་པ་དང་དྲི་མི་ཞིམ་པར་ཡང་འགྱུར་རོ། །དགེ་སློང་མ་དེ་དེ་ལྟར་གཞན་ཡང་དེ་ཁོ་ན་ལྟར་ལུས་ལ་སོ་སོར་རྟོག་པར་བྱེད་པ་
[110b.3]གང་གིས་ལུས་འདི་ངེས་པར་འཛིན་པ་མའི་ཐ་སྙད་ཀྱིས་ཀྱང་ལུས་འདི་ཡིན་ན་ལུས་འདི་གཙང་ངམ། ཅི་སྟེ་མི་གཙང་བ་ཞིག་ཡིན། དེ་ནས་དགེ་སློང་མ་སོ་སོར་དཔྱད་པར་གྱུར་པ་ན་རིགས་རྒྱུད་རྣམས་ཀྱི་མ་གང་ཡིན་པ་དེ་ཡང་ལུས་སྤྱིར་མི་གཙང་བ་ཡིན་པར་མཐོང་ངོ་། །
[110b.4]གཞན་ཡང་དགེ་སློང་མ་དེས་གང་ལ་ཡང་ལུས་འདི་གནས་པའམ་འདུག་པའི་ས་ཕྱོགས་རྣམས་དང་ཡུལ་ཕྱོགས་དག་ཅི་གཙང་བར་འགྱུར་རམ། མི་གཙང་བ་ཡིན་ཞེས་ལུས་དེ་ཉིད་ལ་སོ་སོར་རྟོག་པར་བྱེད་དོ། །དེས་ཡང་དེ་ལྟར་སོ་སོར་བརྟགས་པར་གྱུར་པ་ན་མཆོག་ཏུ་གཙང་
[110b.5]བ་ཤིན་ཏུ་ཁྱད་པར་དུ་འཕགས་པའི་ཡུལ་ཕྱོགས་གང་དག་ལ་ལུས་འདི་ཤི་བའམ། གསོན་པ་ཡང་རུང་སྟེ་བཞག་པར་གྱུར་པ་ན་སྲིན་བུ་དང་། དྲི་མ་དང་། སྐྲ་དང་། རུས་པ་དང་བཅས་པ་ཡིན་པས་ཡུལ་ཕྱོགས་ཐམས་ཅད་ཀྱང་དྲི་མི་ཞིམ་པར་ལུས་དང་འབྲེལ་པས་
[110b.6]འགྱུར་བར་ཡང་དག་པ་ཇི་ལྟ་བ་བཞིན་དུ་མཐོང་། གཞན་ཡང་ལུས་དེ་ཉིད་ལ་དགེ་སློང་མ་དེས་འདོད་ཆགས་སྤང་བར་བྱ་བའི་ཆེད་དུ་སོ་སོར་རྟོག་པར་བྱེད་དེ། ལུས་འདི་གང་གིས་ཟ་བར་བྱེད་དེ། བྱ་བ་རྣམ་པ་དེ་ལྟ་བུ་དག་གིས་དེ་སོ་སོར་རྟོག་པར་གྱུར་པ་ལས་སྲིན་པོ་དང་
[110b.7]ཤ་ཟ་ལ་སོགས་པ་མི་གཙང་བར་གྱུར་པ་རྣམས་ཉིད་ལས་གཞན་རྣམས་གང་ཞིག་གིས་འདི་ཟ་བར་བྱེད། ངང་པ་དང་། ཀཱ་རཎྜ་བ་དང་། ངང་ངུར་པད་མ་གཙང་མ་ལ་སྟེན་པ་རྣམས་ཀྱིས་ནི་མ་ཡིན་ནོ། །ཞེས་ཡང་དག་པ་ཇི་ལྟ་བ་བཞིན་དུ་མཐོང་ངོ་། །དེ་ཡང་ལུས་
[111a]
[111a.1]འདི་ཉིད་ལ་ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་པ་ན་མཐོང་བ་འདི་ནི་ཡང་དག་པ་མ་ཡིན་པར་འཛིན་པ་འབའ་ཞིག་པ་ཕྱིན་ཅི་ལོག་ཏུ་གྱུར་པའི་རྟོག་པ་ཚུལ་བཞིན་མ་ཡིན་པ་ཡིད་ལ་བྱེད་པས་ལོང་བར་འགྱུར་ཞིང་སྐྱེས་པ་དང་བུད་མེད་ཞེས་བྱ་བའི་མིང་
[111a.2]ཙམ་འདི་ལས་ཀྱང་དེ་བདེན་པ་ཡིན་པར་སྙིང་ལ་སྐྱེ་བར་མཐོང་ངོ་། །དེས་དེ་ལྟར་ངེས་པར་རྟོགས་ནས་ཚུལ་བཞིན་ཡིད་ལ་བྱེད་པས་སོ་སོར་རྟོག་པར་བྱེད་དོ། །དེའི་ཚེ་འདིའི་འདོད་ཆགས་ཐམས་ཅད་ཀྱང་སྤོང་བར་འགྱུར་རོ། །ཆུང་བར་འགྱུར་རོ། །རྩ་བ་ནས་རླག་པར་
[111a.3]འགྱུར་ཏེ། གང་གི་ཕྱིར་འདི་ཐམས་ཅད་ཀྱི་རྩ་བ་ཡང་འདི་ལྟ་སྟེ། བུད་མེད་ཀྱི་འདོད་ཆགས་ཞེས་བྱ་བ་ཡིན་ལ། དྲི་མ་གཞན་རྣམས་དེ་ལས་འབྱུང་བ་སྤོང་བ་ཡང་དེ་སྤངས་པ་གཉེན་པོར་གྱུར་པས་སྤོང་བ་ཡིན་ནོ། །ཉི་མ་འདི་གནས་པར་གྱུར་པའི་དུས་ན་མི་རྣམས་
[111a.4]ཀྱི་འཇིག་རྟེན་གྱི་འོད་རྣམས་ཀྱང་ནུབ་པར་མི་འགྱུར་ལ། དེ་བཞིན་དུ་འདི་ཡང་ཤིན་ཏུ་ལྷག་པར་གྱུར་པའི་རྩ་བ་ཡིན་ཏེ། དྲི་མ་དེ་བཅོམ་པ་ལས་ཀྱང་དྲི་མ་གཞན་རྣམས་ཀྱང་རབ་ཏུ་བཅོམ་པར་འགྱུར་རོ། །དེ་ལ་གང་ཡང་དགེ་སློང་མ་འདིས་ལམ་འདི་ནས་འདོད་ཆགས་རབ་ཏུ་
[111a.5]འཇོམས་པར་བྱེད་དོ། །དེའི་ཚེ་འདིའི་དེ་རབ་ཏུ་བཅོམ་པ་ལས་གཞན་ལྷན་ཅིག་སྐྱེས་པ་རྣམས་རབ་ཏུ་བཅོམ་པ་གང་ཞེ་ན། འདི་ལྟ་སྟེ། ཕྲག་དོག་དང་སེར་སྣའོ། །ཕྲག་དོག་དང་སེར་སྣ་ནི་འདོད་ཆགས་ཅན་ལ་འབྱུང་བ་ཡིན་ནོ། །སྐྱེས་པའམ་བུད་མེད་ཀྱང་རུང་སྟེ། འདོད་
[111a.6]ཆགས་ཀྱི་རྩ་བ་ལས་ཆོས་དེ་དག་གཉིས་སོ། །དེ་ཡང་འདོད་ཆགས་རབ་ཏུ་སྤངས་པའམ་བསྲབས་པར་བྱས་པས་ཀྱང་དེ་དག་གཉིས་ཀྱང་བསྲབས་པར་འགྱུར་རོ། །དེ་དག་གཉིས་ལས་ཀྱང་དྲི་མ་གཞན་ཕྱི་བཞིན་ཁོ་ནར་རྗེས་སུ་འབྲེལ་པ་འདི་ཡང་གང་ཞེ་ན། འདི་ལྟ་སྟེ། གཡོའོ། །
[111a.7]གཡོ་ནི་ཕྲག་དོག་དང་སེར་སྣ་གཉིས་ཀྱི་རྒྱུ་དག་གིས་བསྐྱེད་པ་ཡིན་ཏེ། དེ་དག་མེད་པར་གྱུར་ན་དེ་ཡང་མེད་པར་འགྱུར་རོ། །གཡོའི་སྟེང་དུ་དྲི་མ་གཞན་འདི་ལྟ་སྟེ། སླུ་བར་བྱེད་པའོ། །ཕྲག་དོག་དང་སེར་སྣ་མེད་པར་གྱུར་ན་སླུ་བར་མི་བྱེད་པར་འགྱུར་རོ། །སླུ་བའི་ཕྱི་བཞིན་
[111b]
[111b.1]དུ་དྲི་མ་གཞན་ཡོད་པ་ནི་འདི་ལྟ་སྟེ། སྲེད་པར་གནས་པའོ། །དེ་བཅོམ་པར་གྱུར་ན་མི་འབྱུང་སྟེ། དེ་ལས་སྲེད་པར་གནས་པ་ཉིད་མི་འབྱུང་ངོ་། །དེ་མེད་པར་གྱུར་པས་མཉམ་པར་གནས་པ་རྣམས་འདོད་ཆགས་པར་བྱེད་པ་དང་། མི་མཉམ་པར་གནས་པ་རྣམས་སྤོང་
[111b.2]བར་བྱེད་པ་མི་འབྱུང་ངོ་། །དེ་མེད་པས་གང་གི་ཕྱི་བཞིན་འབྲང་བའི་དྲི་མ་གཞན་དེ་ཡང་མི་འབྱུང་ངོ་། །འདི་ལྟ་སྟེ། རྩབ་ཧྲལ་དུ་གྱུར་པའོ། །རྩབ་ཧྲལ་མེད་པས་མེད་པར་གྱུར་པ་ནི་འདི་ལྟ་སྟེ། རྩོད་པ་དང་རྣམ་པར་འབྱེད་པ་རྣམས་ཏེ། བུད་མེད་རྣམས་ནི་ཕལ་ཆེར་ཡང་
[111b.3]དབྱེན་བྱ་བའི་བསམ་པ་ཅན་རྣམས་ཡིན་ནོ། །བུད་མེད་རྣམས་ཀྱི་དེ་མེད་པས་དྲི་མ་གཞན་ཕྱི་བཞིན་རྗེས་སུ་འབྲང་བ་ཡང་མེད་པར་འགྱུར་རོ། །གང་ཞེ་ན། འདི་ལྟ་སྟེ། རྒྱབ་ཀྱི་ཤ་ཟ་བའོ། །བུད་མེད་རྣམས་ཕྱི་བཞིན་རྣམ་པར་དབྱེ་བའི་བསམ་པ་ཅན་ཡིན་པ་གང་གི་ཕྱིར་
[111b.4]དེ་དག་རྣམས་ཐམས་ཅད་ཀྱིས་ཀྱང་རྒྱབ་ཀྱི་ཤ་ཟ་བར་བྱེད་དོ། །གང་གི་ཚེ་རྣམ་པར་འབྱེད་པ་དེ་སྤངས་པར་གྱུར་པ་དེའི་ཚེ་རྒྱབ་ཀྱི་ཤ་ཟ་བ་སྤངས་པར་འགྱུར་རོ། །དེ་མེད་པར་གྱུར་པས་གཞན་ཕྱིའི་བཞིན་རྗེས་སུ་འབྲེལ་བ་ཡང་མེད་པར་འགྱུར་རོ། །གང་ཞེ་ན། འདི་ལྟ་སྟེ། 
[111b.5]གསུས་པ་སྐྱོད་པར་བྱེད་པའོ། །བུད་མེད་རྣམས་ནི་གསུས་པ་འགེངས་པ་དང་། གཉིས་སྦྱོར་བ་ལ་ཆེད་དུ་བྱེད་པར་འགྱུར་རོ། །འདི་ལྟ་སྟེ། གསུས་པ་འགེངས་པའི་དྲི་མ་རབ་ཏུ་ཞི་བར་གྱུར་པ་ན་དེའི་ཚེ་བགྲོད་པར་བྱ་བ་མ་ཡིན་པ་བགྲོད་པའི་དྲི་མ་རབ་ཏུ་སྤངས་པར་
[111b.6]འགྱུར་རོ། །གང་གི་ཕྱིར་གསུས་པ་འགེངས་པའི་སྐྱོན་གྱིས་བུད་མེད་དག་བགྲོད་པར་བྱ་བ་མ་ཡིན་པའི་སྐྱེས་པ་རྣམས་ལ་ཡང་བགྲོད་པར་བྱེད་དོ། །འདི་ལྟ་སྟེ། གསུས་པ་འགེངས་པའི་འདོད་ཆགས་དང་རབ་ཏུ་བྲལ་ན། དེའི་ཚེ་བགྲོད་པར་བྱ་བ་མ་ཡིན་པའི་དྲི་མ་དེ་
[111b.7]ཡང་རབ་ཏུ་ཞི་བར་འགྱུར་རོ། །དེ་མེད་པས་ཀྱང་དྲི་མ་གཞན་ཡང་མེད་པར་འགྱུར་བ་ནི་འདི་ལྟ་སྟེ། ཡིད་ཆེས་པའི་གནས་མ་ཡིན་པའོ། །བགྲོད་པར་བྱ་བ་མ་ཡིན་པ་བགྲོད་པ་གང་གི་ཕྱིར་ན་བུད་མེད་དེ་དག་རྣམས་ལ་ནི་སྐྱེ་བོ་ཐམས་ཅད་དོགས་པ་སྐྱེ་བར་འགྱུར་ཏེ། 
[112a]
[112a.1]སྐྱེ་བོ་ཐམས་ཅད་ཀྱང་དགའ་བར་འཛིན་པ་དང་བྲལ་བར་འགྱུར་རོ། །བགྲོད་པར་བྱ་བ་མ་ཡིན་པ་དེའི་རྗེས་སུ་འབྲེལ་པའི་དྲི་མ་ལྷན་ཅིག་སྐྱེས་པར་ཕྱི་བཞིན་རྗེས་སུ་སྦྲེལ་བ་གཞན་ནི་སྤྱོད་པ་འབྱེད་པའོ། །སྤྱོད་པ་འབྱེད་པ་ཡང་གཞན་མེད་པས་མེད་པར་འགྱུར་རོ། །
[112a.2]གང་ཞེ་ན་འདི་ལྟ་སྟེ། རྩོད་པ་ལ་དགའ་བས་སོ། །རྩོད་པ་ལ་དགའ་བ་མེད་པས་དེའི་རྗེས་སུ་འབྲང་བའི་དྲི་མ་གཞན་རྣམས་ཀྱང་མེད་པར་འགྱུར་བ་ནི་འདི་ལྟ་སྟེ། ཡུལ་ལྗོངས་འཇོམས་པའོ། །རྩོད་པ་ལ་དགའ་བ་དང་བྲལ་བས་ཡུལ་ལྗོངས་འཇིག་པ་རྣམས་ཀྱང་དེ་མེད་པས་
[112a.3]མེད་པར་འགྱུར་རོ། །གང་ཡང་ཕན་ཚུན་དུ་ཞེ་འགྲས་པས་མཚོན་ཆས་གཏུབ་པ་ལ་དགའ་བ་དང་། སྐྱེས་པ་རྣམས་ཕན་ཚུན་དུ་རྣམ་པ་སྣ་ཚོགས་པར་གྱུར་པ་དེ་དག་རྣམས་ཀྱང་གང་གི་ཕྱིར་ཕལ་ཆེར་ནི་བུད་མེད་ཀྱི་རྒྱུ་ལས་ཡིན་པའི་ཕྱིར་ཏེ། རྒྱུ་གཞན་རྣམས་ཀྱིས་ནི་མ་ཡིན་ནོ། །
[112a.4]དེའི་ཕྱིར་དེས་དེ་ལྟར་འདོད་ཆགས་རབ་ཏུ་བཅོམ་པའི་ཕྱིར་གཅིག་གི་སྟེང་ན་གཅིག་གནས་པའི་དྲི་མ་དེ་དག་རྣམས་ཐམས་ཅད་ཀྱང་མེད་པར་འགྱུར་རོ། །དེ་དང་རབ་ཏུ་འབྲེལ་པ་དང་། དེས་གང་བར་གྱུར་པ་དེ་ལྟ་བུའི་རང་བཞིན་ཅན་གྱི་བུད་མེད་རྣམས་ཀྱི་སེམས་ནི་དགེ་བའི་བཤེས་གཉེན་
[112a.5]གྱི་ཁ་ནས་ཐོས་པའི་སངས་རྒྱས་ཀྱི་བཀའ་མ་གཏོགས་པ་གཞན་རྣམས་ཀྱིས་ནི་འཇམ་པོར་བྱ་བར་ནུས་པ་ཡང་མ་ཡིན་ཏེ། གཞན་དུ་ནི་བུད་མེད་གང་དག་དེ་བཞིན་དུ་མི་འགྱུར་རོ། །དེའི་ཚེ་ཁྱིམ་གྱི་གནས་ཤིན་ཏུ་སྤང་བར་དཀའ་བ་སྤངས་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་
[112a.6]སྟེ། གང་གི་ཚེ་ན་ཟག་པ་རྣམས་ཟད་པར་བྱ་མི་ནུས་པ་ཡང་དེའི་ཚེ་ལེགས་པར་བསྒོམ་པའི་ཚུལ་ཁྲིམས་ངེས་ཏེ། དེ་ལྟར་ཡང་སྲོག་གཅོད་པ་དང་། མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དང་། ཚིག་རྩུབ་དང་། ཕྲ་མ་དང་། ཀུན་ཏུ་འབྲེལ་པ་མེད་པ་
[112a.7]རྣམས་རྣམ་པར་སྤངས་ཤིང་ལེགས་པར་བསྒོམས་ལ་ཡང་དང་ཡང་དུ་བསྟན་ཅིང་བསྒོམས་ལ་ལན་མང་དུ་བྱས་པའི་བུད་མེད་རྣམས་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་གྱི་ལྷ་རྣམས་སུ་སྐྱེའོ། །གང་དག་འདོད་པ་རྣམས་ལ་འདོད་ཆགས་དང་བྲལ་བའི་ལམ་མ་ཐོབ་པ་རྣམས་
[112b]
[112b.1]ནི་ལས་དང་སེམས་ཀྱི་དབང་གིས་འདོད་པ་ན་སྤྱོད་པ་རྣམས་ལས་འཐབ་བྲལ་བ་རྣམས་ཀྱི་ནང་གི་ཚོགས་པ་རྒྱུ་བ་ན་རྣམ་པར་སྤྱོད་པ་གང་ཡིན་པའི་སར་སྐྱེའོ། །གང་གི་ཚེ་སྐྱེས་པ་ཉིད་འོངས་པར་གྱུར་ན་དེ་རྣམ་པ་དེ་ལྟ་བུ་མཆོག་ཏུ་ལེགས་པའི་ཚུལ་ཁྲིམས་ཀྱིས་མའི་ཚུལ་དུ་རྗེས་སུ་
[112b.2]གནས་སོ། །དེ་རྣམ་པ་དེ་ལྟ་བུའི་སྐྱེ་བ་ཐོབ་པའི་ལྷ་གང་ཡིན་པ་དེ་ཡང་བག་མེད་པས་བག་མེད་པར་སྤྱོད་པར་འགྱུར་རོ། །དེ་དེ་དག་རྣམས་ཟད་ནས་སླར་ཡང་དམྱལ་བའམ། ཡི་དགས་སམ། དུད་འགྲོ་རྣམས་སུ་སྐྱེའོ། །གཞན་ཡང་ལྷའི་ཚོགས་རྣམས་སུ་གོང་ནས་གོང་དུ་
[112b.3]འཇུག་པར་བྱེད་པས་བུད་མེད་ཀྱི་སྲིད་པ་སྒྲུབ་པར་བྱེད་དོ། །དེ་ནས་དེའི་ཚེ་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། འདོད་ཆགས་ཕྲག་དོག་གཡོ་རྣམས་ཀྱི། །ས་གཞིའི་སེམས་ནི་ཟོ་ཆུན་གློག །ལྕགས་བསྲེགས་ང་རྒྱལ་སྐྱེ་གནས་རྣམས། །བློ་གཏད་
[112b.4]ནམ་ཡང་ཡོད་མ་ཡིན། །མཚོན་ཆ་མེ་དང་མཚུངས་པར་རྣོ་བ་རྣམས། །གཟུགས་ཀྱི་ཞགས་པས་བདག་དང་གཞན་རྣམས་ཀྱིས། །དོང་དང་གཡང་ས་མི་བཟད་པ་རྣམས་དང་། །ཟབ་པར་མཚུངས་པའི་སེམས་དང་ལྡན་པ་ཡི། །དང་པོ་ཉིད་ནས་གཞན་ལ་དགྲ་ནི་བྱེད་པ་ཡིན། །
[112b.5]སྒྱུ་མ་མིག་འཕྲུལ་དེ་ལ་སོང་བའི་སེམས། །དུས་མིན་འཆི་བདག་དང་ནི་རྡོ་རྗེ་མེ། །དུས་ཀྱི་རི་བོ་དང་མཚུངས་བདག་ཉིད་རྣམས། །སེམས་ནི་རྣམ་པ་དུ་མ་དག་གིས་ཀྱང་། །སྐྱོན་རྣམས་དུ་མ་ཀུན་ཏུ་སྤྱོད་བྱེད་པ། །གལ་ཏེ་བུད་མེད་རྣམས་ནི་འགའ་ཞིག་གིས། །ཚུལ་ཁྲིམས་ཡུད་ཙམ་
[112b.6]ཡིད་ལ་སྒོམ་བྱེད་པ། །དེ་ནི་སངས་རྒྱས་ཉི་མའི་གསུང་རྣམས་ཀྱི། །འོད་ཟེར་རྣམས་ཀྱིས་རྣམ་པར་མཛེས་པ་ཡིན། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་ལྷ་ཁྱེད་རྣམས་མིའི་བུད་མེད་དུ་གྱུར་པ་ན་སྤྱད་པས་འདིར་སྐྱེས་པ་ཡིན་ནོ་ཞེས་དེ་ལྟར་སྐྱེ་བ་གཞན་དུ་སྤྱད་པའི་ཚུལ་
[112b.7]ཁྲིམས་དེ་རབ་ཏུ་སྟོན་པར་བྱེད་དོ། །དེ་གལ་ཏེ་བུད་མེད་ཀྱི་དངོས་པོར་གྱུར་པས་བསྐྱེད་པའི་ཚུལ་ཁྲིམས་གལ་ཏེ་མིར་གྱུར་པའམ། ལྷར་གྱུར་པ་ན་ཡང་བག་མེད་པས་ཟད་པར་བྱེད་པའི་ལྷ་དེ་རྣམས་ནི་ཤིན་ཏུ་བསླུས་པར་གྱུར་པ་ཡིན་ནོ། །དེས་ན་རིངས་པ་རིངས་པར་བག་མེད་པར་
[113a]
[113a.1]མ་བྱེད་ཅེས་བཅོམ་ལྡན་འདས་དེས་ལྷ་རྣམས་ལ་ཕན་པར་བཞེད་པས་དེ་ལྟར་རྗེས་སུ་གདམས་པར་འགྱུར་རོ། །ཡང་དག་པར་རྫོགས་པའི་སངས་རྒྱས་རྣམས་ཐམས་ཅད་ཀྱི་ཡང་འཁོར་རྣམ་པ་བཞིར་འགྱུར་བ་དེ་ཉིད་ཀྱིས་ནི་སྲིང་མོའི་འཁོར་རྣམས་ཀྱི་གཏིང་
[113a.2]དེ་ལ་དགེ་སློང་གི་འཁོར་རྣམས་ཡིན་ནོ། །དེ་ལ་སྔ་ཕྱི་རིམ་པས་དགེ་སློང་གི་སྡོམ་པ་རྣམས་ལ་ཞུགས་པ་མཆོག་ཏུ་རྒྱ་ཆེ་བའི་དགེ་བས་བསྒོས་པའི་རྒྱུད་རང་ལ་ཡང་སྡུག་བསྔལ་འབྱུང་བས་འཇིགས་པར་ལྟ་བ་འཇིག་རྟེན་གཞན་དུ་འགྲོ་བས་སྐྲག་པ་འཁོར་བ་ཐམས་ཅད་ལ་ཡིད་
[113a.3]འབྱུང་བས་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་པར་ལྟ་བ་གཉའ་ཤིང་གང་ཙམ་དུ་ལྟ་བ་སྙིང་ལས་ཆུང་བ་མཆོག་ཏུ་ཟབ་པ་མཆོག་ཏུ་རྒྱ་ཆེ་བའི་དགེ་བ་ཚུལ་ཁྲིམས་དང་སྦྱིན་པ་ལ་རྒྱུད་གོམས་པ། འཕགས་པའི་བདེན་པ་བཞི་ལ་སྤྱོད་པ་ལ་ཆེད་ཆེར་བྱེད་པའི་དགེ་སློང་དེ་
[113a.4]ནི་རྣམ་པ་དུ་ཡོད་པ་དང་། རྣམ་པ་ཡང་དུ་ཡོད་ན་གང་དགེ་སློང་རྣམས་ཀྱིས་འདའ་བར་མི་བྱ་བ་ནི་རྣམ་པ་བཞིའོ། །བཞི་པོ་གང་ཞེ་ན། དེ་ལྟར་གཅིག་པུ་རྒྱུ་བར་བྱེད་པའི་རྣམ་པ་ལས་དགེ་སློང་གཅིག་པུ་ལམ་དུ་འགྲོ་བར་མི་བྱའོ། །དེ་ཅིའི་ཕྱིར་ཞེ་ན། དགེ་སློང་གཅིག་པུ་ཞིག་ལྗོངས་
[113a.5]རྒྱུར་འགྲོ་བ་བྱེད་པ་ན་འཕྱ་བར་འགྱུར་རོ། །རང་དགར་ཡང་འགྱུར་རོ། །རང་དགར་གྱུར་པས་ཀྱང་བསླབ་པའི་གཞི་རྣམས་ལས་འདའ་བར་བྱེད་དོ། །གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་ལྗོངས་སུ་ཡང་འདོད་རྒྱལ་དུ་སྡོམ་པ་གཏོང་བར་བྱེད་པ་སྟེ། དགེ་སློང་གཞན་
[113a.6]ལ་འཇིགས་པ་མེད་པའི་ཕྱིར་རོ། །དེས་ཡུལ་ལྗོངས་ཀྱི་བུད་མེད་དག་མངོན་དུ་མཐོང་ནས་རེག་དོགས་ཀྱི་སེམས་གཡོ་བར་གྱུར་པའི་རང་བཞིན་གྱིས་མིག་གཏོད་པར་བྱེད་དོ། །དེའི་མིག་གིས་བལྟས་པར་གྱུར་པས་མངོན་པར་མཐོང་ནས་ཁྱིམ་པ་དང་ཡུལ་ལྗོངས་པ་རྣམས་ཀྱིས་
[113a.7]དགེ་སློང་དེ་སྨོད་པར་བྱེད་དོ། །དེ་ལ་སྨད་པར་གྱུར་པ་ན་ཀུན་ཏུ་ཞེ་སྡང་བསྐྱེའོ། །དེ་ལས་དགེ་སློང་འདིའི་སྙིང་ལ་སྐྱོན་གཉིས་པ་ཀུན་ཏུ་སྐྱེ་སྟེ་ཞེ་སྡང་ངོ་། །དེ་འདོད་ཆགས་དང་ཞེ་སྡང་གི་དབང་དུ་གྱུར་པས་གཏི་མུག་གིས་ཤིན་ཏུ་བར་རྨོངས་པར་འགྱུར་རོ། །དེ་ལྟར་དགེ་སློང་གཅིག་
[113b]
[113b.1]པུ་ཞིག་ལྗོངས་རྒྱུ་བར་བྱེད་པས་རྒྱུ་བ་ན་སྐྱོན་གསུམ་རབ་ཏུ་འཕེལ་བ་ཡིན་ནོ། །དེའི་ཕྱིར་ན་གཅིག་པུ་ཞིག་གིས་ལྗོངས་རྒྱུ་བར་མི་བྱའོ། །འདི་ནི་རྣམ་པ་གཅིག་ཡིན་ནོ། །རྣམ་པ་གཞན་ཡང་དགེ་སློང་རྣམས་ཀྱིས་རྒལ་བར་མི་བྱ་བ་འདི་ལྟ་སྟེ། ལུས་དྲན་པའི་རྣམ་པའོ། །འདི་
[113b.2]ན་དགེ་སློང་ལམ་དུ་འགྲོ་བ་ན་ལུས་སུ་གཏོགས་པ་ལ་འགྲོ་བའི་དུས་སུ་དྲན་པ་བསྐྱེད་པར་བྱ་སྟེ། དཔེར་ན་བདག་གི་རྐང་པ་འདེགས་པ་ལ་སེམས་དང་སེམས་ལས་བྱུང་བས་ཀུན་ཏུ་རྟོག་ཅིང་ཡིད་ལ་བྱེད་པས་དེ་རྐང་པ་ནས་བཟུང་ནས་ལུས་མ་ལུས་པ་ལ་དཔྱོད་པར་བྱེད་དོ། །དེ་ལ་རྐང་
[113b.3]གཡས་པ་དང་གཡོན་པ་བཏེག་པའི་གཡས་པ་དང་གཡོན་པ་དེ་དག་རྒྱུས་པའི་དྲ་བས་ཀུན་ནས་སྦྲེལ་བ། རུས་པ་ལ་ཚིལ་དང་པགས་པས་གཡོགས་པ་ཚིགས་པ་རྒྱུས་པའི་འབྲེལ་པས་སྦྲེལ་བར་གྱུར་པ་ལས་ཀྱི་རླུང་གིས་རྒྱུ་བའི་སེམས་ཀྱི་བྱ་བའི་རྗེས་སུ་འཇུག་པ། བཏེག་ཅིང་
[113b.4]འདོར་བ་ན་འཁུམ་པ་ལྟར་འགྱུར་བ། གཞི་ལ་བཞག་པ་ན་རྣམ་པར་འབྱེ་བར་འགྱུར་བ། ཆུ་རྒྱུས་ཀྱི་སྟོབས་ཀྱིས་སྦྲེལ་བའི་རྐང་པ་དེ་སོར་མོ་ལྔ་པོ་ཐམས་ཅད་ཀུན་ཏུ་སྦྲེལ་བ། སེན་མོ་དང་ཉེ་བའི་སེན་མོ་རྣམས་ཉེ་བར་སྐྱེས་པ་མངོན་པར་མཐོང་ནས་པུས་མོ་ལ་སོ་སོར་རྟོག་པར་བྱེད་དེ། 
[113b.5]གཞོང་པ་རིང་པོ་དང་འདྲ་བར་གྱུར་པ་ཤའི་འདམ་དང་ཤའི་འདམ་རྣམས་ཀྱིས་དེ་ཀུན་ཏུ་བྱུགས་པ། རྒྱུས་པས་ཀུན་ནས་སྦྲེལ་བ། རུས་པའི་སྦུབས་དང་བཅས་པ། ཆུ་རྒྱུས་རིང་པས་ཀུན་ནས་སྦྲེལ་བ། སྔོན་བྱས་པའི་རྒྱུ་རྐྱེན་གྱིས་བསྐྱེད་པ། བ་སྤུའི་ཁུང་བུས་ཡོངས་སུ་ཁྱབ་
[113b.6]པའི་ཕྱི་རོལ་ན་སྦྲང་བུ་རྣམས་འབབ་པ། པགས་པ་འཐུག་པོས་གཡོགས་པ་གང་ཡིན་པའི་པུས་མོ་གཅིག་དེས་ཡང་དག་པ་ཇི་ལྟ་བར་སོ་སོར་ལེགས་པར་རིག་པར་བྱེད་དོ། །དེས་ལུས་འདི་འཆག་པར་གྱུར་པ་ན་རབ་ཏུ་གཡོ་བར་གྱུར་པ་དེ་དག་རྣམས་རིམ་པ་སོ་སོར་རྟོག་པར་
[113b.7]བྱེད་དེ། པུས་མོ་དང་། བརླ་དང་། བྱིན་པར་གཏོགས་པའི་ཆུ་རྒྱུས་དང་། ཁྲག་དང་། ཤ་དང་། ཚིལ་དང་། རུས་པ་ལ་ཡང་སོ་སོར་རྟོག་པར་བྱེད་དོ། །སེམས་དང་སེམས་ལས་བྱུང་བ་རྣམས་ལས་ཀྱི་རླུང་གིས་བསྐྱོད་ནས་འགྲོ་བར་བྱེད་པ་ཡིན་ནོ། །གཞན་ཡང་ལུས་
[114a]
[114a.1]དེ་ཉིད་ཀྱི་འདུ་ཤེས་ཅན་གྱིས་ཇི་སྲིད་དུ་སྟེང་ནས་དམྱལ་བའི་བར་དུ་སོ་སོར་རྟོག་པར་བྱེད་དེ། ཤ་དང་ཆུ་རྒྱུས་ཕན་ཚུན་དུ་སྦྲེལ་བར་གྱུར་པ་ཤའི་བྱུག་པས་ཀུན་ཏུ་བྱུགས་པས་ཆེས་སྦོམ་པར་གྱུར་པ་ཆུ་སེར་ཀུན་ནས་འཛག་པ། ཁྲག་དང་། ཚིལ་རྣམས་
[114a.2]ཀྱིས་གང་བ། མདངས་འབའ་ཞིག་ཙམ་གྱིས་ཡིད་འཕྲོག་པ་རྣམས་དེས་རྣམ་པར་དཔྱོད་པར་གྱུར་པས་རྩ་སྦུབས་གཅིག་ལ་ཡང་དག་པ་ཇི་ལྟ་བར་སོ་སོར་རྟོག་པར་བྱེད་དོ། །བཏེག་པར་གྱུར་པ་ན་གཞན་ཡང་དེ་ཁོ་ན་ལྟར་སོ་སོར་རབ་ཏུ་རིག་པར་བྱེད་དོ། །བསྐུམ་པ་དང་བརྐྱང་
[114a.3]བར་གྱུར་པ་ན་ཡང་ཇི་ལྟ་བུའི་རང་བཞིན་གྱི་རྩ་ཕྲ་བར་གྱུར་པ་རྣམ་པ་དུ་མ་ལ་ཀུན་ཏུ་ལྟ་བར་བྱེད་དོ། །རབ་ཏུ་གཡོ་བར་བྱེད་པ་དང་། འགྲོ་བར་གྱུར་པ་ཡང་རྣམ་པ་དུ་མར་གྱུར་པའི་རླུང་གིས་ཀུན་ནས་གཡོ་བ་དང་དེའི་འབྲེལ་པ་སྟེང་དུ་གཞིར་གྱུར་པ་ཕོ་བའི་ཐ་སྙད་དུ་བྱ་བ་
[114a.4]བཤང་བ་དང་གཅི་བའི་གནས་དེ་རྣམ་པ་ཐམས་ཅད་དུ་མི་གཙང་བའི་སྔར་གྱི་གཞི་ལ་རྒྱུ་བས་རྒྱུ་བའི་ཆ་ཤས་རྣམས་རབ་ཏུ་འབྱུང་བར་གྱུར་པ་ན་ཡང་དག་པ་ཁོ་ནར་ལུས་ཀྱི་རྗེས་སུ་སོང་བའི་དྲན་པ་དགེ་སློང་གིས་ཆེས་སྟེང་ཉིད་དུ་རབ་ཏུ་གཡོ་བར་གྱུར་པའི་རང་གི་ལུས་འགྲོ་བ་
[114a.5]ཉེ་བར་རྟོགས་པར་བྱེད་དོ། །ཇི་ལྟར་ཞེ་ན། བདག་ལམ་དུ་འགྲོ་བར་གྱུར་པ་ན་བདག་གི་རྒྱུ་མ་དང་གཉེ་མ་དག་རབ་ཏུ་གཡོ་བར་གྱུར་པ་རྣམས་ལ་དེས་ལྟ་བ་ནི་རྐང་པ་བཏེག་པ་ན་དབུགས་རྔུབ་པ་དང་ལྷན་ཅིག་ཏུ་འགྲོགས་པ་རབ་ཏུ་གཡོ་བའོ། །བདག་གིས་རྒྱུ་མ་རབ་ཏུ་གཡོ་བ་
[114a.6]དེ་དག་ཐམས་ཅད་གཡོན་ལོགས་ནས་གཡས་ལོགས་སུ་རབ་ཏུ་གཡོ་བར་འགྱུར་ལ་གཡས་ནས་ཀྱང་གཡོན་དུའོ། །རྒྱུ་མ་དེ་དག་རྣམས་རླུང་དང་། མཁྲིས་པ་དང་། བད་ཀན་དང་། བཤང་བ་དང་། གཅི་བ་དང་སྲིན་བུས་རབ་ཏུ་གང་བ་རྣམས་གཡོ་བར་མངོན་པར་མཐོང་ནས་ཇི་ལྟ་
[114a.7]བ་བཞིན་དུ་རྗེས་སུ་ལྟ་བར་བྱེད་དོ། །ལུས་དེའི་རྒྱུ་མ་དང་གཉེ་མ་དང་བཅས་པ་རྣམས་དགེ་སློང་གིས་ཡང་དག་པར་མངོན་པར་མཐོང་ནས་གཞན་ཡང་ཤིན་ཏུ་མཐོང་བར་གྱུར་པའི་ལུས་དག་ལ་རྣམ་པར་ལྟ་བར་བྱེད་དེ། ལོང་ཀར་གྱུར་པ་ལ་རྒྱུས་པའི་འཁྲུལ་འཁོར་གྱིས་ཀུན་ནས་
[114b]
[114b.1]སྦྲེལ་བ་ཇི་ལྟར་མཐོང་བའི་ལོགས་ལ་རྒྱུས་པའི་དྲ་བས་ཀུན་ནས་སྦྲེལ་བ་ནང་ན་ཟས་ཀྱི་རོ་རྣམས་རུལ་བ་ནི་དེ་མ་ཐག་ཏུ་སྐྱུག་པ་ལྟ་བུའི་བད་ཀན་རྣམས་དང་ལྡན་པས་ནད་རྣམས་གང་བར་གྱུར་པ་ཤིན་ཏུ་འཇིགས་སུ་རུང་བའི་ཤིན་ཏུ་དྲི་མི་ཞིམ་པ་རྣམས་ཀྱིས་མགྲིན་པ་དང་། མིག་
[114b.2]མཆུ་རྒྱུས་པ་དང་། གནད་དང་། རུས་པ་ཀུན་ཏུ་བཀང་ཞིང་ཀུན་ནས་འཛིན་པ་ནི་ལས་ཀྱིས་བསྐྱེད་པའི་རླུང་འབའ་ཞིག་གིས་སེམས་དང་སེམས་ལས་བྱུང་བ་རྣམས་ལྷན་ཅིག་ཏུ་འཛིན་པར་གྱུར་པ་དང་། འགྲོ་བར་གྱུར་པ་ན་ཡང་ལུས་ལ་སོ་སོར་རྟོག་པར་བྱེད་དོ། །གཞན་ཡང་
[114b.3]ལུས་དེ་ཉིད་རབ་ཏུ་གཡོ་བར་གྱུར་པ་ན་ཡང་སོ་སོར་རྟོག་པར་བྱེད་དོ། །དགེ་སློང་དེས་ཇི་ལྟ་བར་ཁ་དང་། འགྲམ་རུས་དང་། ཀླད་ཕོར་གྱི་ཚོགས་འདུས་པ་དང་། མིག་ཕོར་གཉིས་དང་གཅིག་ལྷག་པ་འཛུམས་པ་དང་། འབྱེད་པ་དང་། འབྲས་བུ་གཉིས་དང་། བདག་གི་
[114b.4]དེ་དག་རྣམས་ཤིང་གི་འཁྲུལ་འཁོར་གྱི་བུད་མེད་བཞིན་དུ་རྒྱུས་པའི་འཁྲུལ་འཁོར་གྱིས་ཀུན་ཏུ་སྦྲེལ་བ། སྐད་ཅིག་དང་སྐད་ཅིག་ལ་སྐྱེ་བར་འགྱུར་ཞིང་འཆི་བར་འགྱུར་ལ་འཕོ་བར་འགྱུར་བས་གྲོང་དང་། གྲོང་ཁྱེར་དང་། གྲོང་ཆུང་རྣམས་སུ་བདག་འགྲོ་བར་བྱེད་པ། ལུས་
[114b.5]ཀྱི་གོང་བུའི་ཁོག་ཙེ་སྦྲུལ་དུག་ཅན་གྱི་ཁོག་པ་ཉིད་གཅེས་པར་འཛིན་པ་ཡིན་པས་རྒྱགས་པས་རྒྱུ་བར་མ་བྱེད། ཟས་ཀྱི་དོན་དུ་ཀུན་ཏུ་འཆུམས་པར་མི་བྱ་བ་དང་། བདག་གིས་རབ་ཏུ་བགད་པར་ཡང་མི་བྱའོ། །འགྲོ་བའི་དབང་དུ་བྱས་ནས་དེས་དེ་ལྟར་བགྲོད་པར་བྱེད་པའི་དགེ་
[114b.6]སློང་ནི་རྣམ་པ་གཉིས་པ་རྒལ་བར་མི་འགྱུར་རོ། །གྲོང་དང་། གྲོང་ཁྱེར་དང་། གྲོང་ཆུང་རྣམས་སུ་བསོད་སྙོམས་ལ་ཞུགས་པར་གྱུར་པ་ལ་ཇི་ལྟ་བ་བཞིན་དུ་བདག་ཉིད་ཀྱི་ལུས་ལས་སོ་སོར་དཔྱོད་པར་བྱེད་དེ། དེ་ལྟར་དེ་ལུས་ལེགས་པར་བསྒོམས་པ་དང་། བརྩོན་འགྲུས་
[114b.7]བརྩམས་པར་གྱུར་པས་བུད་མེད་རྣམས་ཉིད་དང་། སྐྱེས་པ་རྣམས་ཐམས་ཅད་ལ་ཡང་དེ་དེ་ལྟར་འདོད་ཆགས་ལ་སོགས་པའི་དྲི་མ་རྣམས་སྙིང་ལ་མི་འཇུག་གོ། །རྣམ་པ་དེ་ལྟ་བུ་རྣམས་ལས་ནི་དེས་སྲོག་གི་དབང་པོའི་ཕྱིར་ཡང་རྒལ་བར་མི་བྱ་སྟེ། རྣམ་པ་འདི་རྣམས་
[115a]
[115a.1]ནི་དགེ་སློང་ངེས་པར་ལེགས་པར་འདོད་པ་རྣམས་ཀྱིས་རྒལ་བར་མི་བྱའོ། །གཞན་ཡང་རྣམ་པ་གསུམ་པ་དགེ་སློང་གིས་རྒལ་བར་མི་བྱའོ། །འདི་ལྟ་སྟེ། དགེ་སློང་རྣམས་ཀྱི་ནི་རྟག་པ་ཉིད་དུ་དྲན་པ་ཉེ་བར་གནས་པར་བྱའོ། །དྲན་པ་ཉེ་བར་གནས་པ་ལས་
[115a.2]ཀྱང་དགེ་སློང་ཤེས་བཞིན་དང་ལྡན་པར་འགྱུར་རོ། །དགེ་བའི་བཤེས་གཉེན་གྱིས་དགེ་བའི་ཡིད་ཅན་བློ་རྣམ་པར་མི་གཡེང་བ་དེ་ལྟ་བུར་གྱུར་པའི་དགེ་སློང་དེ་ལ་ནི་རྟག་པར་ཡང་ལྷ་རྣམས་ཕྱི་བཞིན་ཉེ་བར་གནས་པར་འགྱུར་རོ། །དེ་ལ་བདུད་ཀྱི་རིས་ཀྱི་ལྷ་དག་གིས་ཀྱང་ཐོ་བཙམ་
[115a.3]པར་མི་ནུས་སོ། །ཇི་ལྟར་ན་དྲན་པ་ཉེ་བར་གནས་པ་ཡིན་ཞེ་ན། འདུན་པ་སྔོན་དུ་འགྲོ་བས་སེམས་དང་སེམས་ལས་བྱུང་བའི་ཆོས་རྣམས་འཇུག་པ་ཡིན་ཏེ། སྐྱེས་པ་དང་མ་སྐྱེས་པར་གྱུར་པ་དང་། མ་སྐྱེས་པ་རྣམས་བག་དང་ལྡན་པའི་བློ་ཤེས་བཞིན་དང་ལྡན་པར་གྱུར་པས་ཡང་དམིགས་
[115a.4]པ་ལས་སེམས་དང་སེམས་ལས་བྱུང་བའི་ཆོས་འདི་དག་རྣམས་ཉིད་སྐྱེ་བར་འགྱུར་ཏེ། དགེ་བ་དང་། མི་དགེ་བ་དང་། ལུང་དུ་མ་བསྟན་པ་རྣམས་སོ། །རྐྱེན་གྱི་ཁྱད་པར་གྱིས་བདག་ལ་དགེ་བའི་ཆོས་ཕན་པ་དང་། བདེ་བ་དང་། མྱ་ངན་ལས་འདས་པའི་མཐར་ཐུག་པར་
[115a.5]འགྱུར་བ་རྣམས་སྐྱེས་པ་དང་། དེ་ཉམས་པ་ན་ཆོས་གཞན་སེམས་དང་སེམས་ལས་བྱུང་བའི་རྐྱེན་གྱི་ཁྱད་པར་ལས་སྐྱེས་པ་མི་དགེ་བ་དང་། མཉམ་པར་མ་བཞག་པ་དང་། བདེ་བ་མ་ཡིན་པ་འབྱུང་བར་འགྱུར་བ་རྣམས་ཏེ། དེས་དགེ་བ་འདི་དག་རྣམས་ཀྱང་ཡང་དག་པ་ཇི་ལྟ་བ་
[115a.6]བཞིན་དུ་རབ་ཏུ་ཤེས་སོ། །སོ་སོར་ལེགས་པར་རིག་པར་བྱེད་དོ། །སེམས་ཀྱིས་རྣམ་པར་དྲན་པར་བྱེད་དོ། །དེ་བཞིན་དུ་ཡིད་དུ་མི་འོང་བའི་ཆོས་རྣམས་ལ་ཆ་ཤས་སོ་སོར་བྱེད་དོ། །དྲན་པ་ལྔའི་རོ་རྣམས་ཀྱང་མྱོང་བར་མི་བྱེད་དོ། །སེམས་ཀྱིས་ཀུན་ཏུ་རྟོག་པར་མི་བྱེད་དོ། །
[115a.7]ད་ལྟར་བ་རྣམས་སྤོང་བར་བྱེད་དོ། །དྲན་པ་ལྔ་གང་ཞེ་ན། འདི་ལྟ་སྟེ། གཟུགས་གང་ཡིད་དུ་འོང་བ་མིག་གི་ཡུལ་ཉམས་སུ་མྱོང་བར་གྱུར་པ་ལ་འདུ་ཤེས་སྔོན་དུ་སོང་བས་ཐག་ཉེ་བ་དང་། ཐག་རིང་བ་དང་། མདོག་བཟང་པོའམ། མདོག་ངན་པའམ། རིད་པར་གནས་པའམ། 
[115b]
[115b.1]དུས་ཆེས་སྔ་མ་ན་ཉམས་སུ་མྱོང་བའམ། རང་ཉིད་ལ་གྱུར་པ་རྣམས་སམ། གཞན་གྱིས་ཉེ་བར་ལོངས་སྤྱོད་པའི་གཟུགས་རྣམ་པ་སྣ་ཚོགས་པ་དེ་དག་རྣམས་ལ་ཡང་དགེ་སློང་འདིས་རོ་མྱོང་བར་མི་བྱེད་དོ། །དཔྱོད་པར་མི་བྱེད་དོ། །རྐྱེན་གྱི་དབང་གིས་འོངས་པ་རྣམས་ཀྱང་ཡོངས་
[115b.2]སུ་སྤོང་བར་བྱེད་དོ། །ཇི་ལྟར་འགའ་ཞིག་སྲེག་པར་བྱེད་པའི་སྐྱོན་གྱི་འཇིགས་པས་འཇིགས་ནས་མེ་སྤོང་བར་བྱེད་པ། དེ་བཞིན་དུ་དགེ་སློང་འདི་ཡང་འདོད་ཆགས་ཀྱིས་སྲེད་པའི་འཇིགས་པས་འཇིགས་ནས་འདས་པའི་ཉོན་མོངས་པའི་མེ་དགའ་བའི་འདོད་ཆགས་སྡུག་བསྔལ་མང་པོའི་
[115b.3]མཐར་ཐུག་པ་འབྱུང་བར་འགྱུར་བའི་གཟུགས་ཉམས་སུ་མྱོང་བ་དེ་དག་དྲན་པར་མི་བྱེད་དོ། །ཀུན་ཏུ་རྟོག་པར་མི་བྱེད་དོ། །སེམས་གནས་པར་མི་བྱེད་དོ། །དེ་ལྟར་གང་དག་འདས་པ་ཉམས་སུ་མྱོང་བ་རང་དང་གཞན་རྣམས་ཀྱིས་ཉེ་བར་སྤྱད་པར་གྱུར་པ་སྣ་ཚོགས་པ་རྣམས་ལ་
[115b.4]དེ་ལྟ་དེ་ལྟར་ཀུན་ཏུ་རྟོག་པར་མི་བྱེད་དོ། །དོན་དུ་གཉེར་བར་མི་བྱེད་དོ། །གཞན་ཡང་ལྷན་ཅིག་འགྲོགས་པ་རྣམས་དང་ཉེ་གནས་རྣམས་ཀྱང་མྱོང་བར་བྱེད་པ་ན་འགོག་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །ལམ་ལ་རབ་ཏུ་འགོད་པར་བྱེད་དོ། །འགྱུར་བ་མེད་པའི་དགེ་
[115b.5]སློང་མི་བརྐམ་པར་འདོད་པ་ལ་འཆུམས་པ་མ་ཡིན་པ་དྲན་པ་ཉེ་བར་གནས་པ་ཀུན་ནས་ཉོན་མོངས་པའི་ཆོས་རྣམས་དང་མི་ལྡན་པ་ལེགས་པར་སྡོམ་པར་བྱེད་པའི་མིག་གི་རྣམ་པར་ཤེས་པ་གཟུགས་རྣམས་ཀྱིས་ཁྲིད་པར་མི་བྱེད་དོ། །གཞན་ཡང་དྲན་པ་གཉིས་པས་ལེགས་པར་བཟུང་
[115b.6]བར་གྱུར་པ་ནི་རྣ་བ་གང་དག་གིས་སྒྲ་རྣམས་ཐོས་པས་ཡིད་འཕྲོག་པར་བྱེད་པ་གང་གླུ་དང་། རོལ་མོའི་སྒྲ་དང་། གད་མོ་རྣམས་དང་། རྩེད་མོ་དང་། སྔོན་ཉེ་བར་ལོངས་སྤྱོད་པ་དེ་དག་རྣམས་འདིས་དྲན་པར་མི་བྱེད། སེམས་ཀྱིས་སེམས་པར་མི་བྱེད། ཀུན་ཏུ་རྟོག་པར་མི་བྱེད་དོ། །རྐྱེན་
[115b.7]ལས་བྱུང་བ་གཞལ་དུ་མེད་པ་རྣམས་ཀྱང་རྐྱེན་ལས་སྤོང་བར་བྱེད་དོ། །ཇི་ལྟར་འགའ་ཞིག་སྲེག་པའི་རྐྱེན་གྱིས་འཇིགས་པས་འཇིགས་ནས་མེ་ཡོངས་སུ་སྤོང་བར་བྱེད་པ་དེ་བཞིན་དུ་དགེ་སློང་འདི་ཡང་རྐྱེན་རྣམས་ཀྱིས་ཡོངས་སུ་སྤོང་བར་བྱེད་དོ། །གཞན་རྣམས་ཀྱང་རྣ་བའི་རྣམ་པར་
[116a]
[116a.1]ཤེས་པས་སྒྲ་ཉན་པར་བྱེད་པར་གྱུར་པས་ཉེ་གནས་སམ། ལྷན་ཅིག་འགྲོགས་པ་རྣམས་ལམ་ལ་རབ་ཏུ་འགོད་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །མཆོག་ཏུ་དགེ་བའི་ལས་ཀྱི་མཐའ་ལ་སྤྱོད་པའི་དགེ་སློང་དེའི་འདོད་པ་རྣམས་ལ་དད་ཆེ་བ་མ་ཡིན་ཞིང་
[116a.2]སྒྲ་ལ་བརྐམ་པས་མི་འཁྲིད་དོ། །དེའི་དྲན་པ་ནི་བརྟན་པར་འགྱུར་རོ། །སྒྲ་རྣམས་ཀྱིས་འཕྲོགས་པ་མ་ཡིན་ནོ། །དྲན་པ་གཉིས་པ་དང་ལྡན་པའི་དགེ་སློང་རྣམས་ནི་བརྩོན་འགྲུས་ཡང་དག་པར་བརྩམས་པར་འགྱུར་རོ། །ཤེས་བཞིན་དང་ལྡན་པ་ཚངས་པར་སྤྱོད་པ་ལ་གོམས་པའི་ཚུལ་
[116a.3]ཁྲིམས་ལ་རབ་ཏུ་གནས་པ་ཡིན་ནོ། །གཞན་ཡང་དགེ་སློང་དྲན་པ་དང་ལྡན་པས་སྒོམ་པར་མི་བྱེད། རོ་མྱོང་བར་མི་བྱེད། སེམས་ཀྱིས་རབ་ཏུ་རྟོགས་པར་མི་བྱེད་པ་རྣམས་ནི་གང་དག་འདིས་སྔོན་བསྣམས་པར་གྱུར་པ་དྲི་རྣམས་དྲི་ཞིམ་པ་དང་། དྲི་ང་བ་དང་། དམན་པ་དང་། མཆོག་
[116a.4]དང་། ཡུལ་ཐག་ཉེ་བ་ན་གནས་པ་དེ་དག་རྣམས་ཀྱང་འདིས་ཀུན་ཏུ་དྲན་པར་མི་བྱེད་དོ། །སེམས་ལ་རབ་ཏུ་འཇོག་པར་མི་བྱེད་དོ། །རྐྱེན་གྱིས་ནང་གི་བདག་ཉིད་དུ་སོན་པ་རྣམས་ཀྱང་ཡོངས་སུ་སྤོང་བར་བྱེད་དོ། །གཞན་ཡང་ཉེ་བར་གནས་སམ། ལྷན་ཅིག་རྒྱུ་བ་རྣམས་ལ་ཡང་
[116a.5]སྣའི་རྣམ་པར་ཤེས་པ་དྲི་སྣོམ་དུ་མི་འཇུག་སེམས་ཀྱིས་རབ་ཏུ་དཔྱོད་པར་མི་བྱེད། གང་དང་པོ་ཉིད་ནས་འདིས་ཡིད་རབ་ཏུ་ཟློག་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །དགེ་སློང་དེ་བདག་དང་གཞན་དགེ་བ་ལ་སྤྱོད་པར་བྱེད་པ། དགེ་བའི་ཆོས་དང་ལྡན་པ། དྲན་པ་ཉེ་བར་གནས་པ། 
[116a.6]ཞེན་པ་མེད་པར་ཤེས་བཞིན་དང་ལྡན་པ་ཡིན་ནོ། །འཆུམས་པར་གྱུར་པས་སྣ་འཕྲོགས་པར་མི་འགྱུར་རོ། །དགེ་སློང་དེ་ནི་སྡིག་པ་རྣམས་སྦྱངས་པར་གྱུར་པ་ཡིན་ཞིང་ལེགས་པའི་ཚུལ་ཁྲིམས་དང་ལྡན་པ་དྲན་པ་ཉེ་བར་གཞག་པའོ། །གཞན་ཡང་དྲན་པས་དྲན་པར་མི་བྱེད་པ་ནི་གང་འདིས་སྔོན་
[116a.7]མྱངས་པར་གྱུར་པ་དེ་དག་རྣམས་ཏེ། ཡིད་དུ་འོང་བ་རྣམས་དུས་བར་དུ་ཆོད་པ་ན་མྱངས་པའམ། དུས་ཉེ་བ་ན་མྱངས་པར་གྱུར་པ་ཡང་རུང་སྟེ། དེ་དག་རྣམས་འདིས་མྱོང་བར་མི་བྱེད་དོ། །ཀུན་ཏུ་རྟོག་པར་མི་བྱེད་དོ། །རྐྱེན་གྱིས་འོངས་པ་རྣམས་ཀྱང་མེ་བཞིན་དུ་ཡོངས་སུ་སྤོང་ངོ་། །
[116b]
[116b.1]གཞན་ཡང་རོས་ཁྲིད་པར་གྱུར་པའི་ཉེ་གནས་དང་ལྷན་ཅིག་འགྲོགས་པ་རྣམས་རོ་ལ་འཆུམས་པས་ཀུན་ཏུ་དྲངས་པར་གྱུར་པ་རྣམས་ཀྱང་རབ་ཏུ་འགོག་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །འདི་ནི་དགེ་སློང་ཞེན་པ་མེད་པ། དྲན་པ་ཉེ་བར་གནས་པ། ཤེས་བཞིན་དང་
[116b.2]ལྡན་པ། སྡིག་པ་བཅོམ་པ། དགེ་བའི་ཚུལ་ཁྲིམས་ཅན། བདག་དང་གཞན་ལ་ཕན་པ་ལ་ཞུགས་པ་ཞེས་བརྗོད་དོ། །གཞན་ཡང་དགེ་སློང་གིས་དྲན་པ་ངན་པ་རྣམས་སྒོམ་པར་མི་བྱེད་ཅིང་སེམས་རབ་ཏུ་གནས་པར་མི་བྱེད་པ་ནི་གང་རེག་པར་བྱ་བ་དེ་ལ་རེག་པར་མི་བྱེད་དོ། །
[116b.3]ཀུན་ནས་ཉོན་མོངས་པ་ཅན་གྱི་བདེ་བ་ཡིན་པའི་ཕྱིར་འཐུག་པ་དང་། སྲབ་པ་དང་། འཇམ་པར་གྱུར་པའི་དངོས་པོ་འདིའི་ཆོས་དེ་རྣམས་ཡང་འདིས་རོ་མྱོང་བར་ཡང་མི་བྱེད་དོ། །ཀུན་ཏུ་རྟོག་པར་ཡང་མི་བྱེད་དོ། །རྐྱེན་གྱིས་བྱུང་བ་རྣམས་ཀྱང་མེ་བཞིན་དུ་སྤོང་བར་བྱེད་དོ། །གཞན་
[116b.4]རྣམས་ལ་ཡང་དེ་བཞིན་དུ་སྤོང་དུ་འཇུག་གོ། །ལུས་སུ་གཏོགས་པའི་རེག་བྱར་གྱུར་པ་ལ་བརྐམ་པས་དྲང་བར་གྱུར་པ་རྣམས་ལ་རྗེས་སུ་ཡི་རང་བར་མི་བྱེད་དོ། །གང་འདི་ལ་དགེ་སློང་རོ་དང་རེག་བྱ་རྣམས་སྤངས་པ་ཤེས་བཞིན་དང་ལྡན་པ་ཚུལ་ཁྲིམས་དག་པ་དང་། གཙང་མ་ལ་སྤྱོད་
[116b.5]པ་དགེ་བའི་ཆོས་ལ་ལེགས་པར་ཀུན་ནས་གནས་པ་མྱ་ངན་ལས་འདས་པའི་མཐར་ཐུག་པ་ཞེས་བརྗོད་དོ། །ཡང་དྲན་པ་ལྔ་པོ་འདི་དག་རྣམས་དགེ་སློང་གིས་རྟག་ཏུ་བསྒོམ་པར་བྱ་ཞིང་ཡིད་ལ་བྱའོ། །ལྔ་གང་ཞེ་ན། འདི་ལྟ་སྟེ། དུས་དྲན་པ་དང་། ན་ཚོད་རྣམས་དྲན་པ་དང་། 
[116b.6]མྱ་ངན་ལས་འདས་པ་དང་། འགྲོ་བ་དང་གནས་པའོ། །དེ་ལ་ཇི་ལྟར་དགེ་སློང་གིས་དུས་དྲན་པ་བསྒོམ་པར་བྱ་ན། འདི་ན་དགེ་སློང་རྟག་པ་ཁོ་ནར་ལུས་དྲན་པ་ཉེ་བར་གཞག་པ་སྒོམ་པར་གྱུར་པས་མི་རྨོངས་ཤིང་ཡུལ་གྱིས་མི་འཇོམས་སོ། །རྣམ་པར་ཉམས་པར་མི་བྱེད་དེ། དགེ་
[116b.7]སློང་དག་གིས་ཤེས་པར་བྱ་སྟེ། འདི་ན་ཉིན་དང་མཚན་དུ་ཡང་དེ་བཞིན་དུ་དགེ་བ་རྣམས་སོ་སོར་རིག་པར་བྱ་སྟེ། མི་ཉལ་བར་དབུགས་འཇུག་པ་དང་འབྱུང་བ་ལ་མངོན་པར་བརྩོན་པ་དང་ལྡན་པ་ཞེས་བྱ་བ་གང་གི་ཕྱིར་དབུགས་འབྱུང་བ་དང་འཇུག་པ་སྐད་ཅིག་པ་རྐྱེན་གྱིས་ངེས་པར་མྱོང་
[117a]
[117a.1]བར་འགྱུར་བ་དམའ་བ་དང་མཐོ་བར་བྱེད་པ་པོ་འདིས་དེ་ལྟར་བདག་གིས་གསུས་པ་རྒྱས་པར་བྱེད་པ་ཁམས་དང་། སྐྱེ་མཆེད་རྣམས་འཐོབ་པ་སྐད་ཅིག་ལ་སྟེང་དུ་འགོར་བ་མེད་པར་བྱེད་པར་འགྱུར་བའི་འདུས་བྱས་ཀྱི་ཆོས་འདི་དག་རྣམས་ཐམས་ཅད་ནི་
[117a.2]ཁམས་དང་། ཕུང་པོ་དང་། སྐྱེ་མཆེད་རྣམས་ཀྱིས་ངེས་པར་བསྡུས་པ་མིག་བཙུམས་པ་དང་། འབྱེད་པར་བྱེད་པ་དང་། དབུགས་འབྱུང་བ་ཞེས་བྱ་བའི་ཐ་སྙད་དུ་བྱ་བའི་རླུང་རྣམས་གང་དག་ཡིན་པ་འདུས་བྱས་སུ་གྱུར་པ་དེ་དག་རྣམས་ནི་འགག་པ་འཇིག་པ་རུལ་བར་གྱུར་པ་ཡིན་
[117a.3]ནོ། །གཞན་ཡང་དེའི་རྗེས་ཐོགས་ལ་རྐྱེན་གཞན་ལས་རབ་ཏུ་འབྱུང་བར་འགྱུར་ལ་སྐད་ཅིག་ཏུ་ཡང་མི་འགོར་བར་ལྷན་ཅིག་ཏུ་དབུགས་རྔུབ་པར་བྱེད་པའི་དེ་ལྟར་དགེ་སློང་འདི་དུས་ཀྱི་རྗེས་སུ་ཞུགས་པའི་དྲན་པ་དང་ལྡན་པ་དེས་རབ་ཏུ་བསྒྲལ་བར་གྱུར་པའི་ཡིད་ལ་བྱེད་པའི་བྱ་བ་དང་
[117a.4]ལྡན་པར་གྱུར་པས་བདག་ཉིད་ཀྱིས་སོ་སོར་རིག་པར་བྱེད་དོ། །ཁམས་དང་སྐྱེ་མཆེད་ཀྱི་ཚོམ་བུར་གྱུར་པའི་ལུས་འདི་ནི་སྐད་ཅིག་གི་ཁོག་ཙེ་ལས་ཉེ་བར་འཚེ་བ་དང་བཅས་པ་ལུས་འདི་ཐམས་ཅད་ཀྱིས་སྟོང་པ་ལྟ་བུར་གྱུར་པ་ལ་ནི་བྱེད་པ་པོ་དང་། ཚོར་བ་པོ་རྣམས་ནི་ཡོད་པ་མ་
[117a.5]ཡིན་གྱི། རྒྱུ་དང་རྐྱེན་ཕན་ཚུན་གྱི་དབང་གིས་ཐ་སྙད་ཀྱི་ལུས་འདི་ཀུན་ནས་བསྐྱེད་པས་རབ་ཏུ་འཇུག་པར་འགྱུར་བ་ཡིན་ནོ། །སྐད་ཅིག་དང་སྐད་ཅིག་ལ་སྐྱེ་ཞིང་འཆི་ལ། རྒས་པར་གྱུར་ཅིང་འཆི་འཕོ་དང་སྐྱེ་བའི་ཕུང་པོ་འབའ་ཞིག་ཏུ་གྱུར་པ་ནི་འཁོར་བའི་ཕུང་པོ་ཐམས་ཅད་ཡིན་ནོ། །
[117a.6]དེ་ལྟར་སྒོམ་པའི་དགེ་སློང་དུས་རྣམས་འབྲས་བུ་མེད་པ་མ་ཡིན་པར་བྱེད་པ་དེ་ནི་རབ་ཏུ་དང་བ་བཞི་དང་ལེགས་པར་ལྡན་པར་སེམས་ཀྱིས་སེམས་རབ་ཏུ་དང་བས་འདིའི་བཞིན་གྱི་ཁ་དོག་རབ་ཏུ་དང་བར་འགྱུར་རོ། །འདིའི་དགེ་བ་དང་མི་དགེ་བའི་ལས་རྣམས་ཀྱང་རབ་ཏུ་དང་བར་འགྱུར་རོ། །
[117a.7]འཇིག་རྟེན་ཕ་རོལ་ཏུ་ཕན་པར་བྱེད་པ་པོ་ཉིད་དང་། མྱ་ངན་ལས་འདས་པའི་ཡང་མཐར་ཐུག་པའི་དགེ་སློང་འདིའི་ཚུལ་ཁྲིམས་ལ་རྣམ་པར་དཔྱད་ནས་སྦྱིན་པ་པོ་དང་སྦྱིན་བདག་གང་ཡིན་པ་རྣམས་ཀྱང་མཆོག་གི་རབ་ཏུ་རངས་པས་ཡིད་རབ་ཏུ་དང་བར་འགྱུར་རོ། །ཚུལ་ཁྲིམས་
[117b]
[117b.1]དང་ལྡན་པ་མཆོག་ཏུ་དགེ་བ་ཡང་དག་པའི་དོན་ལ་སྤྱོད་པ་པོའི་དགེ་སློང་རྣམས་ནི་བཞི་པོ་དེ་དག་རྣམས་རབ་ཏུ་དང་བར་འགྱུར་རོ། །ཐམས་ཅད་དུ་ཤིན་ཏུ་རབ་ཏུ་དང་བས་བདེ་བར་ཉལ་ལོ། །དེ་ཉལ་བ་ན་ཆོས་དང་ལྡན་ཞིང་ཆོས་དང་རབ་ཏུ་འབྲེལ་པའི་རྨི་ལམ་བཟང་པོ་མཐོང་བར་
[117b.2]འགྱུར་རོ། །དེ་བཞིན་དུ་དེ་རྒྱགས་པ་མ་ཡིན་པ་བག་དང་ལྡན་པར་རྒྱུ་བས་ཆོས་བདུན་འཕེལ་བར་འགྱུར་ཏེ། བདུན་གང་ཞེ་ན། འདི་ལྟ་སྟེ། དགེ་བའི་ཆོས་རྣམས་དཔྱོད་པའི་དབང་དུ་བྱས་པའི་ཆོས་ཀྱི་སྤོབས་པ་དང་། དེ་དགེ་བའི་ལས་ཀྱི་མཐའ་རྣམས་ལ་སྤྱོད་པའི་དགའ་བ་
[117b.3]དང་ལྡན་པར་འགྱུར་རོ། །དེའི་དགའ་བ་ཡང་མངོན་པར་འཕེལ་བར་འགྱུར་རོ། །དགའ་བ་རྒྱ་ཆེ་བར་གྱུར་པ་གང་གི་ཕྱིར་མིང་དང་གཟུགས་དག་ཕན་ཚུན་གྱི་དབང་གིས་འཕེལ་བར་འགྱུར་རོ། །འཕེལ་ཞིང་རྒྱས་པའི་རྒྱུ་འདིས་ལུས་ཀྱི་ནད་མེད་པའི་ལུས་དང་སེམས་དག་ཀྱང་ཕན་
[117b.4]ཚུན་གྱི་དབང་གིས་བདེ་ལེགས་སུ་གྱུར་པས་ཡིད་གཞུངས་པར་གྱུར་ཏེ། ཡིད་གཞུངས་པའི་མིང་ནི་སྔོན་བྱས་པའི་དགེ་བའི་ཆོས་རྣམས་རྗེས་སུ་དྲན་པ་ཡིན་ཏེ། འདིའི་ཡིད་གཞུངས་པ་དེ་ཡང་འཕེལ་ལོ། །དགེ་བའི་ཆོས་རྣམས་ལ་རྟག་ཏུ་ཡང་དྲན་པ་འཕེལ་ལོ། །དགེ་བའི་
[117b.5]ཆོས་རྗེས་སུ་དྲན་པ་རྣམས་འཕེལ་བ་བསམས་ནས་ཀྱང་འདིའི་བདེ་བ་རྣམས་ཀྱང་འཕེལ་ལོ། །བདེ་བར་གྱུར་པ་རྣམས་ཀྱི་ཡང་སྟོབས་འཕེལ་བར་འགྱུར་རོ། །ཆོས་བདུན་འཕེལ་བ་རྣམས་ནི་བདེ་བས་མཚན་མོ་འདའ་བར་བྱེད་ལ་ཉལ་བ་ན་ཡང་མཚན་མོ་ལུས་སྒོམ་པ་དང་། སེམས་ཀྱང་
[117b.6]སྒོམ་པར་འགྱུར་རོ། །དེ་ལྟར་དུས་རྣམས་དྲན་པ་ཡིན་ནོ། །ཇི་ལྟར་ན་དགེ་སློང་ཉིན་མོ་དང་མཚན་མོ་དུས་དྲན་པ་དང་ཡང་དག་པར་ལྡན་པ་ཡིན་ཞེ་ན། དགེ་སློང་དག་འདི་ན་དགེ་སློང་གིས་མིག་བཙུམས་པ་དང་ཕྱེ་བ་རྟོགས་པར་བྱེད་དེ་སྐད་ཅིག་པའི་མིག་བཙུམས་པ་དང་། 
[117b.7]ལྷན་ཅིག་ཏུ་བདག་གིས་དུས་སུ་གྱུར་པ་གང་ཞིག་ལེགས་པར་རབ་ཏུ་ཐོབ་པ་དང་དེ་དང་ལྷན་ཅིག་འགྲོགས་པའི་སེམས་དང་སེམས་ལས་བྱུང་བའི་ངོ་བོ་དེ་རྣམས་ནི་དུས་མི་རིང་བ་ན་ཞིག་ཅིང་རུལ་བར་འགྱུར་བའོ། །དེ་ལ་དུས་འདི་གང་དག་རིམ་གྱིས་འགག་པ་དང་སྐྱེ་བ་ཡང་ཡིན་
[118a]
[118a.1]ཞེ་ན། རབ་ཏུ་སྐྱེ་བ་རྣམས་ལ་ཡང་ཚེ་ཟད་པ་སྒྲུབ་པ་ཡིན་པ་གང་གི་ཕྱིར་བདག་གི་ལང་ཚོ་རྣམས་ནི་རྒས་པས་ཟད་པར་འགྱུར་རོ། །གང་སྐྱེ་བོ་ཐམས་ཅད་ཀྱིས་ཀྱང་བཟློག་པར་བྱ་བའི་ཐབས་མེད་པའི་འཆི་བདག་གསོན་པ་ཐམས་ཅད་རབ་ཏུ་འཇོམས་པར་
[118a.2]བྱེད་པས་ཤིན་ཏུ་མྱུར་ཞིང་མགྱོགས་པར་འབབ་པས་སྲིད་པ་གཞན་དུ་བདག་འགག་པར་འགྱུར་རོ། །བདག་བག་ཆགས་སུ་གྱུར་པ་ཐམས་ཅད་ཀྱི་གསོན་པ་འདི་ནི་ཤིན་ཏུ་མྱུར་བར་འཇུག་པའི་ཕྱིར་ན་རྒྱུ་མེད་པར་མཆི་མ་འབྱུང་ངོ་། །དཔེར་ན་མར་མེ་གནས་པར་གྱུར་པའི་མེས་
[118a.3]སྣུམ་རྣམས་འཐུང་བར་བྱེད་དོ། །དེ་ཁོ་ན་བཞིན་དུ་ཞེན་པའི་རང་བཞིན་དུ་གྱུར་པའི་བདག་རྣམས་ཀྱིས་ཀྱང་སྣུམ་འདྲ་བའི་ཚེ་འཐུང་བར་བྱེད་པ་འདི་དགེ་སློང་དག་གིས་བསམ་པར་བྱའོ། །ངེས་པར་ལེགས་པ་ལ་རབ་ཏུ་བརྩོན་པར་བྱའོ། །དེ་ལྟར་ཡང་ནང་གི་བདག་ཉིད་ཀྱི་དངོས་
[118a.4]པོ་འདི་རྣམས་ནི་རབ་ཏུ་ཉམས་པར་བྱེད་པའི་ཆོས་བཞིས་ཟད་པར་བྱེད་པ་ཡིན་པ་དེ་བཞིན་དུ་ཕྱི་རོལ་གྱི་འདུས་བྱས་ཀྱི་དངོས་པོ་རྣམས་ཐམས་ཅད་ཀྱང་བཞིས་འཇོམས་པར་བྱེད་དེ། རི་དང་། ནགས་དང་། ཆུ་ཀླུང་དང་། གྲོང་ཁྱེར་དང་། གྲོང་དང་། གྲོང་རྡལ་དང་། སྨན་གྱི་ལྗོངས་དང་། སྐྱེད་
[118a.5]མོས་ཚལ་རྣམས་མིའི་འགྲོ་བས་བསྡུས་པ་རྣམས་དང་། ལྷའི་འཇིག་རྟེན་གྱི་ཡང་སྟེ། འཇོམས་ཤིང་ཟད་པར་འགྱུར་རོ། །ནགས་དང་། ཉེ་བའི་ནགས་དང་། རྫིང་བུ་དང་། ལྗོན་ཤིང་གི་ནགས་རྣམས་ཀྱང་ལྷ་རྣམས་ཐམས་ཅད་བག་མེད་པར་སྤྱོད་པས་ཉམས་ཤིང་ཉམས་པར་
[118a.6]ཡང་འགྱུར་རོ། །དེ་དག་རྣམས་ཐམས་ཅད་མེད་པས་ཡང་དང་ཡང་དུ་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །འཇིག་རྟེན་འདི་དག་ཐམས་ཅད་རང་གི་ལས་ལ་ལོངས་སྤྱོད་པ་རྣམ་པ་དུ་མར་ཀུན་ཏུ་གནས་པ་མེད་པ་རྣམས་ལ་གཡེང་བ་མེད་པའི་བློས་ལྟ་བར་བྱེད་
[118a.7]དོ། །གཅིག་ཏུ་ངེས་པའི་བློས་དྲན་པ་བརྟན་པ་རྣམ་པར་མ་གཡེངས་པའི་དྲན་པ་དང་ལྡན་པ་གཅིག་ཏུ་དེ་ཁོ་ན་ཉིད་ལ་བལྟ་བར་གྱུར་པས་རྟོགས་ནས་གཞན་ཡང་དུས་དེ་ཉིད་ལ་སོ་སོར་དྲན་པ་དང་ཤེས་བཞིན་དང་ལྡན་པ་ཡིན་ཏེ། དགེ་སློང་དེ་ནི་ཅི་ལྟ་བུའི་སྤྱོད་ལམ་གྱིས་གནས་པའི་
[118b]
[118b.1]རབ་ཏུ་བྱས་པ་དང་། སྡོམ་པ་ལ་གནས་པའི་དབང་དུ་བྱས་པ་དང་། ཇི་ལྟ་བ་བཞིན་དུ་དྲི་མ་ལས་ལྡང་བའི་དུས་ནི་འདི་ཡིན་ནོ། །བསམ་གཏན་གྱི་གནས་པས་ཉེ་བར་འཕེལ་བར་བྱ་བའི་དུས་ནི་འདི་ཡིན་ནོ། །ཉེ་བར་བཅག་པའི་དབང་དུ་བྱས་པའི་དུས་ནི་འདི་ཡིན་ནོ། །བླ་མའི་
[118b.2]དུས་ནི་འདི་ཡིན་ནོ། །བདག་གི་ཟས་ཀྱི་དུས་ནི་འདི་ཡིན་ནོ། །བདག་གི་ཆོས་གོས་བསྡུ་ཞིང་བྱི་དོར་བྱ་བའི་དུས་ནི་འདི་ཡིན་ནོ། །བདག་སྦྱིན་པ་པོ་དང་སྦྱིན་བདག་རྣམས་ཀྱི་དྲུང་དུ་སོང་ལ་ཆོས་བསྟན་པའི་དབང་དུ་བྱ་བའི་དུས་ནི་འདི་ཡིན་ནོ། །དེ་ལས་བདག་ཕྱིར་འགྲོ་བར་བྱ་བའི་དུས་ནི་
[118b.3]འདི་ཡིན་ནོ། །དགེ་སློང་དེས་དུས་ཐམས་ཅད་ཉིད་དུ་དུས་ཀྱི་རྗེས་སུ་རྟོགས་པའི་དྲན་པ་ཡིན་ནོ། །དེ་ལྟར་ན་དགེ་སློང་དུས་ཀྱི་རྗེས་སུ་ཞུགས་པའི་དྲན་པ་ཅན་ཡིན་ནོ། །གཞན་ཡང་ཇི་ལྟར་ན་ཚོད་དྲན་པ་ཡིན་ན་ནི་འདི་ན་དགེ་སློང་དག་དགེ་སློང་བདག་ཉིད་ཀྱི་ཇི་སྲིད་མངལ་ནས་བཟུང་
[118b.4]ནས་ན་ཚོད་ཀྱི་རྗེས་སུ་འབྲེལ་བ་རྣམས་དྲན་པར་བྱེད་དོ། །ལུས་ཀྱི་ན་ཚོད་རྣམས་ཀྱང་གང་གི་ཕྱིར་སྐད་ཅིག་པ་ཉིད་ཡིན་ཏེ། ནུར་ནུར་པོ་དང་། ལྟར་ལྟར་པོ་དང་། མཁྲང་འགྱུར་དང་། གོར་གོར་པོ་དང་། གོང་པོ་དང་། ཡན་ལག་དང་ཉིང་ལག་འགྱུས་པ་རྣམས་དང་། བྱིས་པ་
[118b.5]དང་། གཞོན་ནུ་དང་། བར་མ་དང་། རྒས་པར་གྱུར་པ་ལ་སོགས་པ་ལུས་ཀྱི་ན་ཚོད་སྔ་ཕྱིའི་རིམ་པ་རྣམས་ཤིན་ཏུ་མྱུར་ཞིང་གར་ཡང་གནས་པ་མེད་པའི་ལུས་སྐད་ཅིག་པ་འདི་ལ་ལྟ་བར་བྱེད་དོ། །བྱིས་པའི་སྐྱེ་བོ་བག་མེད་པས་ཉེ་བར་བཅོམ་པ་རྣམ་པར་རྟོག་པའི་རྒྱས་བཅུས་པ་
[118b.6]སྲིད་པའི་ཆུ་བོས་ཁྱེར་བ་འདི་དག་རྣམས་ཀྱིས་ནི་སོ་སོར་རིག་པ་ཡང་མ་ཡིན་ལ་སྐལ་བ་འཐུན་པའི་རིགས་གཞན་རྣམས་ནས་འཆི་འཕོས་ནས་ལས་ཀྱི་ལྕགས་སྒྲོག་གིས་རྒྱུད་ཀུན་ཏུ་བཅིངས་ཤིང་སླར་ཡང་སྐྱེ་བ་གཞན་གང་ཡང་རུང་བ་ཅིག་ཏུ་སྐྱེ་བར་འགྱུར་རོ། །གཞན་ཡང་དེ་རང་གི་
[118b.7]ལས་ཀྱིས་ཉེ་བར་འགྲོ་བར་གྱུར་པས་ལུས་དང་སེམས་ཀྱི་རྒྱུད་ཀྱི་རྗེས་སུ་འབྲེལ་བའི་ནུར་ནུར་པོ་དང་། ལྟར་ལྟར་པོ་དང་། མཁྲང་འགྱུར་དང་། གོར་གོར་པོ་དང་། ཤའི་གོང་བུ་དང་ཡན་ལག་དང་ཉིང་ལག་དང་ལྡན་པར་མིའི་འགྲོ་བར་སྐྱེ་བར་འགྱུར་བས་བྱིས་པ་དང་། གཞོན་
[119a]
[119a.1]ནུ་བདོ་བ་དང་། བར་མ་ན་གནས་པའི་གནས་སྐབས་དེ་དག་ཉིད་རིམ་གྱིས་འཆི་བའི་མཐར་ཐུག་པར་འགྱུར་རོ། །གཅིག་ཇི་ལྟ་བ་དེ་བཞིན་དུ་འདོད་པའི་ཁམས་པ་རྣམས་ཐམས་ཅད་ཀྱང་སོ་སོ་སོ་སོར་སྔོན་གྱི་ལས་ཀྱིས་ཀུན་ནས་སྦྲེལ་བས་ཇི་ལྟར་རྗེས་སུ་
[119a.2]འཐུན་པའི་ལུས་ཀྱིས་བསྡུས་པ་དང་། ལུས་དང་ལྷན་ཅིག་འགྲོགས་པའི་ལས་རྣམས་ཀྱིས་ན་ཚོད་དང་རྗེས་སུ་འཐུན་པའི་ལུགས་རྣམས་ནི་ཅི་ནས་ཀྱང་སེམས་ཅན་རྣམས་ཐམས་ཅད་ལ་འགྱུར་བ་ཡིན་ནོ། །དེ་ལྟ་བུ་ལ་ནི་ན་ཚོད་རྣམས་དྲན་པའི་དགེ་སློང་ཞེས་བརྗོད་དོ། །གཞན་
[119a.3]ཡང་དྲན་པ་གསུམ་པ་དགེ་སློང་གིས་བསྟེན་པར་བྱ་ཞིང་བསྒོམ་པར་བྱ་ལ་མཐར་ཐུག་པར་ཡང་བྱའོ། །གང་དག་ཅེ་ན། འདི་ལྟ་སྟེ། འཆི་འཕོ་དང་སྐྱེ་བའོ། །མཚན་མོ་ཡང་བསྒོམ་པར་བྱ་སྟེ། སེམས་ཅན་འདི་དག་ཐམས་ཅད་ནི་མཐར་འཆི་བར་གྱུར་པ་སྟེ། གསོན་པ་རྣམས་
[119a.4]ཀྱི་མཐའ་ནི་འཆི་བས་མཐར་ཐུག་པར་བྱེད་དོ། །ཁམས་གསུམ་དུ་སྐྱེས་པའི་སེམས་ཅན་རྣམས་ཐམས་ཅད་ཀྱང་མི་རྟག་པ་དང་། སྐྱེ་བ་དང་། འགག་པའི་ཆོས་ཅན་ཀུན་ནས་འདུས་བྱས་པ། ཉེ་བར་འཚེ་བ་དང་བཅས་པ་འདུས་པ་མཐར་འབྲལ་བར་འགྱུར་བས་ན་ལྷ་རྣམས་ནས་
[119a.5]འཆི་འཕོས་ནས་དམྱལ་བ་རྣམས་སུ་སྐྱེ་བར་འགྱུར་རོ། །དམྱལ་བ་རྣམས་ནས་འཆི་འཕོས་ནས་ཀྱང་དམྱལ་བ་རྣམས་སུ་སྐྱེ་བར་འགྱུར་བ་དང་། དམྱལ་བ་རྣམས་ནས་འཆི་འཕོས་ནས་ཀྱང་ལྷར་སྐྱེ་བ་དང་། མི་རྣམས་ནས་ཤི་ནས་དམྱལ་བ་དང་། ཡི་དགས་དང་། དུད་འགྲོ་དང་། ལྷ་
[119a.6]དང་། མི་རྣམས་སུ་ཡང་སྐྱེའོ། །ཡི་དགས་རྣམས་ནས་ཤི་ནས་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་སུ་སྐྱེའོ། །དེ་ལྟར་ན་འོག་དང་། ཐད་ཀ་དང་། སྟེང་གི་འཁོར་བ་འདི་དག་རྣམས་སུ་ལས་ཀྱི་རླུང་གིས་ཡོངས་སུ་འཁོར་རོ། །རང་གི་ལས་རྣམས་
[119a.7]ལ་ལོངས་སྤྱོད་པས་ཡོངས་སུ་འཁྱམ་མོ། །འཁོར་བའི་རྒྱ་མཚོ་ཆེན་པོ་ན་ཡོངས་སུ་འཁོར་རོ། །དེ་བཞིན་དུ་དེས་ནམ་ནངས་པ་དང་། ནུབ་པ་དང་། ཉིན་མོ་དང་། མཚན་མོ་ཡང་གཅིག་ཏུ་འཆི་འཕོ་དང་སྐྱེ་བ་དྲན་པ་གང་ཡིན་པ་སྒོམ་པར་བྱེད་དོ། །དེའི་དགེ་སློང་འདིའི་གང་
[119b]
[119b.1]དག་གསོན་པའི་རྒྱགས་པར་གྱུར་པ་གཅིག་ཏུ་ཆགས་པར་བྱེད་པའི་ལོག་པར་ཡོངས་སུ་ཞེན་པས་བྱས་པ་དེ་བསྙུངས་པར་གྱུར་པའམ། རྣམ་པ་ཐམས་ཅད་དུ་ཡང་མེད་པར་འགྱུར་རོ། །དྲན་པ་རྣམས་ཀྱི་ནང་ན་མཆོག་ནི་འདི་ཡིན་ཏེ། འདི་ལྟར་འཆི་འཕོ་དང་སྐྱེ་བ་དྲན་
[119b.2]པའོ། །དེའི་ཕྱིར་མྱ་ངན་ལས་འདས་པའི་གྲོང་ཁྱེར་དུ་འཇུག་པར་འདོད་པ་རྣམས་ཀྱིས་འདི་བསྟེན་པར་བྱའོ། །ཡིད་ལ་བྱའོ། །རྒྱུ་གང་གིས་སེམས་ཅན་འདི་དག་རྣམས་དྲིན་མེད་པར་འགྱུར་བ་ནི་རྟག་པའི་གོ་འཕང་ཚོལ་བར་བྱེད་པ་དོན་མེད་དོ། །གང་གི་ཕྱིར་སྲེད་པའི་ཞགས་
[119b.3]པས་ཀུན་ཏུ་བཅིངས་ནས་འཁོར་བ་ན་ཡོངས་སུ་འཁྱམ་པ་རྣམས་ཀྱིས་རྟག་པའི་གོ་འཕང་འཐོབ་པར་འགྱུར་རམ། དེ་ནས་དེའི་ཚེ་ཚིགས་སུ་བཅད་པ་གསུངས་པ། ཇི་ལྟར། སྲིད་པའི་འཇིགས་ལས་རྣམ་གྲོལ་ཞིང་། །ཐམས་ཅད་ལ་ཡང་ཆགས་མེད་པས། །འདོད་དང་བྲལ་
[119b.4]བའི་བརྟན་པ་ནི། །གོ་འཕང་མྱ་ངན་འདས་ལ་གནས། །སྲིད་པའི་སྐྱོན་དུ་བྱིང་བ་ལ། །དཀའ་ཐུབ་སྤྱོད་པས་དགའ་བ་ཡི། །དེ་ཡི་ཡིད་རྣམས་ངལ་སོས་ཀྱང་། །ཞི་བར་འགྱུར་བ་ཡིན་ནམ་ཅི། །གང་གི་ཡིད་ཀྱང་རྣམ་འཁྲུལ་བས། །ལུས་རྣམས་ལ་ནི་རབ་ཏུ་རྒྱུགས། །དེ་
[119b.5]ནི་ཆོས་ཀྱི་ལམ་ནོར་བས། །དམྱལ་བར་སྐྱེ་བར་འགྱུར་བ་ཡིན། །བག་མེད་པས་ནི་སེམས་དཀྲུགས་པས། །དེ་ཉིད་རྗེས་སུ་མཐོང་བ་མིན། །བག་མེད་པ་ཡང་མེ་དང་འདྲ། །དེ་ཕྱིར་འབད་པས་ཡོངས་སུ་སྤོངས། །བག་མེད་པས་ནི་རྣམ་འཇོམས་པའི། །སྐྱེས་བུ་ལས་ཀྱི་སྐྱེ་
[119b.6]གནས་སྐྱེས། །ལམ་ཡང་རྣམ་བརྒྱད་དེས་ལེགས་པ། །ཐམས་ཅད་ཉིད་དུ་མི་མཐོང་ངོ་། །བག་མེད་ཡུལ་ན་བསྟེན་པ་ཡིས། །ཆོས་བཅུ་རྣམ་པར་ཉམས་པ་ཡིན། །དེ་ནི་རྟག་ཏུ་བག་མེད་པས། །བསམ་གཏན་ཡང་ནི་རབ་ཏུ་ཉམས། །བག་མེད་སེམས་ཅན་ཐམས་ཅད་
[119b.7]ཀྱི། །འཆིང་བ་རྣམས་ཀྱི་མཆོག་ཡིན་ནོ། །བདེ་བའི་གོ་འཕང་རྟག་པར་ཡང་། །བག་ཡོད་པར་ནི་རབ་བརྗོད་དོ། །འཁོར་བའི་འཇིགས་པ་སྟོན་པ་ལས། །གང་གི་བློ་ནི་རྨོངས་མེད་པ། །དེ་ནི་ངན་སོང་འཇིགས་གྲོལ་ནས། །རབ་ཞི་ལེགས་པར་གནས་ཞེས་བརྗོད། །
[120a]
[120a.1]དེ་ལྟར་འཆི་འཕོ་དང་སྐྱེ་བ་དྲན་པ་ཅེས་ཀྱང་བསྒོམ་པར་བྱའོ། །དེ་བསྒོམས་པའི་ཕྱིར་རྟག་ཏུ་དགའ་བར་འགྱུར་རོ། །དེ་འདུས་བྱས་ཀྱི་དངོས་པོ་རྣམས་ཐམས་ཅད་ལ་འཆི་འཕོ་དང་སྐྱེ་བ་ལེགས་པར་མངོན་པར་མཐོང་ནས་འཁོར་བའི་སྡུག་བསྔལ་མང་པོ་
[120a.2]རྣམས་ལ་སོ་སོར་རྟོག་པར་བྱེད་དོ། །གང་ཞིག་འཇིག་རྟེན་འདིར་རྣམ་པ་དུ་མར་སྒྲུབ་པར་བྱེད་པའི་བག་མེད་པ་དེ་དག་རྣམས་ཀྱང་ཇི་ལྟ་བ་བཞིན་དུ་སྤོང་བར་བྱེད་པའི་དགེ་སློང་དེ་རྟག་ཏུ་ཡང་མི་རྟག་པ་ལ་རྗེས་སུ་ལྟ་ཞིང་གནས་སོ། །ཟད་ཅིང་འགོད་པ་རྗེས་སུ་ལྟ་བ་བློ་དང་ལྡན་པ་དྲན་པ་ཉེ་
[120a.3]བར་གཞག་ཅིང་ཡིད་ལ་བྱེད་པ་དང་ལྡན་པ་དེས་ནི་སྡུག་བསྔལ་རྣམས་མཐར་བྱེད་པར་ནུས་སོ། །གཞན་ཡང་དགེ་སློང་གིས་དྲན་པ་བཞི་པ་ཡིད་ལ་བྱ་བ་ནི་འདི་ལྟ་སྟེ། ཕུན་སུམ་ཚོགས་པ་དང་རྒུད་པ་རྣམས་དྲན་པ་ཡིད་ལ་བྱེད་པའོ། །འདི་ལྟར་ཕུན་སུམ་ཚོགས་པ་དང་རྒུད་པ་དྲན་པས་
[120a.4]ཕུན་སུམ་ཚོགས་པ་དང་རྒུད་པ་ཡིད་ལ་བྱེད་པའི་དགེ་སློང་རྣམས་ནི་རྙེད་པ་དང་བཀུར་སྟི་ལ་མངོན་པར་དགའ་བར་མི་འགྱུར་རོ། །འདོད་པའི་དབང་དུ་གྱུར་པས་སྦྱིན་པ་པོ་དང་སྦྱིན་བདག་རྣམས་ལ་བརྟེན་པར་མི་བྱེད་དོ། །དེས་རྒྱལ་པོའམ་རྒྱལ་པོའི་བློན་པོ་གང་ཡིན་པ་རྣམས་མཐོང་ཞིང་དེའི་བདེ་
[120a.5]བ་དེ་དག་རྣམས་ཀྱང་ཡང་དག་པར་མངོན་པར་མཐོང་བར་གྱུར་པ་དེའི་ཚེ་ཡང་བདེ་བར་སེམས་ཀྱིས་ཀུན་ཏུ་འཛིན་པར་མི་བྱེད་དོ། །སྲེད་པས་མི་འཆིང་ངོ་། །ཉིན་མོར་ཀུན་ཏུ་རྟོག་པར་མི་བྱེད་ཅིང་མཚན་མོར་ཡང་མ་ཡིན་ནོ། །ཤིན་ཏུ་ལེགས་པར་བརྟག་པར་བྱ་བའི་ལོངས་སྤྱོད་གཞན་རྣམས་
[120a.6]ཀྱང་བདག་གིར་མི་བྱེད་དོ། །གཞན་རྣམས་ལ་ཡང་འཐུན་པའི་སེམས་ཀྱིས་ཀུན་ཏུ་ལྟ་བར་བྱེད་དོ། །འདི་ལྟར་ཡང་ཡིད་ཀྱིས་སྒོམ་པར་བྱེད་དེ། ཇི་ལྟར་སེམས་ཅན་འདི་དག་རྣམས་ནི་རྒུད་པ་མཐར་ཐུག་པ་འབྱུང་བར་འགྱུར་ཏེ། གང་གི་ཕྱིར་ཕུན་སུམ་ཚོགས་པ་ཐམས་ཅད་
[120a.7]ཀྱང་རྒུད་པའི་མཐར་ཐུག་པ་ཡིན་པའི་ཕྱིར་རོ། །ཇི་ལྟ་ཇི་ལྟར་ཕུན་སུམ་ཚོགས་པ་ཤིན་ཏུ་ཆེས་ལྷག་པར་གྱུར་པ་དེ་ལྟ་དེ་ལྟར་སྲེད་པ་རྣམས་སྟོབས་ཆེས་ཤིན་ཏུ་ལྷག་པར་འགྱུར་བ་ཡིན་ནོ། །དེ་རྣམས་རབ་ཏུ་ཉམས་པར་གྱུར་པ་ལས་ཀྱང་དེ་ལ་མངོན་པར་ཞེན་པས་ཕྱིས་ཡང་རྣམ་པར་
[120b]
[120b.1]འབྲལ་བར་བྱས་པའི་རྣམ་པ་དུ་མ་དང་རྣམ་པར་རྟོག་པ་དུ་མ་ཇི་སྙེད་ཀྱི་ཡིད་ཀྱི་སྡུག་བསྔལ་རྣམས་སྐྱེ་བར་འགྱུར་ཏེ། དེའི་དཔེ་རྣམས་ཀྱང་བྱ་བར་སླ་བ་མ་ཡིན་ནོ། །དེ་དེ་ལྟར་གང་གི་ཚེ་ཕུན་སུམ་ཚོགས་པ་དང་རྒུད་པ་རྣམས་ལ་ལེགས་པར་མངོན་པར་ལྟ་བར་བྱེད་པ་དེའི་ཚེ་
[120b.2]ལྷའི་རྒྱལ་པོ་རྣམས་ཀྱང་འདོད་པར་མི་བྱེད་ན་ཅི་ཡང་མིའི་རྒྱལ་པོ་རྣམས་སམ། འཁོར་ལོས་སྒྱུར་བའི་རྒྱལ་པོ་རྣམས་འདོད་པར་འགྱུར་རམ། དེ་ཅིའི་ཕྱིར་ཞེ་ན། དེ་དག་རྣམས་ལ་རྒུད་པའི་སྡུག་བསྔལ་རྣམ་པ་དུ་མ་ཀུན་ནས་མངོན་པར་མཐོང་བའི་ཕྱིར་ཏེ། གཞན་ཡང་རྒྱལ་
[120b.3]པོའམ། རྒྱལ་པོའི་བློན་པོ་རྣམས་སམ། ཁྱིམ་བདག་རྣམས་སམ། རྒྱལ་རིགས་རྣམས་དང་ཤིན་ཏུ་སྟོབས་དང་ལྡན་པ་གཞན་རྣམས་ཀྱི་མཆོག་ཏུ་ཕུན་སུམ་ཚོགས་པ་རྣམས་ཀྱང་རུང་སྟེ། སྐྱེས་ནས་ལན་ཅིག་དང་ལན་ཅིག་མ་ཡིན་པར་རྒུད་པར་བྱེད་པར་འགྱུར་བ་ཡིན་ནོ། །བུ་དང་། 
[120b.4]བྲན་པོ་དང་། བྲན་མོ་རྣམས་དང་། ལས་བྱེད་པ་རྣམས་དང་། ཞོ་ཤས་འཚོ་བ་རྣམས་དང་འབྲལ་བར་འགྱུར་རོ། །རྒུད་པའི་བྲེལ་དོག་ཏུ་ལྟུང་བ་རྣམས་ལ་ནི་གཞན་རྣམས་སྔང་བར་འགྱུར་རོ། །གཞན་རྣམས་ཀྱིས་བསྔངས་པར་གྱུར་པ་ནི་ལམ་སྲང་རྣམས་དང་བཞི་མདོ་
[120b.5]རྣམས་ཀྱི་སྒོ་རྣམས་ན་ལག་པ་དང་རྐང་པ་ཟད་ནས་ཁྲག་འཐིག་པར་གྱུར་པ་གོས་རལ་བར་གྱུར་པ་བཀྲེས་པ་དང་། སྐོམ་པས་གདུངས་པས་སྐམས་པ་སྐད་ཆད་པར་གྱུར་པས་གྲོང་ཁྱེར་ནས་གྲོང་ཁྱེར་དང་། གྲོང་ནས་གྲོང་དང་། རི་ནས་རི་དང་། ཡུལ་ཆུང་ནས་ཡུལ་ཆུང་
[120b.6]རྣམས་གང་དག་ཡིན་པར་རྣམ་པ་དུ་མར་མཆོག་ཏུ་མི་བཟད་པའི་སྡུག་བསྔལ་གང་ཡིན་པ་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེའི་ཚེ་དགེ་སློང་འདིས་ལེགས་པར་མངོན་པར་མཐོང་ནས་ཡིད་ལ་བྱེད་པར་གྱུར་པ་ན་ཤིན་ཏུ་ཡང་ཡུལ་གྱི་ངམ་གྲོག་རྣམ་པ་དུ་མར་ལྷུང་བའི་
[120b.7]འཁོར་བ་ལ་སྐྱོ་བ་སྐྱེའོ། །གཞན་ཡང་དགེ་སློང་འདིས་མི་རྣམས་ཀྱི་ཕུན་སུམ་ཚོགས་པ་རྣམས་རྒུད་པ་ལ་ལྟ་བར་བྱེད་ལ། དེའི་ཚེ་ལྷ་རྣམས་ལ་ཡང་རྗེས་སུ་དཔག་པ་དེ་ཉིད་ཀྱིས་རྗེས་སུ་དཔོག་པར་བྱེད་དོ། །དེ་ལ་རེ་ཞིག་མི་རྣམས་གང་ཡིན་པ་རྣམས་གཞན་གྱི་དབང་དུ་
[121a]
[121a.1]གྱུར་པ་དང་། མེ་དང་ཆུ་དང་། ཆོམ་རྐུན་དང་། རྒྱལ་པོའི་སྒོ་དག་ནས་ཀྱང་ཉེ་བར་འཚེ་བར་བྱེད་པས་རྒུད་པའི་གནས་སྐབས་རྣམས་ན་སྡུག་བསྔལ་བའི་འཇིགས་པ་དུ་མར་འགྱུར་བ་རྣམས་ལ་ལྟ་བརྗོད་དུ་ཡང་ཅི་ཡོད་ནས་ལྷ་རྣམས་ཤ་དང་། རུས་པ་
[121a.2]དང་། ཆུ་སེར་དང་བྲལ་བ་ལྷའི་བདེ་བ་ཕུན་སུམ་ཚོགས་པ་ལྷ་རྫས་ཀྱི་པད་མའི་ཕྲེང་བས་ཀུན་ཏུ་དཀྲིས་པ་ལྷ་བརྒྱ་སྟོང་དུ་མས་ཡོངས་སུ་བསྐོར་བ་དཔེ་མེད་པའི་ཡོན་ཏན་རྣམས་ཕུན་སུམ་ཚོགས་པའི་བུད་མེད་ཀྱི་འགྲོ་བ་རྣམས་ཀྱིས་ཡོངས་སུ་བསྐོར་ནས་རྒོད་པ་དང་། འགྱིང་བ་
[121a.3]རྩེ་བའི་བདེ་བ་རྣམས་དང་ལྡན་པ་རྣམས་ལ་ལྷ་རྫས་ཀྱི་སྐྱེད་མོས་ཚལ་དང་། རྫིང་བུ་དང་། རིའི་རྩེ་མོ་རིན་པོ་ཆེ་སྣ་བདུན་གྱིས་ཤིན་ཏུ་འབར་བས་ཉེ་བར་གསལ་བ་རྣམས་ལ་རྔ་སྐད་ཡན་ལག་ལྔ་དང་ལྡན་པ་རྟག་ཏུ་ཉེ་བར་བསྒྲགས་པ་དང་ལྡན་པས་བདེ་བར་རྒྱུ་བ་རྣམས་རིན་པོ་ཆེ་བདུན་དང་
[121a.4]ལྡན་པའི་ཁང་བུ་ན་འོད་ཀྱིས་གསལ་བའི་ལུས་ཅན་རྣམས་ཤིན་ཏུ་རྣམ་པ་དུ་མར་དཔེ་མེད་པའི་ཡུལ་གྱི་བདེ་བ་རྣམས་ལ་རྟག་པར་སྟེན་པར་གྱུར་པ་རྣམས་ཕན་ཚུན་དུ་གནོད་པ་མེད་ཅིང་འཐབ་པ་དང་རྩོད་པ་རྣམ་པར་སྤངས་པ་རྣམས་ལ་ནི་གང་དག་ཁོ་ན་ཡིད་ཀྱིས་བསམས་པ་དེ་དག་
[121a.5]ཁོ་ན་འཐོབ་པར་འགྱུར་བ་རྣམས་རྔ་སྐད་ཡན་ལག་ལྔ་པས་རྟག་ཏུ་བསྒྲགས་པར་གྱུར་པའི་ཡིད་བདེ་བའི་ལྷ་རྣམས་ལ་ཡང་གང་གི་ཚེ་རྒུད་པས་བྱས་པའི་རྒུད་པའི་སྡུག་བསྔལ་རྣམས་འབྱུང་བར་འགྱུར་ཏེ། ལས་ཟད་པ་ན་སླར་ཡང་དམྱལ་བ་དང་། ཡི་དགས་དང་། དུད་འགྲོའི་སྐྱེ་བ་
[121a.6]རྣམས་སུ་སྐྱེ་བར་འགྱུར་བ་ལ་མངོན་དུ་ཕྱོགས་པ་རྣམས་ཀྱིས་ཕྱིར་ཉིད་སྐྱེ་བ་གཞན་དུ་སྐྱེ་བར་འགྱུར་བས་བྱས་པའི་རྣམ་པ་དུ་མ་སྐྱེ་བ་གཞན་སོ་སོ་ཐ་དད་པ་རྣམ་པ་སྣ་ཚོགས་པར་འཕོ་བར་འགྱུར་བ་རྣམས་གང་གི་ཚེ་འཆི་འཕོ་བ་ན་མཐོང་ངོ་། །དེ་ལ་གང་གི་ཕྱིར་དམྱལ་བ་རྣམས་སུ་སྐྱེ་བར་
[121a.7]འགྱུར་ན་ནི་དེའི་ཚེ་དམྱལ་བ་རྣམས་ན་རབ་ཀྱི་ཤུགས་ཀྱིས་འབར་བས་འཁྲིགས་པ་དང་། བཀྲེས་པ་དང་སྐོམ་པས་བྱས་པའི་སྡུག་བསྔལ་རྣམས་ལ་དཔེ་མེད་པའི་གཟེར་ཟུག་དང་ལྡན་པའི་དམྱལ་བ་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་
[121b]
[121b.1]ཆེན་པོ་དང་། ཚ་བ་དང་། རབ་ཏུ་ཚ་བ་དང་སྟེ། མནར་མེད་པ་སྤངས་པའི་དམྱལ་བ་ཆེན་པོ་བདུན་པོ་རྣམས་སུ་ཇི་ལྟར་ལས་བྱས་པ་བཞིན་བདག་ཉིད་རབ་ཏུ་ལྟུང་བར་འགྱུར་བ་མཐོང་ངོ་། །དེའི་ཚེ་རྣམ་པར་འབྲལ་བས་བྱས་པ་གང་ཡིན་པའི་སྡུག་བསྔལ་ཆེན་པོ་དེ་དག་རྣམས་
[121b.2]མངོན་པར་མཐོང་ནས། ལུས་དང་ཡིད་གང་ཡིན་པའི་སྡུག་བསྔལ་སྐྱེ་བར་འགྱུར་རོ། །འདི་བཤད་པར་སླ་བ་ཡང་མ་ཡིན་ནོ། །དྲན་པ་འདི་དག་རྣམས་ནི་འདིར་དགེ་སློང་གིས་ལན་ཅིག་མ་ཡིན་ཞིང་ལན་ཅིག་མ་ཡིན་པར་དང་ཉིན་དང་མཚན་དུ་ཡང་བསྒོམ་པར་བྱའོ། །གཞན་
[121b.3]ཡང་དགེ་སློང་དེ་ལྷ་དང་མི་རྣམས་ཀྱི་ཕུན་སུམ་ཚོགས་པ་དེ་ཉིད་ཀྱིས་བྱས་པའི་དྲན་པ་རྗེས་སུ་སྒོམ་པར་བྱེད་དེ། འགྲོ་བ་གསུམ་པོ་རྣམས་ལ་ནི་རྒུད་པ་ཁོ་ན་ཡིན་གྱི། དམྱལ་བ་རྣམས་དང་། ཡི་དགས་རྣམས་དང་། དུད་འགྲོའི་འགྲོ་བ་རྣམས་ལ་གང་ལ་ཕུན་སུམ་ཚོགས་པ་
[121b.4]འབྱུང་བར་འགྱུར། ལྷ་དང་མི་རྣམས་ལ་ནི་བདེ་བའི་རྗེས་སུ་འཐུན་པའི་ཐ་སྙད་དུ་བྱ་བ་ཅུང་ཟད་ཙམ་ཡོད་ཀྱང་འཐག་པའི་སྣལ་མ་འཆུགས་དང་འདྲ་བར་རང་དབང་མེད་པ་ཕུན་སུམ་ཚོགས་པ་རྒུད་པར་བྱེད་པ་ཡིན་ནོ། །མི་རྣམས་ཀྱི་ལྔ་གང་ཞེ་ན། འདི་ལྟ་སྟེ། གང་གི་ཚེ་མིག་
[121b.5]གིས་གཟུགས་ཡིད་དུ་འོང་བ་འཐུན་པ་སྡུག་པ་མངོན་པར་མཐོང་ནས་ཞེན་པར་ལྟའོ། །དེའི་ཚེ་རོ་མྱོང་བར་བྱེད་དོ། །འདོད་པར་བྱེད་དོ། །བདེ་བའི་སྐལ་བ་ཅན་དུ་འགྱུར་རོ། །ཡང་གང་གི་ཚེ་དེ་ལས་བཟློག་པ་གཞན་མི་ཕན་པ་མི་འཐུན་པ་ཡིད་དུ་མི་འོང་བ་རྣམས་མཐོང་ན་དེའི་ཚེ་
[121b.6]དེ་ཉིད་ལ་འདོད་ཆགས་དང་བྲལ་ལོ། །སྡུག་བསྔལ་བར་འགྱུར་ཏེ། དེ་དག་རྣམས་དབང་པོ་གཅིག་གི་དབང་དུ་བྱས་པའི་ཕུན་སུམ་ཚོགས་པ་དང་རྒུད་པ་ཡིན་ནོ། །གཞན་ཡང་དགེ་སློང་དེ་ཉིད་རྒུད་པ་དང་ཕུན་སུམ་ཚོགས་པ་གཞན་དྲན་པ་ལ་རྗེས་སུ་འབྲེལ་བར་བྱེད་དེ། གང་
[121b.7]ཞེ་ན། འདི་ལྟ་སྟེ། རྣ་བས་དགའ་བ་འཐུན་པ་ཡིད་དུ་འོང་བ་རྗེས་སུ་འཐུན་པ་རབ་ཏུ་དགའ་བར་བྱེད་པའི་སྒྲ་རྣམས་རྣ་བས་ཐོས་ན་ཡིད་རབ་ཏུ་རངས་པ་སྐྱེད་པར་བྱེད་པ་དེ་ནི་འདིའི་ཕུན་སུམ་ཚོགས་པ་ཡིན་ནོ། །ཡང་གང་གི་ཚེ་ཐ་དད་པར་གྱུར་པའི་རྐྱེན་གཞན་གྱིས་སྒྲ་དེ་ཉིད་ཉན་པར་
[122a]
[122a.1]བྱེད་པ་ན་མི་འདོད་པ་མི་སྡུག་པ་ཡིད་དུ་མི་འོང་བར་གྱུར་པ་དེའི་ཚེ་འདིའི་ཡིད་མི་བདེ་བ་སྐྱེད་པར་འགྱུར་ཏེ། རྗེས་སུ་མི་འཐུན་པ་སེམས་ལ་མི་ཕན་པ་དེ་ནི་འདིའི་རྒུད་པ་ཡིན་ནོ། །གཞན་ཡང་དགེ་སློང་དེ་གང་གི་ཚེ་མེ་ཏོག་གི་ཚོགས་རྣམས་དང་ཕྱེ་མའི་སྦྱོར་
[122a.2]བར་བྱས་པའི་དྲི་རྣམས་དང་གཞན་ཡང་རྣམ་པ་སྣ་ཚོགས་པའི་དྲི་ཡིད་ཀྱི་རྗེས་སུ་འཐུན་པའི་དྲི་རྣམས་སྣོམ་པར་བྱེད་དོ། །དེའི་ཚེ་རྒྱུ་དེ་དག་རྣམས་ཀྱིས་འདི་ལ་དགའ་བ་དང་ལྷན་ཅིག་འགྲོགས་པའི་ཡིད་བདེ་བ་སྐྱེ་བར་འགྱུར་རོ། །གཞན་ཡང་གང་གི་ཚེ་དགེ་སློང་དེ་ཉིད་གང་ཤིན་ཏུ་
[122a.3]བརྟན་པའི་དྲན་པ་དེ་དག་ཁོ་ནས་རྗེས་སུ་འབྲེལ་པར་བྱེད་དེ། གཞན་ཡང་ཇི་ལྟར་གང་གི་ཚེ་མི་དེ་དག་རྣམས་ཉིད་སྣ་དེ་ཉིད་ཀྱིས་དྲི་རྣམ་པ་དུ་མ་སྣོམ་པར་བྱེད་དེ། བརྣགས་པ་རྣམས་དང་། ཡིད་ཀྱི་རྗེས་སུ་མི་འཐུན་པ་མི་གཙང་བའི་རིགས་མང་པོར་གྱུར་པའི་དྲི་མི་ཞིམ་པ་རྣམས་
[122a.4]སྣོམ་པར་བྱེད་པ་ན། དེའི་ཚེ་འདི་ཡིད་མི་བདེ་བ་སྐྱེ་བར་འགྱུར་རོ། །དེ་ནི་འདིའི་རྒུད་པ་ཡིན་ནོ། །གཞན་ཡང་དགེ་སློང་དེ་ཉིད་རྣམ་པ་གཞན་གྱིས་ཀྱང་མིའི་འཇིག་རྟེན་དེ་ཉིད་ཀྱི་ཕུན་སུམ་ཚོགས་པ་དང་རྒུད་པ་ལ་དྲན་པ་རྗེས་སུ་འབྲེལ་པར་བྱེད་དེ། གང་གི་ཚེ་མིའི་འཇིག་རྟེན་པ་
[122a.5]རྣམས་ལྕེས་རོ་རྣམས་ཇི་ལྟར་མྱོང་བར་བྱེད་པ་ཡིན་ནོ། །འཐུན་པའི་ཡིད་དུ་འོང་བ་བསམས་པའི་རྗེས་སུ་འཐུན་པའི་ཚིམ་པར་བྱས་པས་ཡོངས་སུ་སྨིན་པ་ན་བདེ་བར་བྱེད་པ་ཚེ་དང་། སྟོབས་དང་། མདོག་དང་། བདེ་བ་རྣམས་སྣ་ཚོགས་པར་རབ་ཏུ་རྒྱས་པས་བྱེད་པ་དེའི་ཚེ་ཡིད་བདེ་བ་
[122a.6]འབྱུང་བར་འགྱུར་རོ། །དེ་ནི་འདིའི་ཕུན་སུམ་ཚོགས་པ་ཡིན་ནོ། །དེ་བཞིན་དུ་གང་གི་ཚེ་ལུས་ཀྱིས་ཀྱང་རེག་བྱ་རྣམས་ལ་རེག་པར་བྱེད་པ་ནི་འཐུན་པ་ཡིད་དུ་འོང་བ་གྲང་བའི་དུས་སུ་དྲོ་བ་རྣམས་ལ་ཡང་རྒུད་པ་དྲན་པ་རྗེས་སུ་འབྲེལ་བར་བྱེད་ལ་དྲོ་བའི་དུས་རྣམས་སུ་ནི་བསིལ་བ་
[122a.7]སྟེ། ཇི་ལྟར་ཡིད་ཀྱི་རྗེས་སུ་འཐུན་པར་བྱེད་པ་དེ་ནི་མི་རྣམས་སུ་གྱུར་པའི་མིའི་འཇིག་རྟེན་པ་རྣམས་ཀྱི་ཕུན་སུམ་ཚོགས་པ་ཡིན་ནོ། །ཡང་གཞན་གང་དག་གི་ཚེ་ན་རྒྱུ་གཞན་དག་དང་རྐྱེན་གཞན་རྣམས་ཀྱིས་ལུས་དེ་ཉིད་ལ་ཡང་རེག་བྱ་དེ་ཉིད་ཀྱང་མི་འདོད་པར་འགྱུར་ཏེ། 
[122b]
[122b.1]ཡུལ་གཞན་རྣམས་ཀྱི་དབང་གིས་ཀྱང་མི་འདོད་པར་འགྱུར་རོ། །གཞན་ཡང་ཡུལ་རྣམས་དང་དབང་པོ་དང་ཕྲད་པ་ལས་སྐྱེས་པ་དེའི་རྣམ་པར་རྟོག་པ་བརྟན་པོས་བྱས་པ་ལན་ཅིག་མ་ཡིན་ཞིང་ཕྱོགས་གཅིག་མ་ཡིན་པར་རབ་ཏུ་འཕེལ་བར་གྱུར་པས་སྲེད་པའི་མེས་བསྲེགས་པར་གྱུར་
[122b.2]པ་རྣམས་གང་ཡིན་པ་ནི་རང་བཞིན་གྱིས་འཇིག་རྟེན་པ་རྣམས་ཐམས་ཅད་ཆགས་པ་ཡིན་ནོ། །ཇི་ལྟ་བུའི་བདེ་བ་རྣམས་དང་ལྡན་པའི་ལྷའི་འཇིག་རྟེན་པ་ཡུལ་རྣམས་ལ་སྲེད་པས་ཆགས་པའི་བློ་ཅན་དེ་དག་རྣམས་ཀྱི་རྒུད་པ་དང་རྗེས་སུ་འབྲེལ་པའི་དྲན་པས་རྣམ་པར་དཔྱོད་པ་བྱེད་དོ། །
[122b.3]མཆོག་ཏུ་དགེ་བར་གྱུར་པའི་དགེ་སློང་དེས་འདོད་པ་ན་སྤྱོད་པའི་ལྷ་དྲུག་པོ་རྣམས་ཀྱི་རྒུད་པ་རྣམས་མཐོང་སྟེ། དེ་ལ་རྒྱལ་ཆེན་བཞིའི་རིགས་ཀྱི་ལྷ་རྣམས་ལ་ནི་རྒུད་པ་རྣམ་པ་བཅུ་གཉིས་ཡིན་ནོ། །འདི་ལྟ་སྟེ། ལྷ་དང་ལྷ་མ་ཡིན་རྣམས་ཀྱིས་འཐབ་མོའི་དུས་ན་བང་ཉམས་པ་དང་ལྷ་
[122b.4]མ་ཡིན་གྱིས་བརྒྱབ་པས་ལྷན་ཅིག་ཁོ་ནར་འགྱེལ་བ་དང་། རྒྱ་མཚོར་ལྷུང་བ་དང་། གོ་ཆ་རྣམས་ལྷུང་བ་དང་། ཆགས་པ་རྣམས་དང་ལྷན་ཅིག་ཁོ་ནར་འབྱེད་པ་དང་ཆགས་ཤིང་ངོ་ཚ་བ་རྣམས་དང་ལྷན་ཅིག་ཏུ་མགོ་རྒྱན་ལྷུང་བ་དང་། སྒྲ་གཅན་མཐོང་བས་བརྒྱལ་བ་དང་འཆི་
[122b.5]འཕོ་བའི་དུས་ན་ཚད་དང་དབྱིབས་དང་རྒྱན་རྣམས་དང་ལྡན་པའི་ལྷའི་བུ་མོ་དེ་དག་རྣམས་ཕྱིར་གསར་དུ་སྐྱེས་པའི་དྲུང་དུ་སོང་ནས་རྩེད་མོ་ཆེན་པོ་རྩེད་མོ་ཚད་མེད་པ་བྱེད་པར་གྱུར་ནས་ཡོངས་སུ་སྤངས་པ་དང་། རྩེད་མོའི་དུས་ན་དེ་རང་གི་ལས་དང་འཐུན་པའི་དམན་པར་འགྱུར་
[122b.6]བ་དང་། རྩེད་མོའི་དུས་ན་དུད་འགྲོར་སྐྱེས་པའི་བྱས་ཀྱང་སྨོད་པར་བྱེད་པ་དང་། པད་མ་རྣམས་ལ་བསྡད་པ་དང་རེག་པ་ཁོ་ནས་ཉམས་ཏེ་རང་གི་ལས་དང་འཐུན་པར་འགྱུར་བ་དང་། རྒྱན་རྣམས་དང་གཞན་ཆེས་གཙོ་བོར་གྱུར་པ་དག་གི་རྒྱན་རྣམས་མངོན་པར་མཐོང་ནས་ངོ་ཚ་བ་དང་སྟེ། 
[122b.7]རྒུད་པ་རྣམ་པ་བཅུ་གཉིས་པོ་དེ་དག་ནི་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ཡིན་ནོ། །དགེ་ལེགས་སུ་རྗེས་སུ་སྤྱོད་པའི་དགེ་སློང་འདིས་མཐོ་རིས་ཀྱི་བདེ་བ་ལ་མ་འཆུམས་པ་དྲི་མ་མེད་པའི་བློས་དེ་དག་རྣམས་ལ་ཀུན་ནས་ལྟ་བར་བྱེད་དོ། །དེས་མཐོང་ནས་ཀྱང་གཤེ་ཞིང་མཐོ་རིས་
[123a]
[123a.1]ཀྱི་བདེ་བ་རྣམས་ལ་སྨོད་པར་ཡང་བྱེད་དེ། གང་དག་མཐོ་རིས་འདོད་པས་ཚངས་པར་སྤྱོད་པ་དེ་དག་རྣམས་ཀྱི་ཚངས་པར་སྤྱོད་པ་ནི་མི་ཚངས་པར་སྤྱོད་པའི་དོན་དུ་སྤྱོད་པ་ཡིན་ནོ། །དེ་རྣམས་ལ་ཡང་འཕྱ་བར་བྱེད་ཅིང་སྐྱུག་བྲོ་བར་ལྟའོ། །དེ་ཅིའི་ཕྱིར་ཞེ་
[123a.2]ན། རང་དབང་མེད་པ་ཡིན་པའི་ཕྱིར་རོ། །གཞན་ཡང་དགེ་སློང་དེ་ཉིད་སུམ་ཅུ་རྩ་གསུམ་པའི་ལྷ་རྣམས་ཀྱི་རྒུད་པ་ལ་ཀུན་ཏུ་ལྟ་བར་བྱེད་དོ། །དེས་སུམ་ཅུ་རྩ་གསུམ་པའི་ལྷ་རྣམས་ཀྱི་རྒུད་པ་བརྒྱད་པོ་མཐོང་བ་ལ་འདི་ལྟ་སྟེ། ལྷ་དང་ལྷ་མ་ཡིན་རྣམས་ཀྱི་རྩོད་པས་གོ་ཆ་
[123a.3]རྣམས་མེད་པར་འགྱུར་བ་དང་། གང་གི་ཚེ་རབས་གཏན་གྱི་གཤུལ་ནས་ལྟུང་བ་དང་། མི་གཙང་བས་རྗེས་སུ་འབྲེལ་བའི་དུས་སུ་འཇུག་ངོས་རྣམས་མི་མཐོང་བ་དང་། མཐོང་བས་སེམས་སྟོབས་འཆོར་བ་དང་། ཟས་དང་རྩེད་མོ་དག་ལ་འཇུག་པའི་དུས་སུ་ཁ་དོག་དང་གཟུགས་
[123a.4]དང་སྟོབས་ཀྱི་ངོ་བོ་རྣམས་ཞན་པ་དང་། སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ལ་ཡང་མི་མཉམ་པར་བརྒྱ་བྱིན་གྱིས་ཡོངས་སུ་ཤེས་པ་དང་། འཆི་འཕོ་བའི་དུས་ན་བུད་མེད་རྣམས་འཕོས་པར་འགྱུར་བ་དང་། རྩེད་མོའི་ལྟད་མོ་ཁང་བུ་རྣམས་ཀྱི་བང་བུལ་བར་གྱུར་
[123a.5]པ་རྣམས་སོ། །རྒུད་པ་བརྒྱད་པོ་འདི་དག་རྣམས་ནི་སུམ་ཅུ་རྩ་གསུམ་པ་རྣམས་ཀྱི་ཡིན་ནོ། །འཐབ་བྲལ་བ་རྣམས་ཀྱི་རྒུད་པ་རྣམས་ནི་འདི་ལྟ་སྟེ། བུད་མེད་རྣམས་ཀྱིས་ཤེས་པར་འགྱུར་བས་ཟས་ཀྱི་དུས་ན་ངོ་ཚ་བར་འགྱུར་རོ། །དེའི་ལས་རྣམས་ཉུང་བ་ཡིན་པའི་ཕྱིར་ན་ལྷ་འདི་
[123a.6]ལ་ལྷ་གཞན་རྣམས་ཀྱིས་གཡོག་གི་བྱ་བ་མི་བྱེད་དེ། དཔེར་ན་ལྷ་གཞན་ལ་ལྷ་གཞན་དག་རྣམས་ཀྱིས་སྤྱོད་པར་བྱེད་ཅིང་རྒྱལ་པོར་ཡང་བྱེད་པར་འགྱུར་རོ། །མུ་སུ་ལུན་དྷའི་ཆོས་སྟོན་པའི་དུས་ན་ཤིན་ཏུ་འཇིགས་པར་འགྱུར་བ་ནི་མཐར་ཐུག་པའི་རྒུད་པ་ཡིན་ནོ། །ལས་རྣམས་
[123a.7]དམན་པ་ཡིན་པའི་ཕྱིར་ན་འོད་རྣམས་འཇོམས་པར་འགྱུར་ཏེ། ལྷ་གཞན་དགེ་བའི་ལས་ཀྱི་མཐའ་ལ་སྤྱོད་པ་རྣམས་ཀྱི་འོད་ཀྱིས་འདི་ཟིལ་གྱིས་གནོན་པར་འགྱུར་ཏེ། དེ་འཇོམས་པ་ཡང་མིའི་འཇིག་རྟེན་ན་ཉི་མས་གཟའ་དང་སྐར་མ་དང་རྒྱུ་སྐར་རྣམས་བཞིན་ནོ། །ལས་དམན་
[123b]
[123b.1]པ་ཡིན་པའི་ཕྱིར་ན་སྟན་ལ་ཉེ་བར་འདུག་པའི་རིན་པོ་ཆེ་རྣམས་གཞན་ཉིད་དུ་ཉེ་བར་འགྱུར་ཏེ། གང་གི་ཚེ་དགེ་བའི་ལས་ཀྱི་མཐའ་ལ་སྤྱད་པའི་ལྷ་རྣམས་འདུག་པར་འགྱུར་བ་ན། དེའི་ཚེ་ལྷ་དེའི་སྟན་རྣམས་དངུལ་གྱི་རང་བཞིན་དུ་གྲུབ་པར་གྱུར་པ་ནི་ལས་རྣམས་སྣ་ཚོགས་
[123b.2]པའི་ཕྱིར་རོ། །དེ་དག་རྣམས་ནི་འདིའི་རྒུད་པ་ཡིན་ཏེ་འདིའི་ཚད་ཀྱང་ཆུང་བར་འགྱུར་རོ། །རྒུད་པ་དྲུག་པོ་དེ་དག་རྣམས་ནི་འཐབ་བྲལ་བའི་ཡིན་ནོ། །དགའ་ལྡན་པ་རྣམས་ལ་ནི་རྒུད་པ་བཞི་ཡོད་དེ། འདི་ལྟར་ངང་པའི་སྒྲ་ཀུན་ནས་སྒྲོགས་པ་མཉན་པར་འོས་པའི་དམ་པའི་
[123b.3]ཆོས་སྒྲོགས་པ་ཉན་པར་བྱེད་པའི་རྒྱུད་དགའ་ལྡན་པ་རྣམས་ཀྱིས་ཐོས་ན་མི་དགའ་བ་མེད་པ་ནམ་མཁའ་ལ་འགྲོ་བའི་རྒྱལ་པོ་ངང་པས་རང་གི་གཟུགས་འདོད་པ་བཞིན་དུ་བསྒྱུར་བས་རིན་པོ་ཆེ་བདུན་གྱིས་ཤིན་ཏུ་འབར་བའི་ཆ་བྱད་ཀྱིས་གཟུགས་དཔེ་མེད་པ་འཛིན་པའི་གཟུགས་
[123b.4]ཀྱིས་དཔག་ཚད་ལྔ་སྟོང་དུ་རང་གི་ལུས་རྣམ་པར་བསྲིངས་པའི་འོད་ཁ་དོག་སྣ་ཚོགས་པ་རྣམས་ཀྱིས་དགའ་ལྡན་ཀུན་ཏུ་སྣང་བར་བྱས་པར་གྱུར་ཞིང་མཆོག་ཏུ་ངོ་མཚར་བར་གྱུར་པའི་སྐད་ཀྱིས་ལྷ་དེ་དག་རྣམས་ལ་ཉི་མ་རེ་རེ་བཞིན་དུ་འགྲོ་བར་བྱེད་པས་ནམ་མཁའ་ལ་བགྲོད་པའི་
[123b.5]རྒྱལ་པོ་ངང་པ་བྱང་ཆུབ་སེམས་དཔའ་དེས་ཚིགས་སུ་བཅད་པ་བརྗོད་པ། ཇི་ལྟར། གང་ཕྱིར་བསོད་ནམས་རྣམས་ནི་ཟད། །ཚེ་ཡང་མྱུར་བར་འགྲོ་བ་ཡིན། །དགའ་ལྡན་གྱི་ནི་དབང་ཕྱུག་གིས། །ཆོས་ལེགས་བསྡུ་ལ་འབད་པར་གྱིས། །གང་ཡང་ཆོས་ནི་ཡོངས་བཏང་
[123b.6]ནས། །རྒྱགས་པས་མཆོག་ཏུ་ཉེར་བཅོམ་པ། །བསོད་ནམས་སྩོགས་པ་མ་ཡིན་ཏེ། །དེ་ནི་ཕྱི་ནས་གདུང་བར་འགྱུར། །ཇི་སྲིད་དུ་ནི་རྒས་དང་ནད། །འཆི་བདག་བཅས་ཏེ་མ་འོངས་པ། །དེ་སྲིད་དུ་ནི་བསོད་ནམས་ཀྱིས། །ཕྱི་ནས་འགྱོད་པར་གྱུར་ཏ་རེ། །བསོད་ནམས་ཀུན་
[123b.7]ནས་མ་བསྡུས་དང་། །བག་མེད་པས་ཀྱང་ཉེར་བཅོམ་པ། །དམྱལ་བའི་རྒྱུ་ཡི་སྡུག་བསྔལ་ལ། །བག་མེད་པ་ནི་བཞད་གད་བྱེད། །གསོན་པའི་དོན་དེས་ཅི་ཞིག་བྱ། །ལོངས་སྤྱོད་ཀྱིས་ཅི་གཉེན་གྱིས་ཅི། །དབང་པོ་ཚང་བ་དེ་རྙེད་ནས། །གང་ཞིག་ཆོས་ལ་རྟག་མི་དགའ། །ཆོས་
[124a]
[124a.1]ནི་ལེགས་པར་བསྡུ་བའི་ཡིད། །ཉི་མ་རེ་རེ་བཞིན་དུ་བྱ། །སྡིག་པ་རྣམས་ནི་རྣམ་སྤངས་དང་། །བཟང་པོ་རྣམས་དང་ཕྲད་པར་བྱ། །ཡེ་ཤེས་མཚོན་ཆ་རྣོན་པོ་ཡིས། །རྒྱགས་རྒྱུན་གདུལ་དཀའ་གཅད་པར་གྱིས། །སྐྱོན་གྱི་ཕུང་པོ་གཞོམ་བྱ་ཞིང་། །
[124a.2]སྐྱོན་གྱི་ལམ་ནི་གཅད་པར་གྱིས། །ཤེས་དང་ཚུལ་ཁྲིམས་དཀའ་ཐུབ་སྤེལ། །འདོད་པ་དང་བྲལ་སྤྲོ་བ་སྤངས། །དེ་ཉིད་ལམ་ནི་རྣམ་སྟོན་པོ། །ཞི་བ་རྟག་ཏུ་བསྟེན་པར་བྱ། །ཚུལ་ཁྲིམས་གང་གིས་ལྷ་སྐྱེ་བ། །འཐོབ་པའི་འབྲས་ལ་རྨོངས་པ་ཡིས། །བསོད་ནམས་སོག་པར་
[124a.3]མི་བྱེད་ཅིང་། །སྲིད་པའི་མཐའ་ནི་ཟློག་མི་བྱེད། །ཡེ་ཤེས་རྩོལ་ལ་མངོན་དགའ་གང་། །ཚུལ་ཁྲིམས་རིན་པོ་ཆེ་ཡིས་བརྒྱན། །འདོད་འདོད་ཆགས་ཀྱིས་གང་འཇིགས་པ། །ལྷ་རྣམས་ལྷར་ནི་འདོད་པ་ཡིན། །གང་ཞིག་རྟག་ཏུ་ཆོས་ལ་དགའ། །ལྷ་རྣམས་རྟག་ཏུ་དེ་ཕྱག་
[124a.4]འཚལ། །གང་ཡང་དེ་ལས་ཕྱིན་ཅི་ལོག །དེ་དག་ཐམས་ཅད་ཉམས་པར་འགྱུར། །ཆོས་ཀྱི་ཟབ་པ་འདི་རྙེད་ནས། །ཕ་རོལ་མཆོག་ཏུ་སྒྲོལ་བ་ཆེ། །གང་ཞིག་ལེགས་པར་ཟམ་མི་རྒལ། །དེ་ནི་སྲིད་པ་ལས་མི་གྲོལ། །ཉོན་མོངས་ཤིང་ནི་མ་ལུས་པ། །ཡེ་ཤེས་མེ་ཡིས་
[124a.5]མི་སྲེག་པ། །ཅིའི་དོན་ཉོན་མོངས་ཡུལ་གྱི་ནི། །དྲ་བས་མི་རྣམས་བསྡམས་ཕྱིར་རོ། །འཐུག་པོའི་རང་བཞིན་མིག་སྤྲིན་ཚོགས། །རབ་ཏུ་ཡེ་ཤེས་མིག་སྦྱོང་ཞིང་། །དེ་ལས་སྒྲོལ་བ་རྫོགས་སངས་རྒྱས། །གསུང་གི་རང་བཞིན་སྨན་གྱི་ཟས། །དམ་ཆོས་དམག་གི་དཔོན་གྱིས་
[124a.6]ནི། །འདོད་ཆགས་དམག་ནི་ངེས་པར་འཇོམས། །དགེ་མངའ་ཤིན་ཏུ་བསྒྲགས་པས་ཏེ། །དེ་ནི་རབ་ཏུ་འབད་པས་མཉན། །ཕྱིན་ཅི་ལོག་ནི་རྣམ་པ་བཞི། །དེས་ཀྱང་དེ་སྲིད་ཉིད་དུ་སླུ། །དེ་བཞིན་འཇིག་རྟེན་ཆོས་བརྒྱད་ཀྱང་། །སྐྱེ་དགུ་མ་ལུས་འཇོམས་པར་བྱེད། །སྲེད་དྲ་མི་བཟད་ཆུ་བོ་
[124a.7]ནི། །རྣམ་རྟོག་བརྒྱ་ཕྲག་རྒལ་བར་དཀའ། །ཤེས་པའི་ཟམ་པ་ལེགས་ཞོན་ནས། །ཐུབ་རྣམས་ཞི་བར་རྒལ་བ་ཡིན། །འདོད་པས་ཀུན་ཏུ་རྨོངས་པའི་ཡིད། །ལྷ་གང་འདོད་པ་སྟེན་པ་རྣམས། །རྟག་པར་ཡང་ནི་གནས་ལྔ་རུ། །དེ་དག་རྣམས་ལ་གྲོལ་བ་མེད། །ལན་ཅིག་མིན་པར་
[124b]
[124b.1]ཐོབ་ཉམས་པའི། །ཀིམ་པ་ཀ་དང་དུག་དང་མཚོན། །མེ་དང་མཚུངས་པའི་སྡུག་བསྔལ་རྒྱུ། །འདོད་པ་གློག་འདྲ་ཅི་ཞིག་བྱ། །ཇི་ལྟ་ཇི་ལྟར་བསྟེན་བྱས་པ། །དེ་ལྟ་དེ་ལྟར་རབ་ཏུ་འཕེལ། །ངོམས་མེད་བྱེད་ཕྱིར་དེ་དག་ནི། །སྲེག་པའི་རྒྱུ་ཡི་མེ་བཞིན་ནོ། །སྲེག་སྐྱོན་འཇིགས་
[124b.2]པས་ངེས་བརྒྱལ་བའི། །ལྷ་གང་བདེ་བ་འདོད་པ་རྣམས། །འདི་ལས་བདེ་བ་ཀུན་འབྱུང་གིས། །འདོད་པ་མི་དགེ་རྣམ་སྤང་གྱིས། །སྐྱེ་བོ་རྨོངས་པ་ཆགས་གྱུར་ཞིང་། །འཆིང་བའང་དམ་པོར་བསྡམས་ནས་ནི། །རྩབ་ཧྲལ་ཅན་ནི་གཞན་དུ་འགྲོ། །འདོད་པ་གློག་གི་
[124b.3]ཡོན་ཏན་བཞིན། །གང་ཞིག་འདོད་ཆགས་སྲེད་པ་ཡིས། །གོང་ནས་གོང་དུ་འདོད་པ་སྟེན། །དེ་ནི་འདོད་ཆགས་མེས་བསྲེགས་ནས། །བསྲེགས་བཞིན་བསྲེགས་པ་འཐོབ་པར་འགྱུར། །ལྷ་གང་འདོད་པ་སྟེན་བྱེད་རྣམས། །དེ་དག་གང་ཕྱིར་ཤིན་ཏུ་རྨོངས། །མེད་པར་
[124b.4]བྱ་ཕྱིར་འཇུག་བྱེད་པ། །གང་དེ་བདེ་ནས་བདེ་བ་ཡིན། །མྱང་འདས་འདོད་ལྡན་རྣམས་ལ་མེད། །གྲོལ་མེད་བདེ་བ་ཅི་ལ་ཡོད། །དེ་ཕྱིར་འདོད་པ་བསྟེན་མི་བྱ། །འདོད་དང་སྡུག་བསྔལ་མཉམ་དུ་བྱུང་། །ཡུལ་གྱི་ཆགས་པ་སྟེན་པ་རྣམས། །དབང་པོ་རྣམས་ཀྱང་ངོམས་པ་
[124b.5]མེད། །ཐམས་ཅད་དུ་ནི་ལེགས་འཕེལ་བའི། །ངོམས་མེད་བདེ་བའང་ག་ལ་ཡོད། །དེ་ཕྱིར་ཡིད་བྱུང་འཇིགས་བཅས་པའི། །འཁོར་བའི་སྡུག་བསྔལ་རྒྱ་མཚོ་ལས། །འདོད་པའི་སྲེད་པ་མི་བཟད་པ། །ཡོངས་སུ་སྤོངས་ཤིག་སྡིག་ཅན་དེ། །རི་ཡི་ཚོགས་ནི་དེ་དག་གི། །
[124b.6]དགའ་བའི་ལྗོན་ཤིང་རྣམ་སྣ་ཚོགས། །དེ་དག་ལ་ཡང་ཡོངས་བརྟེན་ནས། །འདོད་རྣམས་སྐྱེ་འཇིག་སྒོམ་པར་བྱེད། །ཤེས་པའི་བདེན་པ་བཞི་པོ་ནི། །དེ་དག་མཁས་པས་རབ་ལེགས་མཐོང་། །བསམ་པ་མེད་ལྡན་སྐྱེ་དང་རྒ་བའི་འཇིགས་པ་ལས། །རབ་ཏུ་གྲོལ་བ་མཆོག་ཏུ་
[124b.7]ཞི་བ་དང་ལྡན་པ། །བསམ་པ་མེད་ལྡན་གང་ཡང་རྣམ་པར་རྨོངས་པའི་བློ། །འདོད་པ་ལ་ཆགས་སྲིད་པའི་ལོངས་སྤྱོད་དག་གིས་བཅིངས། །དེ་ནི་འདོད་པའི་རང་བཞིན་འཆིང་རྣམས་ལས་མ་གྲོལ། །སྐྱེ་དང་རྒ་བའི་འཇིགས་པ་རྣམས་ལས་འགྲོལ་བ་མིན། །གང་གི་སྡུག་བསྔལ་
[125a]
[125a.1]རྒྱ་ཆེ་འདི་ནི་རྣམ་བསམས་ནས། །སྲིད་པའི་རྒྱ་མཚོ་ལས་ནི་སྐྱོ་བར་མི་འགྱུར་བ། །དེ་ནི་འདོད་པའི་དུག་གི་མདའ་ཡི་ཤུགས་ཀྱིས་རྨོངས། །སྡུག་བསྔལ་གྱི་ནི་གནས་སྐབས་དམྱལ་བ་འཐོབ་པར་འགྱུར། །ཐོག་མ་ཐ་མའི་འདོད་པའི་བདེ་བ་རྣམས་ཀྱང་
[125a.2]སྤོངས། །བྱིས་རྣམས་ཅི་ཕྱིར་འདོད་པའི་ལོངས་སྤྱོད་རྣམས་ལ་དགའ། །ཤིན་ཏུ་མི་བཟད་འཇིགས་པ་དེ་དག་རྣམས་ཀྱང་ནི། །འཆི་བདག་འབར་བས་གསལ་བར་མ་འོངས་མི་ཤེས་པ། །གསོན་པ་འདི་དག་འདིས་ནི་འཇོམས་པར་བྱེད་པ་ཡི། །ཇི་སྲིད་འཆི་བདག་འཇིག་
[125a.3]རྟེན་ཐམས་ཅད་མི་འཇོམས་པ། །དེ་སྲིད་དུ་ནི་ཕན་དང་སྐྱིད་དང་བདེ་བ་དང་། །མྱ་ངན་མེད་ཀྱིས་དེ་དག་སྐྱེས་བུ་རྣམས་ཀྱིས་བྱོས། །ཆུད་གཟོན་ཀུན་གདུང་བྱེད་པ་པོ། །འདོད་པའི་སྐྱེ་གནས་ཀུན་ཐོབ་པ། །རྣམ་དུར་རྨོངས་པས་དེ་ལྟ་ན་འང་། །འདོད་པའི་སྤྱོད་པ་ཚིམ་པར་
[125a.4]བྱེད། །དེ་ལྟར་ནམ་མཁའ་ལྡིང་གི་རྒྱལ་པོ་ངང་པས་འགྲོ་བར་ཡང་བྱེད་པ་དང་། རྗེས་སུ་སྟོན་པར་ཡང་བྱེད་དོ། །ལྷ་གང་དག་བག་མེད་པར་གྱུར་པས་ཆོས་སྒྲོགས་པ་རྣམས་ལ་ཆེད་ཆེར་བྱས་ནས་ཉན་པར་མི་བྱེད་པ་དང་། གང་ཡང་དམ་པའི་ཆོས་ཉན་པ་ལས་ཆེད་ཆེར་བྱེད་པ་དེ་
[125a.5]དག་རྣམས་ཉིད་ལ་ལྷན་ཅིག་ཏུ་ངང་པ་དེས་རྗེས་སུ་བསྟན་པའི་ཚིགས་སུ་བཅད་པ་དེ་དག་རྣམས་སྒྲོགས་པ་ཡིན་ཏེ། དེ་རྣམས་དམ་པའི་ཆོས་ཉན་པ་ལ་གུས་པ་ལེགས་པར་སྐྱེས་ནས་རིངས་པར་གྱུར་པས་གང་ན་ཐོས་ན་མི་དགའ་བ་མེད་པ་ཞེས་བྱ་བའི་ས་ཡོད་པ་དེར་ཉེ་བར་ལེགས་
[125a.6]པར་འགྲོ་བར་བྱེད་ལ། དམ་པའི་ཆོས་ཉན་པ་ལ་གུས་པ་སྐྱེད་པའི་ཡིད་ཅན་གྱི་ལྷ་དེ་དག་རྣམས་རྒྱུག་པར་བྱེད་པ་ན། ཁང་བུའི་ཕྱི་བཞིན་གྱིས་ལམ་རྣམས་སུ་ཡོན་ཏན་སྟོང་ཕྲག་བརྒྱས་ཡང་དེ་དག་རྣམས་ཀྱི་འོད་ཟེར་རྣམས་རབ་ཏུ་དང་བར་འགྱུར་རོ། །རྒྱུག་པ་དེ་དག་རྣམས་ལས་
[125a.7]གཞན་པའི་ལྷ་བག་མེད་པས་རྣམ་པར་རྒྱུ་བ་དེ་དག་རྣམས་ཀྱི་གཟི་བརྗིད་རྣམས་ནི་དམན་པར་འགྱུར་རོ། །འདི་རྣམས་ནི་ཉེ་བར་བཅོམ་པར་འགྱུར་རོ། །དེའི་མཐུ་སྟོབས་རྣམས་ཀྱང་ཉེ་བར་བཅོམ་པར་འགྱུར་རོ། །དེ་ལ་འདི་དག་རྣམས་ནི་ལྷ་གང་དག་གི་མཐོང་བའི་ཆོས་ཀྱི་འབྲས་
[125b]
[125b.1]བུ་ཡིན་ནོ། །འདོད་པ་ལ་མངོན་པར་དགའ་བའི་ལྷ་གང་དག་ཡིན་པ་དེ་དག་རྣམས་ཡང་མདོག་དང་། གཟུགས་དང་། ཆ་བྱད་དང་། རྒྱན་དམན་པར་འགྱུར་རོ། །དེ་དག་ནི་དགའ་ལྡན་པ་འདི་རྣམས་ཀྱི་རྒུད་པ་དང་པོ་ཡིན་ནོ། །གཞན་ཡང་དགའ་ལྡན་གྱི་ལྷ་རྣམས་ཀྱི་རྒུད་པ་གཉིས་
[125b.2]པ་ཡོད་དེ། ཉེ་བར་ལོངས་སྤྱོད་པས་བསྡུས་པ་རྣམས་དང་། དམ་པའི་ཆོས་ཉན་པའི་དབང་དུ་བྱས་ནས་བརྒྱ་སྟོང་བྱེ་བ་ཕྲག་དུ་མའི་འཁོར་རྣམས་བྱང་ཆུབ་སེམས་དཔའ་ལྔ་བརྒྱས་རྣམ་པར་བརྒྱན་པ་ལ་གང་ཡང་དགའ་ལྡན་གྱི་མངའ་བདག་ཉེ་བར་ཞི་བས་དམ་པའི་ཆོས་སྟོན་
[125b.3]པར་བྱེད་དོ། །འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་རྒྱས་པར་རོ། །དམ་པའི་ཆོས་དེ་དག་ཐོས་ནས་ཀྱང་ལྷ་གང་དག་ཡིད་ལེགས་པར་གཏོད་པ་དང་རབ་ཏུ་དང་བའི་ཡིད་ཀྱིས་ཉན་པར་བྱེད་པ་དེ་དག་རྣམས་ཀྱི་གཟི་བརྗིད་དང་། ཆ་བྱད་དང་། རྒྱན་དང་། 
[125b.4]གཟུགས་དེ་དག་རྣམས་བརྒྱ་སྟོང་འགྱུར་དུ་ཤིན་ཏུ་ལྷག་པར་འཕེལ་བར་འགྱུར་རོ། །གང་ཡང་སེམས་ཀྱིས་རྐོ་ཏྲོག་ཏུ་གྱུར་པ་གློག་དང་ཟོ་ཆུན་ལྟར་ཀུན་ཏུ་འཁོར་བ་དེ་དག་རྣམས་ནི་སྲེད་པའི་ཡུལ་གྱི་དབང་གིས་ཀུན་ཏུ་ཁྲིད་པར་གྱུར་པ་དེ་དག་རྣམས་ཀྱི་གཟི་བརྗིད་དེ་
[125b.5]དག་དང་། ཆ་བྱད་དང་། རྒྱན་དང་། གཟུགས་ཀྱང་ཟིལ་གྱིས་གནོན་པར་འགྱུར་ཏེ། འདི་ནི་རྒུད་པ་གཉིས་པ་ཡིན་ནོ། །རྩེད་མོ་བྱེད་པའི་ལྷ་རྣམས་ཀྱི་གཞན་ཡང་ལྟུང་བ་གསུམ་པ་ཡོད་དེ། ལྷ་དེ་དག་རྣམས་ཉིད་ལས་ལྷ་གང་དག་ཉན་པ་ལ་གུས་པའི་ཡིད་ཅན་རྣམས་ཀྱིས་
[125b.6]ཆོས་ཀྱི་མཚན་ཉིད་རྣམས་ཇི་ལྟ་བ་བཞིན་དུ་རྟོགས་པར་འགྱུར་བ་དེའི་དུས་ན་ཡིད་དེ་ལ་སོང་བར་གྱུར་པ་དེ་དག་རྣམས་ཀྱི་འོད་ཀུན་ཏུ་གང་བ་དང་ཕྱིར་ཞིང་ཆེས་ལྷག་པར་གྱུར་པས་མངོན་པར་ཟིལ་གྱིས་གནོན་པར་བྱེད་དོ། །ལྷག་མ་རྣམས་ཀྱིས་ནི་དེ་བཞིན་དུ་མངོན་པར་རྒྱས་པར་མི་འགྱུར་
[125b.7]རོ། །ཅི་ལྟར་ལྷ་དེ་དག་རྣམས་ཆོས་ཀྱི་མཚན་ཉིད་རྟོགས་པར་བྱེད་པའི་དུས་དེ་དག་ཏུ་ཆ་བྱད་དང་། རྒྱན་རྣམས་དང་། གཟུགས་ཀྱང་མངོན་པར་རྒྱས་པར་མི་འགྱུར་རོ། །འདི་ནི་ལྷ་དེ་དག་རྣམས་ཀྱི་རྒུད་པ་གསུམ་པའོ། །གཞན་ཡང་ལྷ་རྣམས་ཀྱི་རྒུད་པ་བཞི་
[126a]
[126a.1]པ་ནི་དེའི་ཚེ་ཉིད་ལ་ལྷ་གང་དག་དམ་པའི་ཆོས་ཉན་པ་ལ་གུས་པ་ལེགས་པར་སྐྱེས་པར་གྱུར་ཅིང་རྣ་བའི་ཁུང་བུ་ཤིན་ཏུ་ཕྱོགས་པ་ཡིད་རྩེ་གཅིག་ཏུ་གྱུར་པས་ཆོས་ཀྱི་མཚན་ཉིད་ཀུན་ཤེས་པར་བྱེད་པ་ལ་ཆེད་ཆེར་བྱེད་པ་ཆོས་དེ་དག་རྣམས་འཛིན་པར་བྱེད་དོ། །
[126a.2]ཡིད་ལ་རབ་ཏུ་འཇོག་པར་བྱེད་དོ། །དེ་ཁོ་ན་བཞིན་དུ་རྗེས་སུ་འཇོག་གོ། །དུས་ཡུན་རིང་དུ་ཡིད་ལ་ཀུན་ཏུ་བཟུང་ནས་རབ་ཏུ་སྒྲུབ་པར་བྱེད་དོ། །ཆོས་ལ་ཇི་ལྟ་བ་བཞིན་དུ་གུས་པ་སྐྱེས་པ་དེ་དག་རྣམས་ཆོས་ཉན་པའི་མཐུ་སྟོབས་ཀྱིས་ཕྱིར་ཞིང་ཤིན་ཏུ་ལྷག་པ་ཉིད་དུ་གཟི་བརྗིད་
[126a.3]དང་། ཆ་བྱད་དང་། རྒྱན་འགྱུར་ཏེ། ཐམས་ཅད་ཀྱང་བརྒྱ་ལོག་ཏུ་འགྱུར་རོ། །དེ་དག་རྣམས་ཀྱི་གཟི་བརྗིད་དེ་དག་མངོན་པར་འཕེལ་བར་གྱུར་པ་རྣམས་ཡང་དག་པར་མངོན་པར་མཐོང་ནས་ལྷ་གང་དག་ཤིན་ཏུ་ཡང་ལྷག་པར་མོས་པ་དམན་པའི་ཡིད་ཅན་དེ་དག་
[126a.4]རྣམས་ངོ་ཚ་བར་འགྱུར་རོ། །དེ་ནི་དགའ་ལྡན་གྱི་ལྷ་དེ་དག་རྣམས་ཀྱི་རྒུད་པ་བཞི་པ་ཡིན་ནོ། །དེ་ལྟར་དགེ་སློང་དེས་དགའ་ལྡན་པའི་ལྷ་རྣམས་ཀྱི་རྒུད་པ་རྣམ་པ་བཞི་སོ་སོར་རབ་ཏུ་རིག་པར་བྱས་ནས་འཕྲུལ་དགའི་ལྷ་རྣམས་ཀྱི་རྒུད་པ་རྣམས་ཀྱང་སོ་སོར་རབ་ཏུ་རིག་པར་བྱེད་དོ། །
[126a.5]དེ་སྲིད་དུ་བདེ་བར་གྱུར་པ་འདི་དག་འཕྲུལ་དགའི་ལྷ་རྣམས་ལ་ཡང་རྒུད་པ་རྣམ་པ་བཞི་ཡོད་པ་རྣམས་དེས་མཐོང་བ་ནི་ཇི་ལྟར་ལེགས་པར་བྱས་པའི་ལས་རྣམས་ཟད་པ་ན་ངེས་པར་རྐང་པ་དག་ལ་གྲིབ་མ་འབབ་པའོ། །ལུས་ཐམས་ཅད་ལས་ནི་འོད་ངེས་པར་འབྱུང་བར་འགྱུར་ལ་
[126a.6]རྐང་པ་དག་གི་ནི་ཡོངས་སུ་ཉམས་པར་འགྱུར་བའི་རྒྱུ་འདིས་ན་རྐང་པ་ལ་གྲིབ་མ་འོང་ངོ་། །ཐམས་ཅད་ནས་འོད་ཀྱི་ཕྲེང་བ་དང་ལྡན་པའི་ལྷ་གཞན་གང་དག་གིས་གྲིབ་མ་དེ་དག་རྣམས་མཐོང་བར་འགྱུར་རོ། །དེ་དག་གིས་གྲིབ་མས་མངོན་པར་ཉམས་པའི་ལྷ་དམན་པ་དེ་དག་མངོན་པར་
[126a.7]མཐོང་ནས་ཀྱང་ཡོངས་སུ་སྤོང་བར་བྱེད་ཅིང་བཞད་གད་དུ་ཡང་བྱེད་དེ། ལྷ་འདི་དག་ལ་ཡོངས་སུ་ཅོ་དྲིས་པར་གྱུར་ཏོ། །ལེགས་པར་བྱས་པའི་ལམ་རྣམས་ཡོངས་སུ་ཟད་པ་ངེས་པ་འབྱུང་ངོ་། །ཇི་ལྟར་ལེགས་པར་བྱས་པའི་ལས་ཡོངས་སུ་ཟད་པ་ཀུན་ནས་འབྱུང་བའི་དབང་དུ་
[126b]
[126b.1]འདི་གྱུར་པ་རྐང་པ་ལ་ཚ་ཡས་མནར་བའི་ལྷ་དེ་དག་རྣམས་ཀྱིས་དེ་ལྟར་དེ་སྐད་ཐོས་ནས་ཤིན་ཏུ་ངོ་ཚ་བའི་རྙེད་པ་དང་ལྡན་པར་འགྱུར་རོ། །ལེགས་པར་བྱས་པའི་ལས་རྣམས་ཡོངས་སུ་ཟད་པར་བདག་ལ་ཇི་ལྟ་བ་བཞིན་དུ་སྐྱེས་པར་གྱུར་ཏོ། །ཕུན་སུམ་ཚོགས་པ་ཐམས་
[126b.2]ཅད་ཀྱི་མཐའ་ནི་མཐར་རྒུད་པར་འགྱུར་རོ། །དཔེར་ན་གང་གི་ཕྱིར་མི་རྣམས་ཀྱི་མིའི་འཇིག་རྟེན་ན་གང་ལ་ཉིན་མོ་ཡོད་པ་དེ་ལ་ཅིས་ཀྱང་མཚན་མོ་ངེས་པ་ཁོ་ནར་འབྱུང་ངོ་། །དེ་བཞིན་དུ་ཕུན་སུམ་ཚོགས་པ་ཐམས་ཅད་ཀྱི་མཐའ་ལ་ནི་རྒུད་པ་ཡིན་ཏེ། ཡང་ཇི་ལྟར་གང་འགའ་ཞིག་
[126b.3]གསོན་པ་ཡིན་པ་དེ་དག་རྣམས་ལ་ངེས་པ་ཁོ་ནར་འཆི་བར་འགྱུར་རོ། །དེ་བཞིན་དུ་ཕུན་སུམ་ཚོགས་པ་ཐམས་ཅད་ཀྱང་རྒུད་པའི་མཐར་ཐུག་པར་འགྱུར་བ་ཡིན་ཏེ། ཕུན་སུམ་ཚོགས་པ་རྣམས་ནི་འགའ་ཞིག་ཀྱང་རྒུད་པར་མི་འགྱུར་བ་གང་ཡིན་པ་ནི་ཡོད་པ་མ་ཡིན་ནོ། །དེ་ལྟ་བུ་
[126b.4]རྣམས་ནི་རྒུད་པར་གྱུར་པ་དང་པོ་ཡིན་ནོ། །འཕྲུལ་དགའ་བའི་ལྷ་དེ་དག་རྣམས་ཀྱི་གཞན་ཡང་རྒུད་པ་གཉིས་པ་ཡོད་དེ། ཇི་ལྟ་ཇི་ལྟར་ལྷ་དེ་དག་རྣམས་ཉིད་ཀྱི་མིའི་འཇིག་རྟེན་ན་རས་བལ་གྱི་དང་གློང་སྟན་ནང་ཚངས་ཅན་གང་རྣམས་མནན་ན་ནེམ་ལ་བཏེག་ན་འཕར་བར་ཡིན་པ་དེ་
[126b.5]བཞིན་དུ་ལྷའི་འཇིག་རྟེན་པ་འཕྲུལ་དགའ་བ་རྣམས་ཀྱི་མནན་ན་ནེམ་ལ། བཏེག་ན་འཕར་བར་འགྱུར་རོ། །དེ་ལ་ལྷ་གང་དག་ལེགས་པར་བྱས་པའི་ལས་རྣམས་ཤིན་ཏུ་ཟད་པར་གྱུར་པ་དེའི་ས་གཞི་འདི་དག་གི་རྣམས་མནན་ན་ནེམ་ལ་བཏེག་ན་འཕར་བ་ཟད་པར་འགྱུར་རོ། །དེ་རྐང་པ་
[126b.6]བཞག་པ་ན་དམའ་བར་འགྱུར་ལ་འཕར་བར་ནི་མི་འགྱུར་རོ། །དེ་བཞིན་དུ་བཏེག་པ་ན་སྟེ་དེ་དག་དེ་ལྟར་མངོན་པར་མཐོང་ནས་ལྷ་གཞན་རྣམས་ཀྱིས་རྣམ་པར་ཤེས་པ་ཡིན་ཏེ། ཇི་ལྟར་ལྷ་དེ་དག་གི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ནི་གདོན་མི་ཟ་བ་ཁོ་ནར་ཟད་པར་བྱུང་
[126b.7]ངོ་ཞེས་ཀྱང་ཁ་ཅིག་ཟེར་རོ། །འདིའི་ལེགས་པར་བྱས་པའི་ལས་རྣམས་ནི་ཡོངས་སུ་ཟད་པར་གྱུར་ལ་ཡོངས་སུ་ལྟུང་བར་འགྱུར་བ་ནི་འོངས་པ་ཡིན་ནོ་ཞེས་ནི་གཞན་དག་རྣམས་རྗོད་པར་བྱེད་དོ། །དེ་ལ་དེ་དག་རྣམས་ནི་འཕྲུལ་དགའི་ལྷ་རྣམས་ཀྱི་རྒུད་པའི་གནས་སུ་གྱུར་པ་གཞན་
[127a]
[127a.1]གཉིས་པ་ཡིན་ནོ། །གཞན་ཡང་ལྷ་དེ་དག་གི་རྒུད་པའི་གནས་འདི་ལྟ་བུ་དག་ཡིན་ཏེ་ལྷ་དེ་དག་ཡང་ཤིང་གང་དག་ཉིད་ཁོ་ནའི་དྲུང་དུ་ཉེ་བར་འགྲོ་བར་བྱེད་པ་ན་དང་། ལྷ་དེ་དག་རྣམས་ཡོངས་སུ་རྩེ་བར་གྱུར་པ་ན་དང་། ནགས་དང་ཉེ་བའི་ནགས་རྣམས་སུ་རྩེ་
[127a.2]བར་གྱུར་པའི་ལྷ་དེ་དག་རྣམས་ཉིད་ལ་ཤིང་དེ་དག་རྣམས་ཉིད་ཀྱིས་མེ་ཏོག་གི་ཆར་མངོན་པར་འབེབས་པར་འགྱུར་རོ། །ལྷ་གང་དག་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་ཟད་པར་གྱུར་པ་དེ་དག་རྣམས་ལ་དེ་བཞིན་དུ་ཤིང་རྣམས་ཀྱིས་མེ་ཏོག་གི་ཆར་གྱིས་མངོན་པར་
[127a.3]འགེངས་པར་མི་བྱེད་དོ། །ཉིད་རྩེ་བར་གྱུར་པ་ན། ལྷ་གང་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་ཟད་པར་གྱུར་པའི་ལྷ་དེ་ལ་ཤིང་མེ་ཏོག་གིས་མངོན་པར་གང་བར་མི་བྱེད་དོ། །ལྷ་དེ་དག་རྣམས་ལ་ལྷ་གཞན་དག་རྣམས་ཀྱིས་དེ་ལྟར་མེ་ཏོག་གི་ཆར་གྱིས་སྟོང་པར་མངོན་
[127a.4]པར་མཐོང་བར་གྱུར་ནས། ཀྱེ་མ་ལྷ་འདི་དག་རྣམས་ནི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ནི་ཅི་ལྟ་བ་བཞིན་དུ་ཟད་ལ་ལྟུང་བར་འགྱུར་བ་ནི་འོངས་སོ། །དེའི་དེ་དག་རྣམས་ཐོས་པར་གྱུར་པ་དང་ལྷ་དེ་ཤིན་ཏུ་ངོ་ཚ་བ་དང་ལྡན་པར་འགྱུར་རོ། །མཐོང་བས་བྱས་པ་འདི་
[127a.5]དག་རྣམས་ནི་འཕྲུལ་དགའ་བའི་ལྷ་རྣམས་ཀྱི་རྒུད་པ་གསུམ་པ་ཡིན་ནོ། །གནས་དེ་དག་རྣམས་ནི་སླུ་བ་མེད་པ་ཡིན་ཏེ། ཕུན་སུམ་ཚོགས་པའི་མཐའ་ཐམས་ཅད་ནི་རྒུད་པར་འགྱུར་བ་ཡིན་ནོ། །གཞན་ཡང་འཕྲུལ་དགའི་ལྷ་དེ་དག་རྣམས་ཉིད་ཀྱི་རྒུད་པར་འགྱུར་བ་རྣམས་གང་ཞེ་
[127a.6]ན། འདི་ལྟ་སྟེ། རེ་རེ་ཞིང་རིན་པོ་ཆེའི་ས་གཞི་ལ་ཉེ་བར་འགྲོ་བར་བྱེད་པ་ན་རིན་པོ་ཆེའི་རང་བཞིན་དེ་དག་རྣམས་ཀྱི་ས་གཞི་དྲི་མ་མེད་པ་རྣམས་དང་། རྩིག་པ་ལ་མེ་ལོང་བཞིན་དུ་གཟུགས་ཀྱི་གཟུགས་བརྙན་རྣམ་པ་སྣ་ཚོགས་པའི་གྲིབ་མ་རྣམས་ཀྱི་གཟུགས་དང་། ཆ་བྱད་དང་རྒྱན་སྣ་ཚོགས་
[127a.7]པ་རྣམས་མཐོང་བར་འགྱུར་ཏེ། ཇི་ལྟར་མི་རྣམས་ཀྱི་མིའི་འཇིག་རྟེན་ན་ཉི་མའི་དཀྱིལ་འཁོར་གཅིག་ཉིད་མཚོ་དང་། རྫིང་བུ་དང་། པད་མའི་རྫིང་བུ་དུ་མར་ཡང་བརྒྱ་སྟོང་དུ་མར་མཐོང་ངོ་། །དེ་བཞིན་དུ་ལྷ་རྣམས་ལས་གཅིག་གི་གཟུགས་བརྙན་ཡང་བརྒྱ་སྟོང་དུ་མ་རྣམས་སུ་རིན་པོ་
[127b]
[127b.1]ཆེའི་རང་བཞིན་གྱི་ས་གཞི་དེ་དག་རྣམས་ལ་ཤིན་ཏུ་ཡོངས་སུ་གསལ་བར་མཐོང་ངོ་། །དེ་ལ་ལྷ་གང་དག་ལེགས་པར་བྱས་པའི་ལས་རྣམས་ཟད་པར་གྱུར་པ་རྣམས་ཀྱི་ནི་དེའི་གཟུགས་བརྙན་གཅིག་ཁོ་ན་རིན་པོ་ཆེའི་ས་གཞི་གཅིག་ཁོ་ན་ལ་མཐོང་གི་གཞན་དུ་ནི་མ་ཡིན་ནོ། །ལྷ་
[127b.2]གང་དག་ཡིད་ཆེས་རབ་ཏུ་གསལ་བར་གྱུར་པ་རྣམས་ཀྱིས་རྣམ་པ་དེ་ལྟ་བུའི་རྒུད་པ་རྣམས་ཇི་ལྟ་བ་བཞིན་དུ་མངོན་པར་མཐོང་ནས་ལེགས་པར་བྱས་པའི་ལས་རྣམས་ཡོངས་སུ་ཟད་པ་ནི་ལྷ་འདི་དག་ལ་ངེས་པར་འབྱུང་ངོ་། །འདི་དག་གི་རྒུད་པ་རྣམས་ནི་འོངས་པར་གྱུར་ཏོ། །ཞེས་
[127b.3]རྗོད་པར་བྱེད་དོ། །དེ་ལ་འདི་དག་ནི་འཕྲུལ་དགའ་བའི་ལྷ་རྣམས་ཀྱི་རྒུད་པ་བཞི་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། འཇིག་རྟེན་ཕུན་སུམ་ཚོགས་རྒྱུ་བ། །རྒུད་པ་རྟོགས་པ་མ་ཡིན་ནོ། །ཇི་ལྟར་ཉིན་མོ་མཐར་ནི་འཛད། །
[127b.4]ཕུན་ཚོགས་མཐའ་ནི་རྒུད་པ་ཡིན། །ཇི་ལྟ་ཇི་ལྟར་ཕུན་ཚོགས་པ། །དེ་ལྟར་རྒུད་པའང་སྡིག་པ་ཅན། །འདོད་པའི་ལས་ནི་ངོམས་པ་མེད། །ངོམས་པ་མེད་པས་ཡོངས་སུ་སྲེག །གང་ཞིག་རྟག་ཏུ་ཕུན་ཚོགས་འདོད། །བདེ་བ་རྟག་པར་འདོད་བྱེད་པ། །དེ་ནི་སྲེད་པས་བཅོམ་ནས་
[127b.5]ཀྱང་། །གང་ཕྱིར་དེ་ལ་བདེ་བླག་འབབ། །འདོད་པ་སྤྱད་པས་ཚིམ་མེད་པའི། །ལྷ་གང་དམྱལ་བར་ལྟུང་བ་ནི། །ཐམས་ཅད་མེ་ཡིས་བསྐོར་ཡིན་པར། །དེ་ནི་དེ་བཞིན་གཤེགས་པས་གསུངས། །མི་གང་དམྱལ་བར་རབ་ཏུ་འགྲོ། །དེ་བཞིན་བརྒྱ་ཕྲག་དུ་ཡང་སྟེ། །དེ་ནི་རྣམ་
[127b.6]ཡངས་སྡིག་ཅན་གྱི། །བྱ་བར་མཁས་པས་ཤེས་པར་གྱིས། །དེ་ལྟར་འཕྲུལ་དགའ་བའི་ལྷ་རྣམས་ཀྱི་རྒུད་པ་བཞི་པ་ཡིན་ནོ། །གཞན་ཡང་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པ་ཡང་བཞི་ཁོ་ན་ཡོད་དེ། ཇི་ལྟར་གང་གི་ཚེ་ལྷ་རྣམས་ཀྱི་ལེགས་པར་བྱས་པ་ཟད་པར་གྱུར་
[127b.7]པ་ན་དེ་དེ་ལ་གོམས་པར་གྱུར་པས་འཆི་འཕོ་བའི་དུས་དེའི་ཚེ་ན་ཡང་དེ་རྣམས་ལ་ཕྲེང་བ་རྣམས་ཀྱིས་ཁྱབ་པ་རབ་ཏུ་འབྱུང་བར་འགྱུར་རོ། །འདི་ལྟ་སྟེ། རྣམ་པ་སྣ་ཚོགས་པའི་མེ་ཏོག་གི་ཕྲེང་བ་དང་ལྡན་པར་འགྱུར་ཏེ། ལྷ་རྣམས་ལྷ་རྫས་ཀྱི་མ་རྙིངས་པའི་མེ་ཏོག་རྣམས་ཀྱིས་
[128a]
[128a.1]ཉེ་བར་བརྒྱན་པར་གྱུར་ཏོ། །མཆོག་ཏུ་དྲི་ཞིམ་པ་རྣམས་གང་དག་གི་དཔེར་བྱ་བར་སླ་བ་ཡང་མ་ཡིན་པའི་མེ་ཏོག་གི་ཕྲེང་བས་ཁ་དོག་སྣ་ཚོགས་པའི་འོད་ཀྱིས་ཤིན་ཏུ་གསལ་བར་བྱས་པར་གྱུར་པ་རྣམས་གང་གི་ཁྱད་པར་གྱིས་ཉི་མའི་དཀྱིལ་འཁོར་གྱིས་
[128a.2]ཀྱང་བཅུ་དྲུག་ཆར་ཡང་མི་ཕོད་དོ། །ཕྲེང་བ་དེ་དག་རྣམས་ལ་ཡང་རིན་པོ་ཆེ་བདུན་གྱིས་སྤྲས་པར་གྱུར་པའི་བྱ་རྣམས་དང་བུང་བས་རྟག་ཏུ་སྒྲ་འབྱིན་པ་རྣམས་ཀྱིས་ཁྱབ་པར་གྱུར་པའོ། །དེ་ལ་གང་གི་ཚེ་གཞན་འཕྲུལ་དབང་བྱེད་ཀྱི་ལྷ་རྣམས་ལ་རྒུད་པ་འབྱུང་བའི་དུས་སུ་གྱུར་
[128a.3]པ་ན་དེའི་ཚེ་རྣམ་པ་སྣ་ཚོགས་པའི་མེ་ཏོག་གི་ཕྲེང་བ་མཆོག་ཏུ་དྲི་ཞིམ་པོ་དེ་དག་རྣམས་བུང་བ་དེ་དག་གིས་ཡོངས་སུ་བཏང་ནས་གཞན་དག་ཏུ་འགྲོ་བར་བྱེད་དོ། །ཡིད་འབྱུང་བའི་སྒྲ་རྣམས་ཀྱང་འདོན་ཏོ། །དེའི་རྒུད་པ་དེ་དག་རྣམས་ཡིད་རབ་ཏུ་གསལ་བར་གྱུར་པའི་ལྷ་གཞན་དག་རྣམས་
[128a.4]ཀྱིས་ལེགས་པར་མངོན་པར་མཐོང་ནས་དེ་དག་ལ་བགྲོ་བར་བྱེད་དེ་བསོད་ནམས་ཟད་པར་གྱུར་པའི་ལྷའི་བར་དུ་གཅོད་པར་བྱེད་པ་རྣམས་ཅི་ལྟ་བ་བཞིན་དུ་འདིར་འོངས་སོ། །དེ་ནི་བག་མེད་པ་རྣམས་བག་མེད་པར་སྤྱོད་པའི་རྒུད་པ་དང་པོ་སྟེ། དེ་བུང་བ་རྣམས་ཀྱིས་ཡོངས་སུ་སྤངས་ནས་གཞན་དུ་
[128a.5]སོང་བར་གྱུར་པ་དེ་ཡང་ཐོས་ནས་བསོད་ནམས་ཟད་པར་གྱུར་པའི་ལྷ་དེ་དག་རང་ཉིད་སོ་སོར་རབ་ཏུ་རིག་པར་བྱེད་དོ། །དཔེ་མེད་པའི་ཡུལ་གྱི་བདེ་བ་རྣམས་མཐོང་ནས་བདག་ཉིད་ལ་ཡོངས་སུ་གདུང་བ་ཆེན་པོ་དང་ལྡན་པར་འགྱུར་ཏེ། ཡིད་གདུང་བར་བྱེད་པ་གང་དག་གི་ཁྱད་པར་རྣམས་ཀྱིས་
[128a.6]དམྱལ་བ་རྣམས་ཀྱི་མེ་དང་ཡང་འདྲ་བར་འགྱུར་རོ། །འདི་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་གནས་དང་པོའོ། །གཞན་ཡང་ཐག་ཉེ་བར་གྱུར་པ་གཞན་གཉིས་པ་འབྱུང་བར་འགྱུར་བ་དེ་དག་ནི་ལྷ་རྣམས་འཆི་འཕོ་བར་འགྱུར་བའི་དུས་ན་འདི་ལྟ་སྟེ། མཆོག་ཏུ་འཇམ་ཞིང་
[128a.7]དཀར་པོར་གྱུར་པའི་འོད་ཀྱི་ཕྲེང་བར་གྱུར་པའི་ལྷ་གང་དག་གི་ཁྱད་པར་གྱིས་ཉི་མ་ནི་སྲིན་བུ་མེ་ཁྱེར་ཙམ་དུ་སྣང་བར་གྱུར་ལ། ལྷ་དེ་དག་རྣམས་ཀྱི་ལུས་ལ་ནི་ཆེན་པོར་གྱུར་པ་ཉིད་ཀྱི་བློ་འབྱུང་བ་ཡིན་ཏེ། རབ་ཏུ་གསལ་བའི་རིའི་རྩེ་མོ་རྣམས་དང་རྩིག་པའི་ལོགས་རྣམས་ལ་དེ་དག་མེ་
[128b]
[128b.1]ལོང་བཞིན་དུ་མཐོང་བར་འགྱུར་རོ། །འདི་ལྟ་སྟེ། འཆི་འཕོ་བའི་དུས་སུ་རྒུད་པ་རྣམས་དང་ཐག་ཉེ་བར་གྱུར་པ་དེའི་ཚེ་ལྷ་རྣམས་ཀྱི་ལུས་དེ་དང་དེ་དག་རྣམས་དོ་ཤལ་རྣམས་དང་གཟུགས་བརྙན་ཡང་མཐོང་བར་མི་འགྱུར་རོ། །ལྷ་གཞན་གང་དག་ཆོས་ཤིན་ཏུ་ཤེས་རབ་རྣོ་བར་གྱུར་
[128b.2]པ་རྣམས་ཀྱིས་དེ་དག་རྣམས་མངོན་པར་མཐོང་ནས་དེས་ལྷ་དེ་དག་ལ་སྦྲོན་པར་བྱེད་དེ། བག་མེད་པས་བག་མེད་པར་སྤྱོད་པ་རྣམས་ལ་ཀྱེ་མ་བར་ཆད་འདི་དག་རྣམས་ཇི་ལྟ་བ་བཞིན་དུ་འོང་བར་འགྱུར་ཏེ། དོ་ཤལ་རྣམས་དང་གཟུགས་དེ་སྲིད་པ་རྣམས་ལུས་ལ་མ་མཐོང་སྟེ། ཇི་ལྟར་སྔོན་
[128b.3]གྱི་ལྷ་གཞན་རྣམས་འཆི་འཕོ་བའི་རྒུད་པའི་རྒྱུ་རྣམས་སྔར་མཐོང་བ་དེ་དག་རྣམས་ཁོ་ན་བཞིན་ནོ། །འདི་དག་རྣམས་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་རྒྱུ་གཉིས་པ་ཡིན་ནོ། །གཞན་ཡང་གཞན་འཕྲུལ་དབང་བྱེད་པའི་ལྷ་རྣམས་ལ་རྒྱུ་གསུམ་པ་རྣམས་འཆི་འཕོ་བ་དང་ཉེ་བ་ན་འབྱུང་
[128b.4]བར་འགྱུར་བ་ལ་འདི་ལྟ་སྟེ། ལྷ་སྐལ་བ་ཡོངས་སུ་མ་ཟད་པ་རྣམས་ནི་རྣམ་པ་སྣ་ཚོགས་པའི་རིན་པོ་ཆེ་ཀུན་ཏུ་འབར་བའི་ཁང་བུ་རྣམས་ཀྱིས་གནས་གསུམ་དུ་མཚུངས་པར་འགྲོ་བར་བྱེད་པ་ལ་འདི་ལྟ་སྟེ། ནམ་མཁའ་ལ་འགྲོ་བར་བྱེད་པ་ན་ཐང་ལ་ཇི་ལྟ་བར་རོ། །དེ་བཞིན་དུ་ལྷའི་བུ་མོ་རྣམས་
[128b.5]ཀྱང་ཉམས་པ་མེད་པའི་ཤུགས་ཀྱིས་འགྲོའོ། །འོན་ཀྱང་ཉམས་པར་འགྱུར་བ་ཡང་མ་ཡིན་ཏེ། འདི་ལྟར་ལྷ་གཞན་དག་བསོད་ནམས་ཟད་པ་རྣམས་ཡིན་པར་གྱུར་ན་དེའི་ཚེ་དེ་དག་རྣམས་ཤིང་རྟ་ལས་ཉམས་པར་འགྱུར་བ་དང་ཆུར་ཡང་འབྱིང་ངོ་། །རྣམ་པ་ཐམས་ཅད་དུ་འགྲོ་བར་འགྱུར་བ་
[128b.6]ཡང་མ་ཡིན་ནོ། །དེ་ནས་ལྷ་དེ་དག་གི་ཁང་བུ་ནུབ་པ་དེ་དག་རྣམས་མངོན་པར་མཐོང་བ་དང་། ཇི་ལྟ་བུའི་བར་ཆད་བདག་ཅག་ལ་ཉེ་བར་འོངས་པར་གྱུར་ཏེ། འཆི་བའི་དུས་སུ་གྱུར་པ་ལས་གཞན་རྣམས་ཀྱང་རྒུད་པའི་རྒྱུ་འདི་ཉིད་ཀྱིས་འཆི་འཕོས་སོ་ཞེས་རྗོད་པར་བྱེད་པ་དེ་ཡང་
[128b.7]ཐོས་ནས་བསོད་ནམས་ཟད་པའི་ལྷ་དེ་ལྷ་རྫས་ཀྱི་ཡུལ་གཞན་དག་རྣམས་བཏང་བས་བྱས་པའི་སེམས་ཀྱི་གདུང་བས་ཀུན་ནས་སྲེག་པར་གྱུར་པ་ན་ཇི་ལྟར་དམྱལ་བ་རྣམས་ཀྱི་མེ་ཡིན་པ་དེ་བཞིན་དུ་ལུས་སྲེག་པར་བྱེད་དེ། གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་རྒྱུ་གསུམ་
[129a]
[129a.1]པ་ཡིན་ནོ། །གཞན་ཡང་ལྷ་དེ་དག་རྣམས་ཀྱི་རྒུད་པའི་རྒྱུ་ཡོད་དོ། །འདི་ལྟ་སྟེ། ལྷ་གང་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ཟད་པར་གྱུར་པ་དེ་དག་རྣམས་ཀྱི་རྒྱན་རྣམས་གང་དག་ཡིན་པ་དེ་དག་རྣམས་ནི་ཡན་ལག་ལྔ་པོ་རྣམས་དང་མཚུངས་
[129a.2]པར་འགྱུར་ཞིང་འོང་སྟེ། སྙན་པའི་རང་བཞིན་དང་དགའ་བར་འགྱུར་བའི་སྒྲ་དང་ཡིད་རབ་ཏུ་རངས་པར་བྱེད་པ་དེ་དག་རྣམས་གཞི་དང་བཅས་པ་སྒྲུབ་པར་བྱེད་དོ། །སྒྲ་འགའ་ཞིག་ནི་རྣམ་པར་གྱུར་པ་དང་ལྡན་པ་ཡིན་ནོ། །སྒྲ་རྣམས་ནི་ལས་ཀྱིས་བྱས་པ་ཡིན་ནོ། །སྒྲ་རྣམས་ཀྱང་
[129a.3]དེའི་ལེགས་པར་བྱས་པའི་ལས་རྣམས་ཇི་ལྟ་བ་བཞིན་དུ་ཟད་པས་རབ་ཏུ་འཇུག་པ་རྣམས་ཀྱིས་ཚིམ་པ་མེད་པར་གང་གི་ཕྱིར་ལས་རྣམས་ཀྱིས་བཅིངས་པའི་ལུས་ཅན་རྣམས་འཇིག་རྟེན་ཕྱི་མར་འགྲོ་བར་བྱ་དགོས་སོ། །དེ་ལྟར་ལས་ཀྱིས་བྱས་པའི་རྒྱན་རྣམས་ཀྱི་སྒྲ་དེ་དག་ཐོས་ནས་
[129a.4]ཤིན་ཏུ་ཡིད་མི་བདེ་བར་འགྱུར་རོ། །ཡུལ་རྣམས་ཀྱིས་ཉེ་བར་བཅོམ་པ་དང་། བདག་གི་བསོད་ནམས་རྣམས་ཀྱང་ཟད་པས་འདིའི་རིན་པོ་ཆེ་རྣམ་པ་སྣ་ཚོགས་པས་བརྒྱན་པའི་ཅོད་པན་ལྟུང་བར་འགྱུར་རོ། །དེ་མངོན་པར་མཐོང་ནས་ཀྱང་ལྷ་དེ་དག་གི་ཡིད་ཤིན་ཏུ་སྐྱོ་བ་དང་ལྡན་པར་
[129a.5]འགྱུར་རོ། །དེ་ལྟ་བུ་རྣམས་ཉིད་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་གནས་བཞི་པ་ཡིན་ནོ། །གང་དག་འདུས་བྱས་སུ་གྱུར་པ་རྣམས་གང་ཞིག་འཇིག་པར་མི་འགྱུར་བ་དང་། གང་ཞིག་ཟད་པར་མི་འགྱུར་བའི་གནས་དེ་ནི་ཁམས་གསུམ་ན་ཡོད་པ་མ་ཡིན་ནོ། །དེ་ལྟར་
[129a.6]ལྷ་དྲུག་པོ་རྣམས་ཀྱི་རྒུད་པའི་གནས་རྣམས་ལེགས་པར་བྱས་པའི་ལས་ཟད་པ་ན་ཡང་ངེས་པར་ལྟུང་བར་འགྱུར་བ་ཡིན་ནོ། །རྒུད་པར་གྱུར་པའི་ལྷ་རྣམས་ལྷའི་འཇིག་རྟེན་གྱིས་གདུངས་ནས་ཚུལ་ཁྲིམས་ལ་སྤྱོད་པའི་ལྷ་དེ་རྣམས་ངེས་པ་ཁོ་ནར་དེ་དག་རྣམས་ཟད་པ་ན་ལྟུང་བར་འགྱུར་
[129a.7]བས་ཅོ་དྲིས་པར་མཐོང་ངོ་། །དེ་ལྟར་ཚོགས་པ་རྒྱུ་བ་ན་སྤྱོད་པའི་ལྷ་རྣམས་འཐབ་བྲལ་གྱི་སར་སྐྱེས་པ་རྣམས་ལ་འཐབ་བྲལ་བའི་བདག་པོ་མུ་སུ་ལུན་དྷ་དེས་བཅོམ་ལྡན་འདས་འཁོར་བ་འཇིག་དེའི་གདུང་རྟེན་ལ་བརྒྱན་པའི་བྱང་བུ་རྣམ་པར་བཀྲ་བའི་ཚིག་དེ་དག་གིས་འདོད་པ་རྣམས་
[129b]
[129b.1]ཐམས་ཅད་ནི་དམྱལ་བའི་མེ་རྣམ་པར་སྨིན་པ་མྱང་བར་རྩུབ་པ་ཡིན་གྱིས་ཤིན་ཏུ་རིངས་པ་རིངས་པར་བག་མེད་པ་རྣམས་ཡོངས་སུ་སྤོང་བར་གྱིས་ཞེས་ལྷ་དེ་དག་རྣམས་ལ་ལེགས་པར་སྟོན་པར་བྱེད་དོ། །དེ་ལ་དེ་བཞིན་གཤེགས་པའི་མདོ་གསུམ་པ་དེ་དག་རྣམས་ཐོས་པར་གྱུར་པ་
[129b.2]དང་། ལྷ་གང་དག་བག་མེད་པས་གདུངས་པ་དེ་དག་རྣམས་ཀྱི་བག་མེད་པ་རྣམས་འདིར་མཆོག་ཏུ་ཞི་བར་འགྱུར་རོ། །སྟོང་ཕྲག་སུམ་ཅུ་རྩ་དྲུག་པའི་མདོ་ལས་འཁོར་བ་འཇིག་གི་མདོ་སྡེ་གསུམ་པ་རྫོགས་སོ།། །དེ་ནས་འཐབ་བྲལ་གྱི་བདག་པོ་དེས་ལྷ་དེ་དག་རྣམས་
[129b.3]སྐྱོ་བ་དང་བཅས་པའི་ཡིད་མངོན་པར་མཐོང་བར་གྱུར་ནས་འཐབ་བྲལ་བ་རྣམས་ཀྱི་བདག་པོ་མུ་སུ་ལུན་དྷ་དེས་འདི་སྐད་ཅེས་བརྗོད་དེ། ཇི་ལྟར་ཐོས་པའི་ཆོས་འདི་དག་རྣམས་ནི་དྲང་སྲོང་ཆེན་པོ་མཆོག་གིས་བསྟན་པ་ཡིན་ཏེ། སྡུག་བསྔལ་ཐམས་ཅད་ཟད་པར་བྱེད་པ། བག་མེད་པ་རྣམས་
[129b.4]འཇོམས་པར་བྱེད་པ་པོ། ལྷ་དང་མི་རྣམས་ལ་ཕན་པར་མཛད་པ། བཀྲ་ཤིས་པ་མཐར་ཐུག་པར་གྱུར་པ་རྣམས་ནི་བསྟན་པ་ཡིན་ནོ། །དེ་ལ་ཁྱེད་ཀྱིས་དེ་དག་རྣམས་ནི་ཐོས་པར་གྱུར་ན་དེ་ལ་དེ་བཞིན་གཤེགས་པ་གསུམ་པའི་དམ་པའི་ཆོས་འདུལ་བ་དེ་དག་ཉིད་ཉན་པར་འདོད་པ་རྣམས་གང་
[129b.5]ཡིན་པ་དེ་དག་རྣམས་ལ་མཐའ་ཡས་པར་ཤིས་པར་འགྱུར་བ་དེ་དག་རྣམས་ནི་ཁྱེད་ཀྱིས་ཉན་ནས། གཞན་ཡང་དེ་བཞིན་གཤེགས་པ་གཞན་གྱི་ཆོས་ཉོན་དང་དེས་ཕྱིར་ཞིང་ཁོ་ན་ཆོས་རྣམས་འཕེལ་བ་དང་བདེ་ལེགས་སུ་བྱེད་པར་ཡང་འགྱུར་རོ། །དེ་བཞིན་དུ་དམྱལ་བ་དང་། ཡི་དགས་དང་། 
[129b.6]དུད་འགྲོའི་སྐྱེ་གནས་རྣམས་སུ་བདག་ཅག་གི་ལྷའི་རིས་ནས་ཤི་འཕོས་ནས་འགྲོ་བར་འགྱུར་བ་ན་ཡང་སྟེ། དེ་ལྟར་དེ་སྐད་དུ་བརྗོད་པ་དང་། ལྷ་དེ་དག་རྣམས་ཐམས་ཅད་ཀྱིས་མུ་སུ་ལུན་དྷ་ལ་འདི་སྐད་ཅེས་བརྗོད་པ། ཇི་ལྟར་བདག་ཅག་རྣམས་ལ་ཕན་པར་འགྱུར་བ་དང་། བདེ་བར་འགྱུར་བ་དེ་ལྟར་
[129b.7]མཛོད་ཅིག །དེ་ནས་ལྷའི་བདག་པོས་ལྷ་དེ་དག་རྣམས་ལ་འདི་སྐད་ཅེས་བརྗོད་དོ། །ཁྱེད་རྣམས་ཐམས་ཅད་ཉིད་ཀྱིས་ཀྱང་མཆོད་རྟེན་བཞི་པ་འདི་ལ་བལྟ་བར་གྱིས་དང་། རིན་པོ་ཆེ་སྣ་ཚོགས་ཀུན་ཏུ་འབར་བ་འོད་ཟེར་བརྒྱ་སྟོང་ཕྲག་དུ་མས་རྣམ་པར་སྣང་བར་བྱས་པ་རིན་པོ་ཆེ་འབར་བ་རྣམ་པ་སྣ་
[130a]
[130a.1]ཚོགས་པ་རྣམས་ཀྱིས་སྤྲས་པས་ཤིན་ཏུ་བར་ཡང་མཛེས་པར་གྱུར་པའི་ཡོན་ཏན་རྣམས་ཀྱིས་བརྒྱན་པ་ལྷའི་འཇིག་རྟེན་འདི་དག་ཐམས་ཅད་འོད་ཀྱིས་ཁྱབ་པར་བྱས་ནས་གནས་པ་ཡིན་ནོ། །དེ་ནས་ལྷའི་བདག་པོ་དེས་ཡང་འདི་སྐད་ཅེས་སྨྲས་ཏེ། ཇི་ལྟ་བ་བཞིན་དུ་
[130a.2]ངས་ནི་མཐོང་ངོ་། །དེ་ནས་ལྷ་དེ་དག་རྣམས་ཀྱིས་འདི་སྐད་ཅེས་བརྗོད་དེ། བདག་ཅག་རྣམས་ཐམས་ཅད་ཉིད་མཆི་བར་བགྱིའོ། །མུ་སུ་ལུན་དྷ་ཐོག་མར་གྱུར་པའི་ལྷ་དེ་དག་རྣམས་ཐམས་ཅད་ཀྱང་གང་ན་དེ་བཞིན་གཤེགས་པའི་མཆོད་རྟེན་བཞུགས་པར་སྔར་བཞིན་དུ་དེར་ཉེ་བར་སོང་ངོ་། །ཉེ་
[130a.3]བར་སོང་ནས་ཀྱང་དད་པས་མགོ་ཀུན་ནས་བཏུད་པས་ཕྱག་འཚལ་བར་བྱེད་པ་ཡང་གཅིག་ཏུ་དད་པས་ཁྱབ་པའི་ཡིད་ཀྱིས་དེ་ལ་རབ་ཏུ་ཕྱག་འཚལ་ནས་ལངས་ཏེ། ཁྱེད་རྣམས་ཀྱིས་ཐམས་ཅད་སྐྱོབ་པའི་མཆོད་རྟེན་སྣ་ཚོགས་པའི་རིན་པོ་ཆེ་རྣམས་ཤིན་ཏུ་འབར་བ་ལ་ལྟོས་ཞེས་བྱ་བ་རྣམས་
[130a.4]ནི་སྔ་མ་བཞིན་ནོ། །དེ་ནས་མཆོད་རྟེན་དེའི་རྩིག་པའི་ལོགས་ལ་རིན་པོ་ཆེ་འབར་བ་མཆོག་གི་ཡི་གེ་རྣམ་པ་སྣ་ཚོགས་པ་རྣམས་ཀྱི་མདོ་མངོན་པར་བྲིས་པ་ཡོད་པ་ལ་དེ་དག་ཐམས་ཅད་ཀྱང་མཆོག་ཏུ་དགེ་ལེགས་སུ་གྱུར་པ། ལྷ་དང་མི་རྣམས་ལ་ཕན་པ་དང་བདེ་བར་གྱུར་པ་ནི་འདི་ལྟ་སྟེ། ཆོས་
[130a.5]བདུན་དང་ཡང་དག་པར་ལྡན་པའི་སྐྱེས་བུ་རྣམས་ནི་ལྷར་སྐྱེ་བར་འགྱུར་རོ། །བདུན་པོ་རྣམས་གང་ཞེ་ན། འདི་ན་རིགས་ཀྱི་བུ་དག་ཐོས་པ་དང་ལྡན་པར་གྱུར་པ་དང་། ཐོས་པའི་དོན་དང་ལྡན་པ་དང་། ཐོས་པའི་ཆོས་རྣམས་ལ་སྤྱོད་པར་བྱེད་པ་དང་། བློ་ཐོས་པས་ལེགས་པར་སྦྱངས་
[130a.6]པ་དང་། ཐོས་པ་ལ་སྐྱབས་སུ་བྱེད་པ་དང་། ཐོས་པ་ལ་སྙིང་པོར་བྱེད་པའི་བློས་གཅིག་ཏུ་སྙིང་པོར་གྱུར་པའི་ཐོས་པ་རྣམས་ཆེད་དུ་འཛིན་པ་དང་། དེ་དག་གིས་དགེ་བའི་བཤེས་གཉེན་ལ་དགའ་བའི་སྐྱེས་བུ་རྣམས་ནི་ཡོན་ཏན་བདུན་དང་ལྡན་པར་འགྱུར་རོ། །འདི་ལྟ་སྟེ། ཇི་སྐད་
[130a.7]སྨྲས་པ་དེ་ལྟར་བྱེད་པ་དང་། ཇི་སྐད་སྨྲས་པ་བརྟན་པོར་འཛིན་པ་དང་། དེ་བརྟན་པོར་འཛིན་པ་དེ་སྙིང་པོར་བྱེད་པ་དང་། སོ་སོར་རྣམ་པར་དཔྱོད་པའི་བློ་གྲོས་དང་། དེ་ཁོ་ན་ཉིད་ལ་མངོན་པར་འཇུག་པ་དང་། བློ་གྲོས་བརྟན་པས་མང་པོ་རྣམས་ཆུད་འཛའ་བར་མི་འགྱུར་བ་དང་། གཞན་
[130b]
[130b.1]རྣམས་ཀྱང་དེ་དང་ངང་ཚུལ་མཚུངས་ན་རྗེས་སུ་སྟེན་པར་བྱེད་པ་ཡིན་ཏེ། གཞན་གྱི་ཆོས་ཀྱིས་མི་འཕྲོགས་ཤིང་དེ་བཞིན་དུ་ཡོན་ཏན་བདུན་དང་ལྡན་པའི་གྲོགས་པོ་རྣམས་ལ་སྟེན་པར་བྱེད་པའོ། །ཇི་ལྟར་ན་ཇི་སྐད་སྨྲས་པ་དེ་བཞིན་བྱེད་པ་ཡིན་ཞེ་ན་འདི་ན་དེ་བཞིན་དུ་དགེ་བའི་བཤེས་གཉེན་དགེ་
[130b.2]བའི་རང་བཞིན་ཅན་དེ་དག་གིས་གང་དང་གང་དག་ཁོ་ན་རིག་པར་གྱུར་པ་རྣམས་འདིར་རྗོད་པར་བྱེད་པ་དང་། ཕན་པ་དང་། དུས་དང་ལྡན་པར་གྱུར་པ་དང་། ཡུལ་དང་རིགས་པ་རྣམས་བརྗོད་པ་དང་། ཤིན་ཏུ་མྱུར་བ་དང་བུལ་བ་མ་ཡིན་པ་དང་། དོན་མང་པོ་རྣམས་ཡི་གེ་ཉུང་ངུ་ན་
[130b.3]གྱིས་དང་། སྙན་པ་དང་གོ་བ་དང་། ཆོས་ཀྱི་སྦྱིན་པ་དང་ལྡན་པ་དང་། རང་དང་གཞན་རྣམས་ལ་ཕན་པའི་དོན་དུ་ཉེ་བར་གནས་པ་རྣམས་དགེ་ལེགས་སུ་རྗོད་པར་བྱེད་པ་རྣམས་ཀྱིས་གཉི་གར་གནས་པ་ལ་ཕན་པར་སྨྲ་བར་བྱེད་དོ། །འདི་ལྟ་སྟེ། ཇི་ལྟར་བརྗོད་པ་དེ་ཁོ་ན་བཞིན་
[130b.4]དུ་སྒྲུབ་པར་བྱེད་པའོ། །གཞན་དག་དེ་དང་ལྷན་ཅིག་ཏུ་སྤྱོད་པ་རྣམས་ལ་ཡང་དེ་དག་རྣམས་སྡོམ་དུ་འཇུག་གོ། །རྟག་པར་རྒྱུན་དུ་ཡང་ལུས་དང་ངག་དང་། ཡིད་རྣམས་ལེགས་པར་སྤྱོད་པར་བྱེད་དོ། །ཕྱི་རོལ་དང་ནང་ཀུན་ནས་ཡོངས་སུ་དག་པའི་གསེར་དང་མཚུངས་པར་གྱུར་
[130b.5]པ་སྟེ། དེ་ལྟར་ན་ཇི་སྐད་སྨྲས་པ་དེ་བཞིན་བྱེད་པ་ཡིན་ནོ། །ཇི་ལྟར་ནི་ཇི་སྐད་སྨྲས་པ་དེ་བརྟན་པོར་འཛིན་པ་ཡིན་ཞེ་ན། འདི་གང་དག་བྱེད་པ་དེ་ཀུན་ནས་མཆོག་ཏུ་རྣམ་པར་དག་པར་བྱེད་དོ། །ཆོས་རྣམ་པ་གསུམ་པོ་དེ་དག་རྣམས་མཆོག་ཏུ་རྣམ་པར་དག་པར་མངོན་པར་མཐོང་ཞིང་
[130b.6]ལྷ་དང་མི་རྣམས་ཀྱི་སྐྱེ་བ་སྐྱེད་པ་པོ་ཐ་མར་མྱ་ངན་ལས་འདས་པའི་མཐར་ཐུག་པ་ཡིན་པ་བདག་ཉིད་རང་གིས་ཀྱང་རྟོགས་པ་དང་། གཞན་རྣམས་ལས་ཀྱང་ཐོས་ནས་རྣམ་པར་སྨིན་པ་བདེ་བ་ལ་བརྟན་པས་མངོན་པར་འཇུག་གོ། །དེ་བརྟན་པོར་འཛིན་པར་བྱེད་དེ། དེ་ལྟར་བརྟན་པོར་འཛིན་
[130b.7]པར་བྱེད་པ་ཡིན་ལ། དེ་ནི་དགེ་བའི་བཤེས་གཉེན་ལ་ཉེ་བར་སྟེན་པར་ཡང་བྱེད་དོ། །ཇི་ལྟར་གང་དག་བརྟན་པོར་བཟུང་བ་དེ་དག་སྙིང་པོར་མངོན་པར་འཇུག་པ་ཡིན་ནོ། འཇུག་པ་ཡང་དགེ་བའི་འབྲས་བུ་རྣམས་གང་གི་ཕྱིར་གཙང་མ་བརྟན་པོར་འཛིན་པ་ཡིན་ནོ། །འཇིག་རྟེན་གཉིས་
[131a]
[131a.1]ལ་ཕན་པར་འགྱུར་བའི་དོན་དུ་ཡང་མངོན་པར་མཐོང་ནས་རྟོག་མི་བཞིན་དུ་བློས་རྣམ་པར་དཔྱོད་པར་བྱེད་དོ། །དེ་ལྟར་དེ་ནི་སྙིང་པོ་རབ་ཏུ་རྣམ་པར་དཔྱོད་པའི་བློ་ཡིན་ནོ། །དགེ་བའི་ལས་ཀྱི་འབྲས་བུའི་སྙིང་པོ་དེ་དག་གཞན་ལས་ཐོས་པའམ། དེ་གལ་ཏེ་ཤེས་ན་རང་ཉིད་
[131a.2]ཀྱིས་ཀྱང་རབ་ཏུ་རྣམ་པར་དཔྱད་ནས་དེ་ཁོ་ན་ཉིད་ལ་མངོན་པར་འཇུག་གོ། །དེ་ལྟ་བུ་ནི་དེ་ཁོ་ན་ཉིད་ལ་མངོན་པར་འཇུག་པ་ལ་སྤྱོད་པ་ཡིན་ནོ། །བློ་གྲོས་བརྟན་པ་རྣམས་ནི་འདིར་མང་དུ་ཐོས་པར་གྱུར་ནས་སྙིང་པོ་མེད་པས་མི་ཁྲིད་དོ། །དེ་ལྟར་ན་བློ་གྲོས་བརྟན་པ་ཡིན་ནོ། །འདི་ན་ཡོན་
[131a.3]ཏན་དེ་དག་དང་མཚུངས་པའི་བདག་ཉིད་ཅན་གཞན་རྣམས་ལ་ཡང་སྟེན་པར་བྱེད་ལ། གཞན་དག་རྣམས་ཀྱི་ཆོས་སུ་གྱུར་པ་ཆོས་ལྟར་འཆོས་པས་ཁྲིད་པར་མི་བྱེད་དོ། །དེ་ལྟར་ཡོན་ཏན་བདུན་དང་ལྡན་པའི་གྲོགས་པོ་སྟེན་པའི་སྐྱེས་བུ་རྣམས་ནི་བདག་ཅག་གི་འཇིག་རྟེན་ལས་ཤི་འཕོས་
[131a.4]ནས་ལྷའི་འཇིག་རྟེན་དག་ཏུ་སྐྱེ་བར་འགྱུར་རོ། །ཆོས་འདི་དག་ནི་དང་པོར་བསྟེན་པ་ཡིན་ནོ། །ཡང་ལྷ་དག་ཆོས་གཞན་བདུན་པོ་གང་དག་གིས་ལྷའི་འཇིག་རྟེན་རྣམས་འཕེལ་བར་བྱེད་པ་ཡིན་ཞེ་ན། འདི་ལྟ་སྟེ། དགེ་བའི་བཤེས་གཉེན་སྟེན་པ་དང་། ཐོས་པ་དང་ལྡན་པར་གྱུར་པ་
[131a.5]དང་། སྒྲུབ་པ་དང་ལྡན་པར་གྱུར་པ་དང་། ལེ་ལོ་མེད་པར་གྱུར་པ་དང་། དྲན་པ་དང་ལྡན་པ་དང་། གཞན་ལ་གདུང་བར་མི་བྱེད་པ་དང་། ཚུལ་འཆོས་པ་མེད་པ་དང་སྟེ། ཇི་ལྟར་བསྟན་པའི་ཆོས་བདུན་པོ་དེ་དག་རྣམས་ཀྱིས་སྐྱེས་བུ་ལུས་ཞིག་པ་ན་བདེ་འགྲོ་མཐོ་རིས་ཀྱི་འཇིག་རྟེན་
[131a.6]ལས་ལྷ་རྣམས་ཀྱི་ནང་དུ་སྐྱེའོ། །འདི་ལྟ་སྟེ། ཤིང་རྟ་ཆེན་པོ་བདུན་དང་ལྡན་པས་ནི་རྒྱལ་པོའམ། རྒྱལ་པོའི་བློན་པོ་ཡང་རུང་སྟེ་བདེ་བས་སྐྱེད་མོས་ཚལ་གྱི་ལྟད་མོ་ལ། གླུ་དང་། རྔ་སྒྲ་དང་། ཕྲེང་བ་དང་བཅས་པས་ཇི་ལྟ་བ་བཞིན་འགྲོ་བར་བྱེད་དོ། །དེ་བཞིན་དུ་ཆོས་བདུན་པོ་དེ་
[131a.7]དག་དང་ཡང་དག་པར་ལྡན་པའི་སྐྱེས་བུ་རྣམས་ནི་ལྷའི་འཇིག་རྟེན་དུ་འགྲོ་བར་འགྱུར་རོ། །རྣམ་པ་དེ་ལྟ་བུར་གྱུར་པའི་ཐོས་པ་དེ་ཡང་གང་ཡིན་ཞེ་ན། འདི་ན་ཐོས་པ་དང་ལྡན་པར་གྱུར་པའི་མི་ནི་གང་སྙིང་པོར་གྱུར་པ་ཉན་པའོ། །དེ་དག་ཐོས་ནས་ཀྱང་རྒོད་བག་དང་ལྡན་པར་མི་འགྱུར་རོ། །
[131b]
[131b.1]ཇི་ལྟ་ཇི་ལྟར་ཐོས་པ་དེ་ལྟ་དེ་ལྟར་ཆེས་རབ་ཏུ་ཆོས་ལ་རྟོན་པས་བག་དང་ལྡན་པར་འགྱུར་རོ། །ཤེས་པ་རྣམས་ཀྱིས་ཆོག་ཤེས་པར་མི་བྱེད་པར་འགྱུར་རོ། །གཞན་དག་རྣམས་ལ་ཡང་ལན་ཅིག་མ་ཡིན་ཞིང་ལན་ཅིག་མ་ཡིན་པར་འདྲིའོ། །རང་ཉིད་ཀྱིས་ཀྱང་གཞན་རྣམས་ལ་
[131b.2]བསྙད་པའི་དོན་དུ་རབ་ཏུ་བརྗོད་དོ། །དེ་ལྟ་བུའི་ཐོས་པ་དང་ལྡན་པའི་སྐྱེས་བུ་རྣམས་ནི་ལུས་ཞིག་ནས་མཐོ་རིས་བདེ་འགྲོ་ལྷའི་འཇིག་རྟེན་དུ་སྐྱེའོ། །གཉིས་པ་ནི་ཆོས་ལ་སྒྲུབ་པ་དང་ལྡན་པ་ཡིན་ཏེ །ཇི་ལྟར་ན་སྒྲུབ་པ་དང་ལྡན་པ་ཡིན་ཞེ་ན། འདིར་ཆོས་རྣམས་ཐོས་ནས་ཆོས་འདུལ་
[131b.3]བ་ལ་དེ་ཁོ་ན་བཞིན་དུ་སྒྲུབ་པར་བྱེད་དོ། །ཐོས་པ་དང་ལྡན་པར་གྱུར་ནས་ཀྱང་ཆོས་འདུལ་བ་ལ་སྒྲུབ་པར་མི་བྱེད་པ་དེ་ནི་ཐོས་པ་རྣམས་ཁུར་འབའ་ཞིག་ཡིན་པ་ཁོ་ནར་ཟད་དོ། །འབྲས་བུ་ལ་སྟེན་པར་བྱེད་པ་མ་ཡིན། ཤེས་རབ་དང་། དགེ་བ་ལ་སྦྱོར་བ་དང་། ཚུལ་ཁྲིམས་དང་། 
[131b.4]ཤེས་རབ་རྣམས་ཡིད་ལ་འབབ་པ་ཡང་མ་ཡིན་ནོ། །དེའི་ཚེ་ནི་འོད་དང་རྣམ་པར་བྲལ་བའི་རི་མོའི་མར་མེའི་བཞིན་དུ་སྙིང་པོ་མེད་པ་ཡིན་ནོ། །གང་ཡང་ཤེས་རབ་དང་། ཚུལ་ཁྲིམས་ལ་སྦྱོར་བར་བྱེད་པ་དེ་ནི་མེའི་མར་མེ་རྣམས་འོད་བྱེད་པ་བཞིན་ནོ། །ཐོས་པ་དེ་དག་རྣམས་ནི་དོན་
[131b.5]ཡོད་པ་ཡིན་ནོ་སྒྲུབ་པའི་ཆོས་རྣམས་ཀྱི་སྙིང་པོ་ཡིན་གྱི་ངག་ནི་སྙིང་པོ་མ་ཡིན་ནོ། །ལུས་དང་ངག་གི་ལས་ཀྱི་མཐའ་རྣམས་ནི་ཞི་བ་དེ་དག་ནི་ལུས་ཞིག་ནས་མཐོ་རིས་བདེ་འགྲོ་ལྷའི་འཇིག་རྟེན་དུ་སྐྱེའོ། །ཆོས་གསུམ་པར་གྱུར་པ་ལེ་ལོ་ཇི་ལྟ་བུ་ཡིན་ཞེ་ན། འདི་ན་སྙོམ་ལས་སུ་གྱུར་པས་སྒྲུབ་
[131b.6]པ་བྱེད་པ་མ་ཡིན་ནོ། །སྒྲུབ་པ་ཞེས་བྱ་བ་ནི་ཇི་སྐད་བཤད་པའི་དོན་རྣམས་བྱེད་པའམ། གཏན་ལ་འབེབས་པའོ། །དེ་ཡང་ཉེ་བར་རྩོམ་པ་དང་སྤྲོ་བར་མི་བྱེད་དེ་སྒྱུ་སྙོམ་དང་། བརྩོན་འགྲུས་དམན་པ་དང་། རྩོམ་པ་ཞན་པར་གྱུར་པའི་སྐྱེས་བུ་རྣམས་ཀྱིས་ནི་འཇིག་རྟེན་པའི་དོན་
[131b.7]ཐམས་ཅད་ལ་ཡང་ནུས་པ་མེད་པར་འགྱུར་རོ། །འཇིག་རྟེན་ལས་འདས་པ་ལ་ཡང་བརྩོན་འགྲུས་དམན་པ་རྣམས་དང་སྤྲོ་བ་མེད་པ་རྣམས་ཀྱིས་ནི་དགོས་པ་ཐམས་ཅད་ལས་ཡོངས་སུ་ཉམས་པར་འགྱུར་རོ། །འཇིག་རྟེན་པ་རྣམས་ཀྱིས་ཀྱང་ཐོ་བཙམས་པའི་གནས་སུ་འགྱུར་རོ། །
[132a]
[132a.1]བདག་ཉིད་རང་ཡང་སྐྱིད་པར་འགྱུར་བ་ཡང་མ་ཡིན་ནོ། །ལེ་ལོས་ཉེ་བར་བཅོམ་པའི་མི་རྣམས་ནི་ལུས་ཞིག་ནས་ཀྱང་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །དེའི་ཕྱིར་ན་ལེ་ལོ་རྣམས་ཐམས་ཅད་ནས་གནས་སྐབས་ཐམས་ཅད་དུ་དུག་དང་། 
[132a.2]མེ་དང་། མཚོན་ཆ་དང་། གཡང་ས་དང་འདྲ་བར་ཡང་ཡོངས་སུ་སྤང་བར་གྱིས་ཤིག །བདག་ཉིད་ཐམས་ཅད་ཀྱིས་གནས་སྐབས་ཐམས་ཅད་དུ་སྙོམ་ལས་ཀྱིས་ཉེ་བར་བཅོམ་པའི་སྐྱེས་བུ་བརྩོན་འགྲུས་དམན་པ་རྣམས་ནི་གཟི་བརྗིད་ཀྱང་ཕྱུགས་རྣམས་དང་མཚུངས་པར་འགྱུར་
[132a.3]རོ། །ཤེས་པ་དང་རྣམ་པར་ཤེས་པ་དང་། ཆོས་དང་། ཆོས་མ་ཡིན་པ་དང་། བགྲོད་པར་བྱ་བ་དང་། བགྲོད་པར་མི་བྱ་བ་རྣམས་ཀྱང་རྣམ་པར་མི་ཤེས་སོ། །དེ་ཅིའི་ཕྱིར་ཞེ་ན། དཔྱད་པར་བྱ་བ་ལེ་ལོའི་སྐྱོན་གྱིས་བསྟན་བཅོས་ལ་བློ་ཟུམ་པར་གྱུར་པའི་སྐྱེས་བུ་ནི་ཆོས་ཐམས་ཅད་
[132a.4]རྣམ་པར་མི་ཤེས་སོ། །དོན་དང་དོན་མ་ཡིན་པ་རྣམས་ལ་ཡང་དེ་ཁོ་ན་བཞིན་ཏེ། དེ་ལྟར་ཡང་མར་མེ་ལྟ་བུའི་ཤེས་རབ་ཀྱིས་ཐམས་ཅད་རྟོགས་པར་འགྱུར་བ་ཡིན་ནོ། །ཤེས་པ་དེ་ཡང་བརྩོན་འགྲུས་དམན་པ་རྣམས་དང་ལེ་ལོ་ཅན་རྣམས་ལ་མེད་པ་ཡིན་ནོ། །དམུས་ལོང་དང་མཚུངས་
[132a.5]པར་གྱུར་པ་དེ་ལུས་ཞིག་པ་ན་ངན་སོང་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བའོ། །དེ་བཞིན་དུ་འཇིག་རྟེན་པའི་དོན་རྣམས་ཐམས་ཅད་ལ་ཡང་སྟེ། དོན་ཐམས་ཅད་ཉམས་པར་བྱེད་པར་འགྱུར་རོ། །དེ་དོན་རྣམས་ཐམས་ཅད་ཉམས་པས་མཆོག་ཏུ་སྡུག་བསྔལ་
[132a.6]བར་འགྱུར་རོ། །གཞན་གྱི་ཁྱིམ་ལ་ཉེ་བར་སྟེན་པར་བྱེད་པ། གཞན་གྱི་ལུས་ཉེ་བར་འདོད་པ། གཞན་གྱི་བདེ་བ་རྣམས་ཉེ་བར་རྟོགས་པ་ལ་ཆེད་ཆེར་བྱེད་པ། མཆོག་ཏུ་གོས་ཧྲུལ་བ། སྐྲ་རྣམས་ཀྱིས་མིག་གཡོགས་པ། ཁ་དང་མིག་དང་སྐམས་པར་གྱུར་པས་བཞི་མདོ་ནས་
[132a.7]བཞི་མདོ་རྣམས་སུ་དང་། སུམ་མདོ་ནས་སུམ་མདོར་དང་། ཁྱིམ་ནས་ཁྱིམ་དུ་སློངས་མོས་འཚོ་བར་གྱུར་པ། ཤིན་ཏུ་རིད་པ། གསོན་པ་ལ་ཡང་སྐྱེ་བོ་རྣམས་ཐམས་ཅད་སྐྱུག་བྲོ་བར་གྱུར་པའོ། །རྒྱུ་འདི་དག་གིས་ན་སྐྱེས་བུ་རྣམས་ཐམས་ཅད་ཀྱིས་ཀྱང་གནས་སྐབས་ཐམས་ཅད་དུ་
[132b]
[132b.1]ཡང་ལེ་ལོ་ཡོངས་སུ་སྤང་བར་བྱའོ། །གཞན་དུ་ནི་བརྩོན་འགྲུས་བརྩམས་པའི་བརྩོན་འགྲུས་དང་ལྡན་པ་སྤོང་བ་དང་ལྡན་པ་རྣམས་ནི་དོན་ཐམས་ཅད་ཕུན་སུམ་ཚོགས་པར་འགྱུར་རོ། །མྱ་ངན་ལས་འདས་པའི་མཐར་ཐུག་པར་ཡང་འགྱུར་ན་གཞན་འཇིག་རྟེན་པའི་རྣམས་དང་། ལུས་
[132b.2]ཞིག་ནས་ཀྱང་མཐོ་རིས་ཀྱི་འཇིག་རྟེན་བདེ་འགྲོ་ལྷར་སྐྱེ་བར་འགྱུར་བ་ལ་ལྟ་སྨོས་ཀྱང་ཅི་དགོས། དེའི་ཕྱིར་ལྷའམ་མི་རྣམས་ཀྱིས་ཀྱང་རུང་སྟེ། གནས་སྐབས་ཐམས་ཅད་དུ་ལེ་ལོ་ཡོངས་སུ་སྤང་བར་བྱའོ། །དེ་ནས་དེའི་ཚེ་བཅོམ་ལྡན་འདས་ཐམས་ཅད་སྐྱོབ་དེས་ཚིགས་སུ་བཅད་པ་གསུངས་
[132b.3]པ། ཇི་ལྟར། བློ་ནི་ལེ་ལོའི་རང་བཞིན་དང་། །དྲེགས་པ་དང་ནི་རྩུབ་པ་དང་། །ཤེས་རབ་ཡོངས་སུ་སྤངས་ཕྱིར་ཡང་། །ལོག་པར་ལྟུང་བའི་ས་མི་མཐོང་། །དམ་པ་རྣམས་དང་འདིར་འགྲོགས་ཤིང་། །དམ་པ་མིན་པ་སྤང་བར་བྱ། །ཆུད་གསོན་རྒྱུར་ནི་རབ་ཏུ་བཤད། །ལོག་པར་
[132b.4]ལྟ་བ་ཉིད་ཀྱང་སྟེ། །ཡུལ་དུས་ལེགས་པར་རྩོམ་མིན་ཞིང་། །བརྗོད་དང་མ་བརྗོད་རྣམ་མི་ཤེས། །ཕྱིར་ཞིང་དོན་མེད་འགྱུར་དེ་དག །ངལ་སོ་བ་ཡང་བུད་མེད་རྣམས། །གང་དང་དེ་ཡིས་འཐུན་འཛིན་པའི། །ཟས་རྣམས་དེ་དང་དེ་ལའོ། །དེ་དག་ཡང་མོར་བྱེད་པ་དང་། །བདག་ཉིད་ཞོར་
[132b.5]འཕྱང་དང་དེ་བཞིན། །བརྟན་པ་འཇིག་དང་དྲན་པ་ཉམས། །ས་བདག་དང་ཡང་འགལ་བར་བྱེད། །དེ་དག་དུས་མིན་འཆི་བ་དང་། །དེ་བཞིན་དུ་ནི་ཁྲོ་བའི་ཡིད། །ལས་འབྲས་དེ་ཁོ་ན་མི་ཤེས། །ཆོས་དང་ཆོས་མིན་ཕྱི་རོལ་བྱས། །ལེགས་པའི་སྐྱེས་བུ་རྣམས་ཀྱིས་སྤངས། །ཀུན་
[132b.6]ཏུ་འགྲོ་བས་འགྲོས་ཀྱིས་ངལ། །ལེ་ལོའི་བློ་ནི་གཉིད་དང་ཡང་། །དེ་བཞིན་རོ་རྣམས་ལ་ཡང་བརྐམ། །རྣམ་པར་སྤངས་པས་གང་ལ་ཡང་། །སྐྱེ་གནས་ལ་ནི་རབ་སྡང་བརྗོད། །འདོད་ཆེན་དང་ནི་མངོན་ང་རྒྱལ། །རྐོ་ཏྲོག་ཅན་དང་ཆོས་སྤངས་པོ། །འདོད་པ་ལ་ནི་ལེགས་སྟེན་ཉིད། །ལུས་
[132b.7]ལ་ཡོངས་སུ་གདུང་བྱེད་ཡིན། །སྐྱོན་ནི་གསུམ་པོ་འདི་རྣམས་ཀྱི། །རྩ་བ་ལེ་ལོ་ཡིན་པར་བརྗོད། །མི་རྣམས་སྐྱོན་ནི་རྗེས་འབྲེལ་བཅས། །བརྩོན་འགྲུས་བརྩམས་པས་འཇོམས་པ་ཡིན། །བརྩོན་འགྲུས་བརྩམས་པ་ཅི་ནས་ཀྱང་། །འབྲས་བུ་ཐམས་ཅད་ཉེར་ལོངས་སྤྱོད། །རིགས་
[133a]
[133a.1]པ་དེ་ཉིད་བརྩམས་པ་ནི། །ཆོས་བཞིན་དུ་ནི་འབྲས་བུ་མཐོང་། །ལས་རྣམས་གསུམ་པོ་འདི་ལ་ནི། །འབྲས་བུ་རྣམ་པ་གསུམ་དུ་འདོད། །ཕུང་པོ་གསུམ་དང་ངེས་དེ་ཡང་། །གསུམ་རྩས་སྲིད་གསུམ་རྗེས་སུ་འགྲོ། །དེ་ལྟར་བཅོམ་ལྡན་འདས་ཐམས་ཅད་
[133a.2]སྐྱོབ་དེའི་མཆོད་རྟེན་དེ་ལ་ལེ་ལོ་ལ་རྣམ་པར་སྨོད་པའི་ཚིགས་སུ་བཅད་པ་རྣམས་མངོན་པར་བྲིས་པའི་རྣམ་པ་དེ་སྲིད་པ་ཉིད་ལེགས་པར་མངོན་པར་མཐོང་བས་ངེས་པར་གཅིག་ཏུ་ལེ་ལོ་སྤང་བར་བྱའོ། །གང་གི་ཕྱིར་ཇི་སྐད་དུ་བཤད་པའི་ལེ་ལོ་གཅིག་པུ་ཞིག་ལས་ཀྱང་ཡན་ལག་དེ་རྣམས་
[133a.3]ཙམ་ཞིག་ཡིན་ནོ། །ལེ་ལོ་མེད་པ་བརྩོན་འགྲུས་བརྩམས་པར་གྱུར་པའི་ལྷའམ་མི་རྣམས་ཡང་རུང་སྟེ། དོན་རྣམས་ཐམས་ཅད་མེད་པར་མི་འགྱུར་རོ། །ཐམས་ཅད་ལས་དུས་ཐམས་ཅད་ཀྱི་ཚེ་ཐམས་ཅད་དུ་ཡོངས་སུ་ཉམས་པར་མི་འགྱུར་རོ། །ལེ་ལོ་མེད་པར་གྱུར་པའི་སེམས་ཅན་
[133a.4]རྣམས་ནི་མྱ་ངན་ལས་འདས་པའི་མཐར་འགྲོ་བ་དེ་ཁོ་ནའོ། །དེ་ལ་གཅེས་པར་གྱུར་པའི་ཆོས་བཞི་ནི་བསྟན་ནོ། །ཆོས་གཞན་གང་དག་མི་རྣམས་ལ་གཅེས་པར་གྱུར་པ་ཡིན་ཞེ་ན། འདི་ལྟ་སྟེ་དྲན་པའོ། །དེ་ལྟར་ཡང་ཆོས་ཐམས་ཅད་ཀྱི་བར་ཆད་བྱེད་པ་ལེ་ལོ་ཡིན་པ་དེ་བཞིན་དུ་ཆོས་
[133a.5]ཐམས་ཅད་ཀྱང་སྟེ། མྱ་ངན་ལས་འདས་པའི་རྣམ་པར་སྨིན་པ་ཅན་ཡང་དྲན་པ་གཅིག་ཏུ་བསྒོམས་ཤིང་ལེགས་པར་བསྒོམས་པའི་རྩ་བ་ལས་བསྒོམ་པར་བྱ་བའི་དོན་འཐོབ་པར་འགྱུར་རོ། །ཁྱིམ་པའམ་རབ་ཏུ་བྱུང་བ་ཡང་རུང་སྟེ། དྲན་པ་དང་ལྡན་པ་རྣམས་ནི་བག་མེད་
[133a.6]པར་མི་འགྱུར་རོ། །བག་དང་ལྡན་པ་ཡང་དོན་བརྩམས་པ་རྣམས་ཆུད་མི་ཟའོ། །དེ་ཡང་ནས་ཡང་དུ་ཡང་དོན་གཞན་རྣམས་རྩོམ་པར་བྱེད་དོ། །རིགས་པ་དང་རབ་ཏུ་བརྩོན་པ་དང་མངོན་པར་འདོད་པས་ཀྱང་དེ་རྟག་ཏུ་དྲན་པ་དང་ཤེས་བཞིན་དང་ལྡན་པས་ཤེས་བཞིན་གྱིས་
[133a.7]གནས་པར་འགྱུར་རོ། །དབང་པོ་ལྔ་པོ་རྣམས་ཡང་སྤྱོད་ཡུལ་ལྔ་ལས་སྲུང་ལ་འཕོ་བ་དང་གཏོང་བ་ཡང་མ་ཡིན་ཏེ། རྟག་ཏུ་ཡང་རྐྱེན་རྣམས་ལས་མིག་གིས་གཟུགས་མཐོང་བ་ན་དེའི་ཚེ་འདུན་པའི་འདོད་ཆགས་ཀྱིས་དགའ་བར་མི་བྱེད་དོ། །རང་བཞིན་རྣམས་མཐོང་བར་འགྱུར་
[133b]
[133b.1]རོ། །རྐྱེན་གྱི་རྩ་བ་ཅན་དུ་མཐོང་བར་འགྱུར་རོ། །རྒྱུ་ལས་ཀུན་འབྱུང་བའི་གཟུགས་རྣམས་མཐོང་བ་ན་རྙོག་པ་ཅན་དུ་མི་བྱེད་དོ། །དེ་ལས་སྐྱེས་པའི་ཡིད་ལ་བྱེད་པས་ཁྲིད་པར་མི་འགྱུར་རོ། །དགའ་བའི་འདོད་ཆགས་དྲན་པ་ཉམས་པས་ཀུན་ནས་བཅིངས་ནས་སྐྱེས་བུའམ། 
[133b.2]རབ་ཏུ་བྱུང་བ་རྣམས་སམ། ལྷའམ། ལྷ་གཞན་དག་གང་ཡང་རུང་བ་རྣམས་ཀྱང་རུང་སྟེ། ཉོན་མོངས་པ་བདུད་ཀྱི་སྤྱོད་ཡུལ་རྣམས་ལ་དགའ་བར་མི་འགྱུར་རོ། །དེས་སྐྱེས་པའི་འཇིགས་པ་རྣམས་ཀྱང་ཀུན་ནས་ཤེས་སོ། །སྐྱོན་ལས་སྐྱེ་བར་འགྱུར་བར་གྱུར་པ་རྣམས་ཀྱང་ཤེས་
[133b.3]སོ། །འགགས་པ་རྣམས་ཀྱང་དྲན་པས་ཡོངས་སུ་ཤེས་ཏེ། ལེགས་པར་དྲན་ནས་ཇི་ལྟར་ཆེ་གེ་མོ་ཞིག་གི་ཡུལ་ན་དམིགས་པ་འདི་དག་གིས་དང་། རྒྱུ་འདིས་དང་། རྐྱེན་འདིས་དང་། རྣམ་པ་དེ་འདྲ་བའི་ཡུལ་ལས་ཀུན་ཏུ་བྱུང་བའི་མིག་གི་རྣམ་པར་ཤེས་པ་དང་ལྷན་ཅིག་ཏུ་
[133b.4]འགྲོགས་པའི་ཡུལ་གྱི་རླན་གྱིས་ཀུན་ཏུ་བསྐྱེད་པར་གྱུར་པའི་དུས་དེའི་ཡིད་ལ་བྱེད་པའི་ཉོན་མོངས་པ་ངེས་པར་འཇོམས་པ་པོ་རང་གི་ངང་གིས་ནུས་པ་དང་ལྡན་པས་ཉོན་མོངས་པ་ངེས་པར་འཇོམས་པས་རབ་ཏུ་འཇོམས་པར་གྱུར་པ། རྒྱུ་དང་རྐྱེན་རྣམས་ལས་ཀུན་ཏུ་འབྱུང་བ་ཡུལ་
[133b.5]དེས་ཤིན་ཏུ་ཡང་ཆགས་པ་སྐྱེད་པར་བྱེད་པས་དེས་ཞེན་པ་དྲན་པར་གྱུར་ན་དྲན་པ་ཉེ་བར་གནས་པའི་ཕྱིར་ན་སླར་ཡང་རབ་ཏུ་འཇོམས་པར་བྱེད་དོ། །དེ་གཟུགས་དམིགས་པས་ཟིལ་གྱིས་མནན་ན་དྲན་པས་འཇིགས་པ་དང་བཅས་པས་རྣམ་པ་དུ་མར་རབ་ཏུ་སྤོང་བར་བྱེད་དོ། །དལ་བུས་
[133b.6]དལ་བུས་ལས་བྱེད་པ་སྤྱང་པོར་གྱུར་པའི་ལྕགས་མགར་མེར་བཅུག་ནས་དྲོས་པར་གྱུར་པའི་ལྕགས་ཀྱི་སྣོད་རྡུང་བ་དེ་བཞིན་དུ་ལུས་དབེན་པ་ལ་སྤྲོ་བ་རྣམས་ཡང་དལ་བུས་དལ་བུས་དྲི་མ་རྣམས་སྦྱོང་བར་བྱེད་དོ། །ཞིབ་མོར་བྱེད་ཅིང་དྲི་མ་མེད་པར་བྱེད་དོ། །དེ་བཞིན་དུ་འདི་
[133b.7]ན་མཛེས་པར་གྱུར་པ་རྣམས་ཀྱིས་དྲན་པས་སེམས་ཀྱི་རྒྱུད་དལ་བུས་དལ་བུས་དྲི་མ་རྣམས་མེད་དོ། །ཇི་ལྟར་མཛེས་པའི་རྫ་མཁན་བརྩོན་འགྲུས་བརྩམས་པར་གྱུར་པ་རྒྱུ་རྐྱེན་དང་གོམས་པ་རྣམས་ཀྱིས་འཇིམ་པའི་གོང་བུ་བུམ་པར་སྒྱུར་བར་བྱེད་དེ། གཟུགས་བཟང་
[134a]
[134a.1]པོ་རྩོམ་པའི་དྲན་པས་བརྩམས་པའི་ཕྱིར་རོ། །དེ་བཞིན་དུ་དྲན་པ་དང་ལྡན་པའི་སྐྱེས་བུས་འདིར་ཡང་འཇིམ་པའི་གོང་བུ་ལྟ་བུར་གྱུར་པའི་དམིགས་པ་དང་། རྒྱུ་རྐྱེན་གཉིས་དང་ཡིད་ཀྱི་དྲན་པ་མཛེས་པ་བསྟེན་པ་ངེས་པར་རྫོགས་པ་ལས་གང་ཡོངས་
[134a.2]སུ་རྫོགས་ན་དྲན་པ་བརྩམས་པས་ཚུལ་བཞིན་ཡིད་ལ་བྱེད་པ་བུམ་པ་བཞིན་དུ་སྐྱེད་དོ། །ལྷ་དག་ཇི་ལྟར་བདག་ཅག་རྣམས་ཀྱི་གོས་རྣམས་གསར་པ་གྱོན་པར་གྱུར་པའི་དུས་དེ་ཉིད་ནས་བཟུང་ནས་དེ་དག་རྣམས་རིམ་གྱིས་ཟད་པར་འགྱུར་རོ། །ཡང་གང་གི་ཚེ་ཤེས་པར་གྱུར་པ་དེའི་ཚེ་ནས་
[134a.3]སྐད་ཅིག་པ་རྣམས་ཤེས་པར་འགྱུར་རོ། །དེ་ཁོ་ན་བཞིན་དུ་གང་ཁོ་ནའི་ཚེ་ནས་མཛེས་པའི་དྲན་པ་ཉེ་བར་འཇོག་པར་གྱུར་པ་དེའི་དུས་དེ་ནས་བཟུང་ནས་སྐྱོན་ཐམས་ཅད་ཟད་པར་འགྱུར་རོ། །དེ་ཉིད་མངོན་པར་རྟོགས་པར་འགྱུར་བ་ཡང་གང་གི་ཚེ་འཕགས་པའི་རྒྱས་བཏབ་པར་གྱུར་
[134a.4]པའི་སེམས་ཀྱི་རྒྱུད་ལ་སྐྱོན་རྣམས་ཟད་པ་མཚོན་པར་འགྱུར་ཞིང་དེའི་ཚེ་ན་ཡོངས་སུ་ཤེས་སོ། །དེའི་ཕྱིར་ན་སྐྱེས་བུ་དམ་པ་རྣམས་དགེ་བ་འདོད་པས་རྟག་པ་ཉིད་དུ་མིག་དང་ཕྲད་པའི་གཟུགས་དམིགས་པར་གྱུར་པ་ན་ཡང་དག་པ་ཇི་ལྟ་བའི་དྲན་པའི་ཐག་པས་ཡོངས་སུ་བཅིངས་ན་སེམས་
[134a.5]ཡོངས་སུ་འཁྱམ་པར་མི་འགྱུར་རོ། །རྟ་རྒོད་བཞིན་དུ་བསྲིངས་ནས་འཛིན་པར་བྱེད་དེ་འདས་པ་དྲན་པ་དང་ལྡན་པའི་སྐྱེས་བུ་རྣམས་ནི་དགའ་བའི་འདོད་ཆགས་མི་བཟད་པ་རྣམས་དམིགས་པ་སྤངས་ནས་གནས་སོ། །དྲན་པས་དེ་བཞིན་དུ་ད་ལྟར་གྱི་ཡུལ་རྣམས་ལ་མིག་རྒྱུ་བར་བྱེད་པ་ན་སྒྲུབ་
[134a.6]པས་ཟློག་པར་བྱེད་དོ། །དྲན་པ་དང་དྲན་པ་མ་ཡིན་པ་དག་ལ་རྗེས་སུ་སྒྲུབ་པས་ཇི་ལྟར་ལེགས་པར་རྟོགས་པར་བྱ་ཞེ་ན། འདི་ལྟ་སྟེ། སྐྱེས་པར་གྱུར་པའི་དགའ་བའི་འདོད་ཆགས་ལ་ཚུལ་བཞིན་མ་ཡིན་པའི་རླུང་གིས་ཀུན་ནས་ཁྱེར་བ་ན་དྲན་པས་ཀུན་ཏུ་འཛིན་པར་བྱེད་དོ། །འདིར་གང་
[134a.7]གི་ཚེ་སྡུག་བསྔལ་དང་། ཀུན་འབྱུང་བ་དང་། འགོག་པ་དང་། ལམ་གང་ཡིན་པའི་འཕགས་པའི་བདེན་པ་བཞི་པོ་རྣམས་ཀྱིས་གཟུགས་དེ་ཉིད་ལ་ཡང་དག་པ་ཇི་ལྟ་བ་བཞིན་དུ་རྣམ་པ་དུ་མ་དང་དབྱིབས་དུ་མར་རྣམ་པར་དཔྱོད་པར་བྱེད་པ་དེའི་ཚེ་འདུན་པའི་འདོད་ཆགས་འདི་ཐམས་ཅད་དུའམ། 
[134b]
[134b.1]གནས་སྐབས་ཐམས་ཅད་དུ་ཡང་རབ་ཏུ་ཉམས་པར་འགྱུར་རོ། །གལ་ཏེ་ཤེད་ན་ཡང་ཆུང་ངུར་འགྱུར་རོ། །འདི་ནི་དེའི་དགེ་བའི་ཆོས་ཀྱི་གཟི་བརྗིད་ཡིན་ཏེ་འདི་ལྟ་སྟེ། དྲན་པས་རྗེས་སུ་སྦྲེལ་བའི་རྩ་བ་ཡིན་ནོ། །དགེ་བའི་ཆོས་རྣམས་ཐམས་ཅད་ནི་དེའི་གཞིས་རབ་ཏུ་འཇུག་གོ། །དེ་ལྟ་བུ་ནི་ད་
[134b.2]ལྟར་བྱུང་བའི་དྲན་པ་ཡིན་ནོ། །ཇི་ལྟར་ན་མ་འོངས་པའི་ཡུལ་ཉམས་སུ་མ་མྱོང་བ་རྒྱུ་མཚན་གྱི་དབང་དུ་བྱས་པས་ཡུལ་ཉེ་བར་དམིགས་པའི་དྲན་པ་ཡིན་ཞེ་ན། དྲན་པས་མ་འོངས་པ་རྣམས་ལ་ཡང་ལེགས་པར་དྲན་ཏེ། འབྲས་བུའི་རྒྱུ་མཚན་དམིགས་པས་མ་འོངས་པ་རྣམས་ཡང་དྲན་ཞིང་ཀུན་
[134b.3]ཏུ་དྲན་ནོ། །འདི་ལྟ་སྟེ། ལུས་དང་། ངག་དང་། ཡིད་ལེགས་པར་སྤྱད་པ་སྤྱོད་པའི་སྐྱེས་བུ་རྣམས་མངོན་པར་མཐོང་བར་གྱུར་ནས་ལྷ་དང་ལྷ་ཙམ་དུ་འབྱུང་བར་འགྱུར་རོ་ཞེས་འདི་དག་དྲན་ནོ། །དེ་ལྟར་དམ་པར་བྱས་པའི་ལས་རྣམས་མངོན་པར་མཐོང་ནས་ལེགས་པར་དྲན་ནོ། །ཉེས་པར་
[134b.4]སྤྱད་པའི་ལས་ཀྱི་མཐའ་སྤྱད་པ་རྣམས་ལས་དམྱལ་བ་རྣམས་འབྱུང་བ་ཡང་ཀུན་ཏུ་དྲན་ནོ། །དེ་ལ་དྲན་པ་ཞེས་བྱ་བའི་ཆོས་ལྔ་པ་འདི་དེ་ལྟར་ལྷ་དང་མི་རྣམས་ལ་གཅེས་པར་གྱུར་པ་ཡིན་ནོ། །གཞན་ཡང་ཆོས་དྲུག་པ་ལྷ་དང་མི་རྣམས་ལ་གཅེས་པར་བྱ་བ་ཡོད་དེ། གང་ཞེ་ན་འདི་ལྟ་སྟེ། 
[134b.5]གཞན་ལ་གདུང་བར་མི་བྱེད་པའོ། །འདི་ན་ལ་ལ་ཉེ་བར་གདུང་བར་མི་བྱེད་པར་གྱུར་པ་བློ་ཤིན་ཏུ་རབ་ཏུ་དང་བ། གང་ཟག་རྣམས་ལ་རབ་ཏུ་དཔྱོད་པར་ཡང་མི་བྱེད་ལ་ཚངས་པར་སྤྱོད་པ་རྣམས་ལ་རབ་ཏུ་དཔྱོད་པར་ཡང་མི་བྱེད་པ་དང་། སེམས་འདུལ་བར་མི་བྱེད་པ་མ་ཡིན་པ་གནས་
[134b.6]མལ་དང་། ནད་ཀྱི་རྐྱེན་སྨན་དང་། ཡོ་བྱད་རབ་ཏུ་མང་པོ་མངོན་པར་མཐོང་བ་ན་གཞན་ལ་སྨོད་པར་མི་བྱེད། བདག་ལ་སྟོད་པར་མི་བྱེད་དོ། །རང་གི་དབང་དུ་བྱས་པའི་ཚུལ་ཁྲིམས་བསྔགས་པར་མི་བྱེད་ཅིང་། གཞན་གྱི་ཚུལ་ཁྲིམས་ཀྱང་དགེ་བ་མ་ཡིན་པར་ཐོས་ནས་སྦྱིན་པ་པོ་དང་སྦྱིན་
[134b.7]བདག་རྣམས་ལ་སོ་སོར་གོ་བར་མི་བྱེད། གྲོགས་པོ་དང་གྲོགས་པོ་མ་ཡིན་པ་རྣམས་དང་བྲལ་བས་མཚུངས་པའི་བློར་གྱུར་པ། དེའི་ཡིད་དཀོན་མཆོག་གསུམ་ལ་སོང་བར་གྱུར་པའི་དོན་གྱིས་ཚུལ་ཁྲིམས་འཆལ་བར་མི་བྱེད། ཚུལ་ཁྲིམས་དང་བཅས་པ་ལ་སྐུར་པར་མི་བྱེད་དོ། །ཞབས་འབྲིང་བར་
[135a]
[135a.1]ཀུན་ཏུ་སྟོན་པ་མ་ཡིན་གྱི་སྙིང་རྗེས་སེམས་འཇུག་པར་འགྱུར་རོ། །འདྲི་བར་བྱེད་པའི་རང་བཞིན་ཅན་མ་ཡིན་ལ་དགོན་པ་དང་རི་ཁྲོད་དང་ཕུག་རྣམས་སུ་མངོན་པར་དགའ་བར་འགྱུར་རོ། །ཀུན་ནས་འདྲེ་བས་ཉེ་བར་འགྲོ་བར་ནི་ཚངས་པ་མཚུངས་པར་སྤྱོད་པ་དག་དང་ལྷན་ཅིག་
[135a.2]ཏུའོ། །ཤིན་ཏུ་ངོ་མཚར་སྐྱེ་བའི་ཡོན་ཏན་དེ་ལྟ་བུ་རྣམས་དང་ལྡན་པའི་སྐྱེས་བུ་ནི་གཞན་ལ་ཉེ་བར་གདུང་བར་བྱེད་པ་མ་ཡིན་ནོ། །དེའི་ཕྱིར་ན་གཞན་རྣམས་ལ་ཉེ་བར་གདུང་བར་མི་བྱེད་པ་ནི་ལྷ་དང་མི་རྣམས་ལ་གཅེས་པར་གྱུར་པ་ཡིན་ནོ། །གཞན་ཡང་གཅེས་པར་གྱུར་པའི་ཆོས་བདུན་པ་ལྷ་དང་
[135a.3]མི་རྣམས་ཀྱི་བར་དུ་གཅོད་པར་བྱེད་པ་ནི་འདི་ལྟ་སྟེ། ཚུལ་འཆོས་པས་རབ་ཏུ་འཆབ་པར་བྱེད་པའི་ཕྱིར་ཏེ། དགེ་བར་གྱུར་པ་སྡིག་པ་རྣམས་བཅོམ་པ་ཡིད་ཤིན་ཏུ་རྣམ་པར་དག་པ། ལྷུང་བཟེད་དང་ཆོས་གོས་ཀྱིས་ཆོག་ཤེས་པ། བསླངས་ནས་ཟ་བ། རི་ཁྲོད་དང་རི་ཕུག་དག་ཏུ་
[135a.4]སྟེན་པ། ཆོག་ཤེས་པ། དབེན་པར་གནས་པར་དགའ་བ། བསྟོད་པ་དང་། སྨད་པས་མཐོ་བ་དང་དམའ་བའི་བློ་མེད་པ། དོན་དང་དོན་མ་ཡིན་པ་རྣམས་ལ་ལྟོས་པ་མེད་པར་ལྗོངས་རྒྱུ་བར་བྱེད་པས་ལེགས་པར་རྒྱུའོ། །མི་རྣམས་ཀྱང་སྲིན་བུའི་གནས་ཡིན་པའི་ཕྱིར་དང་། ལྟེང་
[135a.5]ཀའི་ཆུར་གྱུར་པའི་ཆུ་ཙམ་ལ་ཡང་འཇིགས་པས་ཉེ་བར་མི་འགྲོ་སྟེ་སྲིན་བུ་གསོད་པའི་སྐྱོན་གྱི་འཇིགས་པས་འཇིགས་པའི་ཕྱིར་རོ། །རི་ལུ་དང་རི་ལུའི་ཕྲེང་བ་དང་གློག་འཁྱུག་པ་ལ་ལྟ་བར་མི་བྱེད་དོ། །ས་གཡོ་བ་དང་ཟླ་བ་གཟས་འཛིན་པ་ཡང་སྟོན་པར་མི་བྱེད་དོ། །རྙེད་པ་དང་
[135a.6]བཀུར་སྟིའི་དོན་དུ་གཅིག་པུ་ཞིག་ཁྱིམ་ནས་ཁྱིམ་དུ་ཉེ་བར་འཚོ་བར་བྱེད་པ་ཡང་མ་ཡིན་ནོ། །མགོ་བོ་གཅོགས་པས་ས་གཞི་གཡོ་བའི་རང་བཞིན་མ་ཡིན་ནོ། །ཤིན་ཏུ་དམན་པ་དང་ཆེ་བར་སྨྲ་བ་མ་ཡིན་ནོ། །བཀྲ་བར་བྱས་པའི་མཆིལ་ལྷམ་དང་ཤིང་ལེབ་ཀྱི་སྟན་བཟང་པོ་དང་སྔས་ནང་
[135a.7]ཚངས་ཅན་ཟླུམ་པོ་འཛིན་པ་མ་ཡིན་ནོ། །ཚུལ་ཁྲིམས་དང་ཡོན་ཏན་མཚུངས་པའི་གོང་མ་དག་རྙེད་ཀྱང་ཉེ་བར་སྟེན་པ་མ་ཡིན་ནོ། །གཞན་གྱི་རྗེས་སུ་འཚོ་བ་ནི་མ་ཡིན་གྱི་དེ་བཞིན་དུ་གྲོང་དང་། གྲོང་ཁྱེར་དང་། ཚོང་དུས་དག་ཏུ་སོང་ནས་རྙེད་པ་དང་བཀུར་སྟིའི་རྒྱུས་བདག་གི་ཚུལ་ཁྲིམས་དང་
[135b]
[135b.1]ཡོན་ཏན་སྙིང་པོར་བྱས་ཏེ་བརྗོད་པར་ནི་མི་བྱེད་དོ། །བློ་རྣམ་པ་སྣ་ཚོགས་པར་གཡེང་བར་བྱེད་པ་ཡང་མ་ཡིན་ནོ། །བརྐམ་ཞིང་ཆགས་པ་ཡང་མ་ཡིན་ནོ། །གྲོང་དང་ཐག་ཉེ་བར་གནས་པར་བྱེད་པས་དགའ་བར་འགྱུར་བ་མ་ཡིན་ནོ། །སྔོན་གྱི་གཉེན་བཤེས་དང་མཛའ་བོ་རྣམས་དང་འཚོག་ཅིང་
[135b.2]བལྟ་བའི་དོན་དང་། དེའི་ཁྱིམ་དུ་འཇུག་པ་བློ་ལ་མང་དུ་རྒྱུ་བར་མི་འགྱུར་རོ། །ཡོད་པ་མ་ཡིན་པའི་ཡོན་ཏན་རྣམས་རྗོད་པར་མི་བྱེད་ལ་ཡོད་པའི་ཡོན་ཏན་རྣམས་ཡང་རྗོད་པར་མི་བྱེད་དོ། །ཡོད་པའི་ཡོན་ཏན་རྣམས་སྤོང་བར་ཡང་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་ཡོན་ཏན་དང་སྐྱོན་
[135b.3]རྣམས་སྟོན་པར་གྱུར་ནས་རྒྱབ་ཀྱི་ཤ་སྦྱིན་པར་བྱེད་པ་ཡང་མ་ཡིན་ནོ། །མཐོང་བ་དུག་ཅན་བཞིན་དུ་རྣམ་པ་དུ་མར་ཡང་བུད་མེད་ཀྱི་འགྲོ་བ་རྣམས་ཡོངས་སུ་སྤོང་བར་བྱེད་དོ། །དེ་དང་ལྷན་ཅིག་ཏུ་སྨྲ་གླེང་བྱེད་པས་གནས་པའི་རང་བཞིན་ཅན་ཡང་མ་ཡིན་ནོ། །ལྗོན་ཤིང་དང་། ནགས་དང་། 
[135b.4]མེ་ཏོག་ཀུན་ཏུ་རྒྱས་པ་རྣམས་སུ་རྒྱུ་བའི་རང་བཞིན་ཅན་མ་ཡིན་ནོ། །བདག་དགའ་བར་འགྱུར་བའི་ཡིད་དོན་དུ་གཉེར་བས་ཉེ་བར་བགྲོད་པ་མ་ཡིན་ནོ། །དགའ་བར་འགྱུར་བའི་བྱའི་སྒྲ་ཀུན་ཏུ་སྒྲོགས་པ་རྣམས་ལ་ཉན་པའི་འདོད་ཆགས་ཀྱི་སྐྱོན་གྱི་འཇིགས་པས་གང་གི་ཕྱིར་དེའི་སྙིང་
[135b.5]གིས་སེམས་པ་དང་རྣ་བ་དང་ཡིད་གཏོད་པར་བྱེད་པ་མ་ཡིན། སྒྲ་དེ་དག་རྣམས་གང་ཡིན་པའི་སྐྱོན་གྱིས་འཇིགས་པས་བྱ་རྣམས་ཀྱི་སྒྲ་དང་གཞན་གྱི་སྒྲ་རྣམས་ཀྱང་ཉན་པར་མི་བྱེད། ཆུ་ཀླུང་གི་སྒྲས་གང་བའི་ཡུལ་ཕྱོགས་སུ་སྒོམ་པར་མི་བྱེད། སྒྲའི་སྐྱོན་གྱིས་ཡིད་འཕྲོགས་པར་
[135b.6]མི་འགྱུར་རོ། །དྲི་དང་ལྡན་པའི་མེ་ཏོག་མང་བ་དང་། འཁྲི་ཤིང་རྣམས་དང་། ལྗོན་ཤིང་རྣམས་ཤིན་ཏུ་ཕལ་ཆེ་བ་དང་། ཉེ་བར་བསམ་གཏན་བྱེད་པ་དང་། ཉེ་བར་འགྲོ་བ་དང་། ཉེ་བར་འགྲོ་བ་ཡང་མ་ཡིན་ཏེ། ཡིད་དུ་འོང་ཞིང་ཡིད་དུ་འོང་བར་གྱུར་པའི་དྲི་རྣམས་ལ་ཡང་སྣ་ཕྱོགས་
[135b.7]པར་འགྱུར་བའི་སྐྱོན་གྱིས་ཡིད་ཁྱེར་བའི་ཕྱིར་རོ། །སྒྲོ་རྣམས་རྣམ་པར་བཀྲ་བར་གྱུར་པས་དགའ་བའི་ཁ་དོག་སྣ་ཚོགས་པའི་བྱ་རྣམས་འདོད་ཆགས་ལ་ཆེད་ཆེར་བྱེད་པར་གྱུར་པའི་ངང་ངུར་དང་། ཤང་ཤང་ཏེའུ་དང་། རྨ་བྱ་རྣམས་ཀྱང་ལྟ་བར་བྱེད་པས་རྣམ་པར་རྒྱུ་བ་མ་ཡིན་ནོ། །
[136a]
[136a.1]གང་གི་ཕྱིར་ཡིད་འཕྲོག་པར་བྱེད་པ་དུད་འགྲོའི་སྐྱེ་གནས་པ་རྣམས་སམ། བུད་མེད་དག་གམ། ཤིང་ཏོག་ནཱ་ཌི་ཀེ་ར་དང་། པ་ན་ས་དང་། ཆུ་ཤིང་གི་འབྲས་བུ་དང་། ཨ་མྲ་དང་། དཔལ་འབྲས་དང་། ཀ་པིད་ཐ་དང་། པ་རུ་ཥ་དང་། ཁ་རྫུ་རའི་ནགས་རྣམས་སུ་ཡང་
[136a.2]བསམ་གཏན་མི་བྱེད་དེ། ཡིད་རོས་འཕྲོག་པ་ཡིན་པའི་ཕྱིར་རོ། །དེ་བཞིན་དུ་དབང་པོའི་དོན་རྣམས་ལ་མཐོང་བ་དང་བྲལ་བར་གྱུར་པའི་ཞི་བའི་ཉེ་བའི་ནགས་རྣམས་ལ་བརྐམ་ཆགས་མེད་པས་མ་འདྲེས་པའི་བདེ་བར་རྒྱུ་བའི་དགའ་ཚལ་ལ་གཅིག་ཏུ་ཕྱོགས་པའི་ཡིད་ཀྱིས་བསམ་གཏན་དུ་
[136a.3]བྱེད་དེ། དེས་རྟག་ཏུ་བརྩོན་འགྲུས་བརྩམས་པ་ཕྱིར་རྒོལ་བ་ལྟ་བུར་གྱུར་པ་དང་། ལྷན་ཅིག་ཏུ་གཡུལ་འགྱེད་དོ། །སྐྱོན་ཆུང་ངུ་ཡང་མ་ཡིན་པ་ཡང་བར་དུ་གཅོད་པར་འགྱུར་བའི་ཡིད་ཀྱིས་རབ་ཏུ་འབད་པར་བྱེད་དོ། །རྩབ་ཧྲལ་ཅན་རྣམས་ཀྱིས་ཐོང་གཤོལ་གྱིས་(གློགས་,སློགས་)པ་མ་ཡིན་
[136a.4]པའི་ས་ཕྱོགས་ཀྱི་ཕྱག་དར་ཁྲོད་པ་རྣམས་ཀྱང་རྣམ་འགྱུར་བསྟན་པའི་དོན་དུ་མི་ལེན་ནོ། །སྲིད་པ་ལ་སོགས་པ་རྣམས་ཀྱི་བཞིན་བདེ་བར་གནས་པར་འགྱུར་བ་ནི་མ་ཡིན་ནོ། །འདི་ནི་གཙང་བ་དང་བཅས་པའི་ལྷུང་བཟེད་ཀྱིས་རྒྱུ་བ་དེ་ཡང་ཟས་སྐོམ་རྣམས་མི་འཛིན་ཏོ། །དངུལ་དང་གསེར་ལ་
[136a.5]སོགས་པ་རྣམས་ཀྱང་ཡིད་ཀྱིས་སེམས་པར་མི་བྱེད་དོ། །དགའ་བར་འགྱུར་བའི་ལྷུང་བཟེད་འཛིན་པར་འགྱུར་རོ། །བརྗེ་བསོར་ཅན་གྱི་ཆོས་གོས་རྣམས་འཛིན་པར་མི་འགྱུར་རོ། །སྒྲ་བརྡ་དང་བྲལ་བས་གོམ་པ་གཅིག་ཀྱང་རྗེས་སུ་མི་འགྲོའོ། །སྲོག་ཆགས་འཆི་བའི་སྐྱོན་དོགས་པར་བྱས་པ་མ་
[136a.6]གཏོགས་པར་ཚུལ་འཆོས་སྟེན་པ་པོ་ཐམས་ཅད་དུ་འགྲོ་བར་མི་བྱེད་དོ། །ལྒང་བུ་དང་། འབྲས་སོ་བ་དང་། རུལ་པར་གྱུར་པའི་འབྲས་བུ་བ་ད་ར་དང་། ཤིན་ཛི་ཏཱ་དང་། འབྲས་བུ་པ་རུ་ཥ་ཀ་དང་། ཁ་རྫུ་ར་དང་། ཀ་ཌཱ་པ་དང་། རྒྱལ་པོའི་འབྲས་སོ་བ་དང་། མོན་སྲན་གྲེའུ་རྣམས་
[136a.7]མ་བཏགས་པར་ཟ་བར་མི་བྱེད་དེ། སྲིན་བུ་དག་འདི་དག་གི་ནང་ན་གནས་པ་ཡིན་པའི་ཕྱིར་རོ། །སྐྲ་ཤད་པའི་སོ་མངས་མ་ཡིན། རྔུལ་བ་ལས་བྱུང་ཞིང་རང་གི་ལུས་ལས་ལངས་པའི་སྲིན་བུ་རྣམས་སྤོང་བར་མི་བྱེད་དོ། །ཆོས་གོས་དག་ལ་ཡང་གནོད་པའི་འཇིགས་པས་ཀྱང་གོམ་པ་
[136b]
[136b.1]གཅིག་ཙམ་དང་། སྟན་གཅིག་ལ་འདུག་པ་དང་། གཞན་གྱི་ལྷུང་བཟེད་ལ་ལྟ་བར་ཡང་མི་བྱེད་དོ། །ཟས་ལ་བརྐམ་ཞིང་ཆགས་པས་དང་བསོད་པའི་འབྲས་སོ་བ་ལ་ཡང་ལྟ་བར་མི་བྱེད་དེ། རང་གི་དོན་ལུས་ཀྱི་ངོར་བྱེད་པ་ཀུན་ཏུ་སྤོང་ངོ་། །སྲིན་བུས་ཀུན་ཏུ་གང་བས་བསླད་
[136b.2]པའི་ས་ཕྱོགས་སུ་གཅིན་དང་གཅི་བ་གཏོང་བར་མི་བྱེད་དེ། སྲིན་བུ་ལ་གནོད་པའི་འཇིགས་པས་འཇིགས་པའི་ཕྱིར་རོ། །བསོད་སྙོམས་ལ་འཇུག་པར་བྱེད་པ་ན་ཡང་གཉའ་ཤིང་གང་ཙམ་དུ་ལྟ་བར་འགྱུར་རོ། །དྲང་པོ་དང་དྲང་པོ་ལ་སྟེན་པར་གྱུར་པའི་དགེ་སློང་འདུས་པ་རྣམས་
[136b.3]ལ་མི་སྟེན་པ་ཞེན་པ་མེད་པ་སྙིང་ལས་ཆུང་བར་གྱུར་པ་རྟག་ཏུ་བསམ་གཏན་གྱི་དབང་དུ་བྱས་ཏེ་དགའ་བས་བརྩོན་འགྲུས་བརྩམས་པར་གྱུར་པའོ། །དེ་ལ་སྙིང་ཉིད་ནི་ཚུལ་འཆོས་པ་མེད་པ་དང་། དེ་ཉིད་ཚུལ་ཁྲིམས་རྣམ་པར་དག་པ་དང་། དེ་ཉིད་འཚོ་བ་རྣམ་པར་དག་པ་དང་། 
[136b.4]གཅིག་ཏུ་ཕན་པ་གཙང་ཞིང་དག་པར་གྱུར་པ་ཡིན་ཏེ། དེ་ཉིད་ཇི་སྐད་དུ་བཤད་པའི་བསླབ་པའི་གཞི་ལ་གནས་པ་རྣམས་ཀྱི་ཡིན་ནོ། །དེ་ཇི་ལྟ་ཇི་ལྟར་བདག་ཉིད་ཀྱི་འགྲོ་བ་འདོད་པར་གྱུར་པ་དེ་ཁོ་ན་བཞིན་དུ་སྐྱེ་བར་འགྱུར་རོ། །ཐམས་ཅད་དུ་ཡང་འཚོ་བ་དག་པ་འདིའི་རྣམ་པར་རྟོག་
[136b.5]པ་རྣམས་ཀྱང་དགེ་བའི་སེམས་ཀྱིས་ཀུན་ནས་བསླང་བ་རྣམས་སྐྱེ་བར་འགྱུར་རོ། །དེ་ནས་དེའི་དུས་ན་བཅོམ་ལྡན་འདས་ཐམས་ཅད་སྐྱོབ་དེས་ཚིགས་སུ་བཅད་པ་གསུངས་པར་གྱུར་པ། ཇི་ལྟར། འཚོ་བ་དག་པ་རྣམ་དག་པའི། །ལུས་ངག་ལས་ནི་ཞི་བ་ཡིན། །རབ་ཏུ་དབེན་
[136b.6]པའི་བསམ་གཏན་པའི། །ཤིན་ཏུ་མྱ་ངན་འདས་རིང་མིན། །བག་མེད་པས་ནི་གཟུང་དཀའ་བའི། །དུར་ཁྲོད་དང་ནི་ནགས་རྣམས་སྟེན། །རྟག་ཏུ་ས་གཞིའི་མལ་སྟན་ཅན། །ཤིན་ཏུ་མྱ་ངན་འདས་རིང་མིན། །གོས་ཧྲུལ་ཕྱག་དར་ཁྲོད་ཀྱི་མལ། །ལྷུང་བཟེད་གོག་པོ་གཅིག་
[136b.7]དེ་དང་། །འབྲས་བུ་རྩ་བས་ཆོག་ཤེས་པ། །དེ་ནི་བདེ་བར་སངས་རྒྱས་བཞེད། །འདོད་པ་ལྡན་པ་མི་རྣམས་ཀྱིས། །ཆོག་ཤེས་དང་ནི་མངོན་དགའ་བ། །བརྟན་པ་ལེགས་པར་དཔྱོད་པ་པོ། །ཤིན་ཏུ་མྱ་ངན་འདས་རིང་མིན། །ཚུལ་འཆོས་དྲི་མ་དང་བྲལ་བའི། །རྡུལ་
[137a]
[137a.1]གྱི་འཆིང་བ་ལས་སྐྱོབ་པ། །སེམས་ནི་ནམ་མཁའ་དང་མཚུངས་པའི། །མྱ་ངན་འདས་པ་རིང་བ་མིན། །དེ་ལྟར་བཅོམ་ལྡན་འདས་དེས་ཚུལ་འཆོས་པ་མེད་པའི་དགེ་སློང་ལ་རབ་ཏུ་བསྔགས་པར་མཛད་དོ། །དེ་ལ་ཆོས་བདུན་པོ་དེ་དག་རྣམས་དང་གང་
[137a.2]ཡང་དག་པར་ལྡན་པའི་སྐྱེས་བུ་དེ་དག་ནི་སྐྱེས་བུ་དམ་པ་ཡིན་ནོ། །གང་ཡང་འདོད་པ་རྣམས་སྟེན་པས་རྣམ་པར་རྒྱུ་བར་གྱུར་པ་འཁོར་བར་བྱིང་བ་རྣམས་ནི་དུད་འགྲོ་དང་མཚུངས་པར་གྱུར་པའི་མིའི་མིང་ཅན་ནོ། །དེ་ལ་ཆོས་བདུན་པོ་དེ་དག་རྣམས་དང་ཡང་དག་པར་ལྡན་པའི་
[137a.3]སྐྱེས་བུ་དེ་ནི་རབ་ཏུ་བསྔགས་པ་ཡིན་ནོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་གྱི་ལྷ་རྣམས་སུ་སྐྱེ་བར་འགྱུར་རོ། །ཡོངས་སུ་ལྷག་པར་གྱུར་པ་རྣམས་ཀྱིས་ཀྱང་མྱ་ངན་ལས་འདས་པ་ཐོབ་པར་འགྱུར་རོ། །མཆོག་ཏུ་དགེ་བར་གྱུར་པའི་ཆོས་བདུན་པོ་དེ་དག་
[137a.4]རྣམས་ཡང་འདི་ལྟ་སྟེ། དགེ་བའི་བཤེས་གཉེན་བསྟེན་པ་དང་། ཐོས་པ་དང་ལྡན་པ་དང་། སྒྲུབ་པ་དང་ལྡན་པ་དང་། ལེ་ལོ་མེད་པ་དང་། དྲན་པ་དང་ལྡན་པ་དང་། གཞན་རྣམས་ལ་གདུང་བར་མི་བྱེད་པ་དང་། ཚུལ་འཆོས་པ་མེད་པ་དང་སྟེ། རིན་པོ་ཆེ་ཆེན་པོ་དེ་བདུན་གྱི་
[137a.5]ནོར་རྣམས་ཀྱིས་ལྷ་ཉིད་འཐོབ་པར་ཡང་འགྱུར་རོ། །དགའ་བ་རྣམས་ཐོབ་ནས་བག་མེད་པས་ཟད་པར་བྱེད་དོ། །དེ་རྣམས་སླར་ཡང་འཁོར་བ་ཁོ་ནར་ཁ་མངོན་དུ་ཕྱོགས་པར་འགྱུར་ལ། དམྱལ་བ་དང་། ཡི་དགས་དང་། དུད་འགྲོ་རྣམས་ཉིད་དུ་ཕལ་ཆེར་སྐྱེ་བར་འགྱུར་རོ། །དེའི་
[137a.6]ཕྱིར་ན་ལྷས་བག་མེད་པར་བྱ་བར་མི་འོས་ཏེ་བདག་ཉིད་ཀྱིས་ལེགས་པར་གོ་བར་གྱིས། སྲིད་པ་རྣམས་ན་ནམ་ཡང་བག་མེད་པ་རྣམས་ཀྱིས་བདེ་བར་འགྱུར་བ་ནི་འགའ་ཡང་མེད་དོ། །དེ་ལ་ཆོས་བདུན་པོ་དེ་རྣམས་ཀྱིས་མི་རྣམས་ལྷར་སྐྱེའོ། །རྒྱུ་རྣམ་པ་གསུམ་གྱིས་ལྷའི་འཇིག་རྟེན་པ་
[137a.7]རྣམས་ལས་ཤི་འཕོས་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་ཏེ། གསུམ་པོ་རྣམས་གང་ཞེ་ན། འདི་ལྟ་སྟེ། དམ་པའི་ཆོས་བསྒྲགས་པ་ན་མི་ཉན་པ་དང་། སྡིག་པ་ལ་སྙེན་པ་དང་། དགེ་བའི་བཤེས་གཉེན་མ་ཡིན་པར་དགེ་བའི་བཤེས་
[137b]
[137b.1]གཉེན་ལྟར་འཆོས་པ་དེ་དག་རྣམས་ལ་དད་པར་བྱེད་པ་སྟེ། ཆོས་དེ་དག་རྣམས་ཀྱིས་ལྷའི་འཇིག་རྟེན་རྣམས་ནས་ཤི་འཕོས་ནས་དམྱལ་བ་ཡི་དགས་དུད་འགྲོ་རྣམས་སུ་སྐྱེའོ། །འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དེས་ལྷ་དེ་དག་རྣམས་ལ་འདི་སྐད་ཅེས་བརྗོད་
[137b.2]དོ། །གང་བཅོམ་ལྡན་འདས་དེས་གསུངས་པ་དེ་དག་ཐམས་ཅད་ཁྱེད་ཀྱིས་ཐོས་སམ། དེ་ནས་ལྷ་དེ་དག་རྣམས་ཐམས་ཅད་ཀྱིས་རྗོད་པར་གྱུར་པ་ནི་ཇི་ལྟ་བ་བཞིན་དུ་མདོ་དེ་དག་རྣམས་ཐོས་སོ། །བཅོམ་ལྡན་འདས་ཐུགས་བརྩེ་བ་དང་ལྡན་པ་འཇིག་རྟེན་ལ་ཕན་པར་མཛད་
[137b.3]པས་བག་མེད་པ་རྣམས་གདུལ་བར་བྱ་བའི་དོན་དུ་མདོ་འདི་བསྟན་པ་ཡིན་ལ། དེ་དག་ཐོས་ནས་ཀྱང་ཇི་ལྟར་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སླར་ཡང་སྐྱེ་བར་མི་འགྱུར་བ་དེ་ལྟར་གྱིས་ཤིག །ནོར་ཆེན་པོ་རྣམས་གང་གི་རྒྱུས་ལྷའི་སྐྱེ་བར་གྱུར་པ་ཁྱེད་ཀྱི་
[137b.4]རྩེད་མོ་འདི་དག་ཡིན་གྱིས་དེ་ནི་བག་མེད་པས་འདའ་བར་མི་འོས་སོ། །རབ་ཏུ་ལྷུང་བར་གྱུར་ཏ་རེ། བཅོམ་ལྡན་འདས་དེས་ལྷའི་མཆོག་རྣམས་ལ་མདོ་འདི་ཇི་ལྟ་བ་བཞིན་དུ་བསྟན་པ་ཡིན་ནོ། །སྟོང་ཕྲག་སུམ་ཅུ་རྩ་དྲུག་པའི་མདོ་ལས་བཅོམ་ལྡན་འདས་ཐམས་ཅད་སྐྱོབ་ཀྱིས་
[137b.5]གསུངས་པ་སྟེ་བཞི་པ་རྫོགས་སོ།། །།དེ་ནས་ལྷ་རྣམས་ཀྱི་མངའ་བདག་མུ་སུ་ལུན་དྷས་དེ་ལྟར་ལྷ་རྣམས་ལ་བསྟན་ཞིང་སྐྱོ་བ་ཡང་ངེས་པར་བསྐྱེད་ནས་གཞན་ཡང་འཁོར་བ་ན་སྡུག་བསྔལ་བརྒྱ་སྟོང་དུ་མ་རྣམས་ཀྱིས་ཡོངས་སུ་གང་བར་གྱུར་པ། སྡུག་པ་དང་རྣམ་པར་
[137b.6]བྲལ་བ་རྣམས་དང་། མི་སྡུག་པ་དང་ཕྲད་པ་རྣམས་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དུ་མ་རྣམས་ཀྱིས་ཀུན་ཏུ་གང་བར་གྱུར་པ་དང་། ཕུན་སུམ་ཚོགས་པ་དང་། རྒུད་པའི་མི་ལམ་ལོག་གི་སྡུག་བསྔལ་གྱི་རང་བཞིན་རྣམས་ཀྱིས་གང་བར་
[137b.7]གྱུར་པའི་ཕྱིར་ན། དེ་ནས་ཡང་ལྷ་དེ་དག་རྣམས་ཀྱི་ཡིད་ལས་སུ་རུང་བར་གྱུར་པ་ལེགས་པར་མངོན་པར་མཐོང་བར་གྱུར་ནས། གཞན་ཡང་ཕན་པར་བྱེད་པས་རྗེས་སུ་འཛིན་པའི་ཕྱིར་ན་འདི་སྐད་བརྗོད་པ། སྦྱིན་པར་འགྲོ་བར་འདོད་པའི་ལྷ་རྣམས་བག་མེད་པས་བག་མེད་པར་
[138a]
[138a.1]གནས་པ་རྣམས་སྲིད་པ་གཞན་གྱི་དུས་ཀྱི་གནས་སྐབས་སྟེང་དུ་གནས་པར་གྱུར་པ་ན། འགྱོད་པའི་དུས་སུ་ཕྱིན་པ་སྡུག་བསྔལ་ཆེན་པོ་སྐྱེས་པར་གྱུར་པ་ཀུན་ཏུ་ཉེ་བར་གནས་པ་རྣམས་ལ་ཅི་ཡང་བྱར་མེད་པའི་དུས་སུ་སོང་བ་ན་ལས་ཀྱི་ཐག་པས་ཀུན་ནས་
[138a.2]བཅིངས་ནས་གཅིག་པུ་ཞིག་གྲོགས་མེད་པར་ཁྲིད་པར་གྱུར་པ་ན། ལྷའམ། མིའམ། ཀླུའམ། དམྱལ་བ་པ་རྣམས་ཀྱང་རུང་སྟེ། འཆི་བདག་གི་ཞགས་པས་ཁྲིད་པར་གྱུར་པ་ལ་ཆོས་མ་གཏོགས་པའི་གྲོགས་སུ་གྱུར་པ་ནི་འགའ་ཞིག་ཀྱང་ཡོད་པ་མ་ཡིན་ནོ། །ལྷའི་
[138a.3]བདག་པོ་ཆོས་རྣམས་ནི་སེམས་ཅན་གྱི་རྒྱ་མཚོ་ཐམས་ཅད་ལགས་སོ། །སླར་ཡང་འཐབ་བྲལ་གྱི་བདག་པོ་དེ་ཉིད་ཀྱིས་འདི་སྐད་ཅེས་བརྗོད་དེ། དེ་དེ་བཞིན་ཏེ། ཆོས་དང་ཆོས་མ་ཡིན་པ་རྣམས་མ་གཏོགས་པ་འགའ་ཞིག་ཀྱང་འགའ་ཞིག་གི་གྲོགས་སུ་མི་འགྱུར་རོ། །དེ་དག་
[138a.4]གང་ཡིན་པ་ལྷ་དག་གིས་ངེས་པར་གོ་བར་གྱིས་ཤིག །དེ་ལ་གཞན་ལ་དད་པའི་ས་བོན་འཕེལ་བར་བྱ་བའི་རྒྱུ་མཚན་དུ་དང་། བདེ་ལེགས་ཐོབ་པར་བྱ་ཞིང་ཐོབ་པའི་དོན་དུ་དང་། སྡུག་བསྔལ་མཐར་ཐུག་པར་གཞོམ་པའི་དོན་དུ་འཛམ་བུའི་ཆུ་བོའི་གསེར་གྱི་རང་བཞིན་
[138a.5]གཞན་འདི་མུ་ཏིག་གི་དྲ་བས་གཡོགས་པ། རིན་པོ་ཆེ་བདུན་གྱི་ཀ་བས་ཉེ་བར་མཛེས་པར་གྱུར་པ། རིན་པོ་ཆེ་སྣ་ཚོགས་པས་རབ་ཏུ་གསལ་བར་བྱས་པ་དེའི་དེར་བདག་ཅག་རྣམས་ཐམས་ཅད་ཉིད་ཉེ་བར་ལེགས་པར་འགྲོ་བར་བྱ་སྟེ། བཅོམ་ལྡན་འདས་གསེར་ཐུབ་འདིའི་
[138a.6]མཆོད་རྟེན་དེར་འཇུག་པར་བྱ་བ་དང་། ཇི་ལྟ་བ་བཞིན་དུ་བདག་ཅག་གིས་བལྟ་བར་བྱའོ། །དེ་དག་ཐམས་ཅད་ཇི་ལྟ་བ་བཞིན་དུ་བདག་ཅག་གིས་བྱ་སྟེ། །རང་ཉིད་ལ་ཕན་པ་དང་། འཁོར་བ་ལས་ངེས་པར་འབྱུང་བ་དང་། མྱ་ངན་ལས་འདས་པ་ཐོབ་པར་བྱའོ། །དེ་ནས་ལྷ་དེ་དག་
[138a.7]རྣམས་ཀྱིས་འཐབ་བྲལ་གྱི་བདག་པོའི་ཚིག་ཉེ་བར་ཐོས་པ་དང་གུས་པ་ལེགས་པར་སྐྱེས་པར་གྱུར་པས་རྒྱགས་པ་དང་ང་རྒྱལ་རྣམས་དང་རྣམ་པར་བྲལ་བ། དབང་པོ་རབ་ཏུ་གསལ་བར་གྱུར་པས་གང་ན་བཅོམ་ལྡན་འདས་དྲང་སྲོང་གི་མཆོག་གསེར་ཐུབ་དེའི་མཆོད་རྟེན་འདི་ཀུན་ཏུ་ལྷམ་
[138b]
[138b.1]མེ་བ་བཞུགས་པ་དེར་ཏེ་སྔར་བཞིན་ནོ། །དེ་ནས་ལྷ་དེ་དག་ཉིད་ཐམས་ཅད་མུ་སུ་ལུན་དྷ་དང་བཅས་པ་རྣམས་གང་གི་ཚེ་དྲང་སྲོང་མཆོག་གི་སྐུ་གདུང་དེའི་དྲུང་དུ་ཉེ་བར་ལེགས་པར་འགྲོ་བའོ། །ཉེ་བར་ལེགས་པར་ཕྱིན་པ་དེ་དག་རྣམས་ལ་གཞན་ཡང་འཐབ་བྲལ་བའི་བདག་པོ་དེས་འདི་
[138b.2]སྐད་ཅེས་སྨྲས་སོ། །མཆོད་རྟེན་འདིའི་ནང་དུ་ཡང་དེ་བཞིན་གཤེགས་པ་གསེར་ཐུབ་དེས་འཇིག་རྟེན་པ་རྣམས་ལ་ཕན་པ་དང་། འཇིག་རྟེན་ལ་བྱམས་ཤིང་རྗེས་སུ་བརྩེ་བར་གྱུར་པས་མི་རྟག་པ་ཉིད་རྣམ་པ་ཐམས་ཅད་ཀྱི་སྒོ་ནས་བསྟན་པ་ཡིན་ལ། དེ་མངོན་སུམ་དུ་ལེགས་པར་མཐོང་ནས་
[138b.3]ཀྱང་ལྷ་ཁྱེད་རྣམས་ཐམས་ཅད་ཤིན་ཏུ་ཡིད་འབྱུང་བར་འགྱུར་བ་དང་། རྩིག་པ་འདི་དག་གི་ལོགས་ལ་གང་དག་དེ་བཞིན་གཤེགས་པ་དེས་བསྟན་ཅིང་སྤྲུལ་པ་མཛད་པ་རྣམས་ལ་རྟག་པར་རྒྱུན་དུ་བལྟ་བར་ཡང་གྱིས་ཤིག །དེས་དེ་སྐད་ཅེས་སྨྲས་ནས་ལྷ་རྣམས་ཁྲིད་ནས་
[138b.4]མཆོད་རྟེན་དུ་ཞུགས་སོ། །མཆོད་རྟེན་དེ་ཡང་རྒྱར་དཔག་ཚད་བཅུ་པའོ། །མཆོད་རྟེན་དེའི་ནང་ན་ཡང་འདུས་བྱས་མ་ལུས་པ་མི་རྟག་པ་དང་། ཕུན་སུམ་ཚོགས་པ་རྣམས་རྒུད་པར་འགྱུར་བ་དང་། ལས་བདག་གིར་བྱ་བ་དང་། རང་དབང་མེད་པ་སྟེ། སོ་སོ་སོ་སོར་འགྲོ་བ་ལྔ་པོ་རྣམས་ཡོངས་སུ་སྤྲུལ་པ་
[138b.5]རྣམས་ཤིན་ཏུ་དྲི་མ་མེད་པ་གཟུགས་བརྙན་གྱི་གཟུགས་རྣམས་སོ་སོར་མཐོང་བ་ཡིན་ཏེ། མཆོད་རྟེན་གྱི་རྩིག་ལོགས་ལ་གཟུགས་དེ་དག་རྣམས་ཡོངས་སུ་རྫོགས་པ་དང་བཅས་པ་ཤིན་ཏུ་གསལ་བ་སོ་སོ་སོ་སོར་གྱུར་པ་དང་། རྣམ་པ་སྣ་ཚོགས་པར་གྱུར་པ་རྣམས་གསལ་བར་མཐོང་
[138b.6]ངོ་། །དེ་དག་རྣམས་ལས་ཡུལ་ཕྱོགས་གཅིག་ན་དམྱལ་བ་བརྒྱད་མཐོང་བ་ལ་འདི་ལྟ་སྟེ། ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པའི་དམྱལ་བ་རྣམས་སུ་ཡང་རབ་ཏུ་ལྟུང་
[138b.7]བར་འགྱུར་བའི་ལྷ་རྣམས་མངོན་པར་མཐོང་བ་ལ་རང་གི་ལས་ཀྱི་རླུང་གིས་རབ་ཏུ་ལྟུང་བར་གྱུར་པ་མགོ་བོ་ནི་ཐུར་ལ་རྐང་པ་ནི་གྱེན་ལ་བསྟན་པ། ཉེ་འཁོར་ཀུན་ནས་རབ་ཏུ་འབར་བའི་ལུས་ཅན་རྣམས་ཐམས་ཅད་དུ་ཀིང་ཤུ་ཀའི་ཤིང་འདྲ་བར་གྱུར་པ་དེ་སྲིད་དུ་མཐོང་བར་གྱུར་པ། 
[139a]
[139a.1]ལྷའི་རིས་ནས་དེ་སྲིད་དུ་འོག་ཏུ་རབ་ཏུ་ལྟུང་བར་གྱུར་པ། རྣམ་པར་ཁྲོས་པའི་ཡིད་ཀྱིས་ཀུན་ཏུ་ངུ་བར་བྱེད་པ། རང་གི་སེམས་ཀྱིས་ཡོངས་སུ་བསླུས་པ། ལེགས་པར་བྱས་པའི་ལས་རྣམས་ཡོངས་སུ་ཟད་པ། བག་མེད་པས་རྣམ་པར་རྒྱུ་བས་བསླུས་པར་
[139a.2]གྱུར་པ། བདེ་བའི་མཆོག་རྣམས་ལ་ལོངས་སྤྱད་ནས་སྡུག་བསྔལ་གྱི་མཆོག་ལ་ལོངས་སྤྱོད་པ་ལ་གཅིག་པུ་ཞིག་གྲོགས་དང་གཉེན་རྣམས་ཀྱིས་ཡོངས་སུ་སྤངས་ནས་སྐྱབས་མེད་པའི་དམྱལ་བར་ལྟུང་ངོ་། །འདི་ལ་དང་པོ་ཁོ་ནར་རེ་ཞིག་རྒྱལ་ཆེན་བཞིའི་རིས་ཀྱི་ལྷ་རྣམས་རབ་ཏུ་ལྟུང་བར་
[139a.3]གྱུར་པ་རྣམས་མངོན་པར་མཐོང་སྟེ། དེ་དག་ལ་སྲོག་གཅོད་པ་ཡང་ཡོད་དེ། སྲོག་གཅོད་པའི་སྐྱོན་དང་མ་བྱིན་པར་ལེན་པས་ཀྱང་ངོ་། །ཇི་ལྟར་སྲོག་གཅོད་པར་བྱེད་པ་ཡིན་ན། རྒྱལ་ཆེན་རིས་བཞིའི་ལྷ་དེ་དག་རྣམས་ཡང་ལྷ་དང་ལྷ་མ་ཡིན་རྣམས་ཀྱི་འཁྲུག་པ་ལ་སྲོག་གཅོད་པར་
[139a.4]བྱེད་དོ། །རྟག་ཏུ་ཡང་རྣམ་པར་རྒྱལ་བར་འགྱུར་ཏེ། ཅོད་པན་འཕྲོག་པ་དང་མཚོན་རྣམས་འཕེན་པར་བྱེད་དོ། །ལས་དུ་མའི་རྐྱེན་རྣམས་ཀྱིས་ཀྱང་སྟེ། ལན་གྲངས་གཞན་ལ་མྱོང་བར་འགྱུར་བའམ། ལས་གཞན་རྣམས་ཀྱིས་ཀྱང་ལྷ་རང་གི་སེམས་ཀྱིས་བསླུས་པ་རྣམས་ནི་ཅི་ནས་
[139a.5]ཀྱང་ལྟུང་བར་འགྱུར་རོ། །གང་གི་ཚེ་ལྷ་རྣམས་འཆི་འཕོ་བར་འགྱུར་བ་ན་ཕུང་པོ་རྣམས་འགག་པར་འགྱུར་རོ། །དེའི་ཚེ་ན་དམིགས་པ་རྣམས་འཇུག་པ་དང་། དམྱལ་བ་པ་རྣམས་ཀྱི་སྲིད་པ་བར་མ་དོར་རབ་ཏུ་འབྱུང་བར་འགྱུར་ཏེ། དེས་བདེ་བ་ལས་སྡུག་བསྔལ་ལ་མཚམས་སྦྱོར་བ་ཐོབ་
[139a.6]པར་འགྱུར་ན་འཁོར་བ་པ་གཞན་རྣམས་གང་དག་རྣམ་པ་དུ་མའི་སྒོ་ནས་དམྱལ་བར་སྐྱེ་བར་འགྱུར་བའི་ཟུག་གཟེར་གྱི་སྡུག་བསྔལ་དུ་གྱུར་པ་རྣམས་ལ་སྨོས་ཀྱང་ཅི་ཞིག་དགོས། དེ་ལ་ལས་ཆེན་པོ་འདིས་ཤིན་ཏུ་མནར་བ་གང་ཡིན་པའི་སེམས་ཅན་རྣམས་ལྷ་རྣམས་ནས་ཤི་འཕོས་ནས་དམྱལ་
[139a.7]བ་རྣམས་སུ་སྐྱེའོ། །དེ་ལྟར་ལྷ་དེ་དག་རྣམས་ཀྱིས་བཅོམ་ལྡན་འདས་དེས་སྤྲུལ་པ་གང་ཡིན་པའི་སྤྲུལ་པ་རྣམས་མཐོང་ངོ་། །གཞན་ཡང་ཡུལ་ཕྱོགས་གཞན་ན་རྒྱལ་ཆེན་བཞིའི་རིས་ཀྱི་ལྷ་རྣམས་ལྷའི་འཇིག་རྟེན་ནས་ཤི་འཕོས་ནས་ཡི་དགས་སུ་སྐྱེས་པ་རྣམས་མཐོང་སྟེ། རྣམ་པ་དེ་སྲིད་
[139b]
[139b.1]ཀྱི་ཟས་བདེ་བ་དེ་དག་རྣམས་ལས་རྣམ་པ་དེ་སྲིད་ཀྱི་བཀྲེས་པ་དང་སྐོམ་པ་ཤིན་ཏུ་ཆེ་བའི་དགོན་པ་རྣམས་སུ་སྐྱེ་བར་འགྱུར་རོ། །རྣམ་པ་དེ་སྲིད་ཀྱི་གོས་རྣམས་ཀྱིས་བཀབ་པར་གྱུར་པའི་རྣམ་པ་དེ་སྲིད་ཀྱི་སྐྲས་གདོང་མི་མངོན་པ་མུན་པར་གྱུར་པར་ཀུན་ཏུ་སྐྱེད་དོ། །དེ་ནགས་ཀྱི་
[139b.2]ཤིང་ད་བ་ཚིག་པ་དང་འདྲ་བར་གྱུར་ནས་ཁ་ཅིག་ནི་ཀུན་ནས་སྲེག་ལ། ཁ་ཅིག་ནི་རབ་ཏུ་འབར་བའི་ལྕགས་བསྲེགས་གཅལ་དུ་བཀྲམ་པའི་དགོན་པར་བཀྲེས་པ་དང་སྐོམ་པ་དག་གི་མྱ་ངན་གྱིས་གདུངས་པར་གྱུར་ཀྱང་བད་འབབ་པར་གྱུར་པའི་རླན་གྱི་ཚད་ཙམ་གྱི་ཆུ་ཡང་མི་རྙེད་
[139b.3]དོ། །ལྷའི་འཇིག་རྟེན་ལ་རྣམ་པར་རྒྱུ་བར་གྱུར་པ་ལས་ཤི་འཕོས་ནས་ཡི་དགས་ཀྱི་ས་གཞི་རྣམ་པ་སུམ་ཅུ་རྩ་དྲུག་ན་ཉེ་བར་འཚེད་པར་འགྱུར་བ་རྣམས་ལེགས་པར་མཐོང་ན་བྱ་རོག་དང་། འུག་པ་དང་། བྱ་རྒོད་རྣམས་ཀྱིས་ཁ་གདོང་དང་མིག་དག་ཀུན་ནས་ཟ་བ་རྣམས་མཐོང་བར་
[139b.4]འགྱུར་ཏེ། མནན་ན་ནེམ་པ་བཏེག་ན་འཕར་བས་རབ་ཏུ་ལྟེམ་པ། མཉེན་པ་ཤིན་ཏུ་འཇམ་པར་གྱུར་པའི་རྣམ་པ་དེ་སྲིད་ཀྱི་མཐོ་རིས་ཀྱི་ས་རྣམས་ལ་སྤྱད་ནས་སླར་ཡང་ཡི་དགས་ཀྱི་སྲིད་པར་སྐྱེ་བར་གྱུར་ནས་མེ་མ་མུར་བདུན་གྱིས་ཤིན་ཏུ་རྩུབ་པ་དང་ལྡན་པ། རྡོ་རྗེའི་མཆུ་
[139b.5]རྣམས་ཀྱིས་རྐོ་བར་བྱེད་པར་གྱུར་པ། རྩྭ་དཱུར་བའི་ཚེར་མ་རྒྱ་ཆེན་པོ་རྣམས་ཀྱིས་ཀུན་ནས་གང་བར་གྱུར་པ་མཐོང་ངོ་། །གཞན་ཡང་རྣམ་པ་དེ་སྲིད་ཀྱི་དྲི་རྣམས་བསྣམས་པར་གྱུར་པ་ལ་མན་དཱ་ར་བ་དང་། ཀུ་ཤེ་ཤ་ཀ་དང་། དྲིའི་འབྱུང་གནས་རྒྱ་ཆེན་པོར་གྱུར་པ་རྣམ་པ་བརྒྱ་སྟོང་
[139b.6]ཕྲག་དུ་མ་རྣམས་བསྣམས་ནས་ཕྱིས་ཡང་མི་གཙང་བ་རྣམ་པར་སྨེ་བར་གྱུར་པའི་བཤང་གཅི་དང་མི་རོའི་དཀྱིལ་དུ་དུར་ཁྲོད་ན་རྒྱུ་བའི་ཡི་དགས་སུ་གྱུར་ནས་རྣམ་པ་དུ་མ་དེ་སྲིད་ཀྱིས་མི་གཙང་བའི་དྲི་རྣམས་སྣོམ་པར་བྱེད་དོ། །དེ་དག་རྣམས་ཀྱི་སྣ་བུག་ན་ནི་རབ་ཏུ་འབར་བར་གྱུར་པའི་གྲོག་
[139b.7]མ་རྣམས་ཀྱིས་ཀུན་ཏུ་གང་བར་འགྱུར་ཏེ། ཡི་དགས་དེ་དག་རྣམས་ཡི་དགས་ཀྱི་སྐྱེ་གནས་སུ་སྐྱེས་པར་གྱུར་པ་རྣམས་ལ་ཡིན་ནོ། །དེ་བཞིན་དུ་ཡང་སྔོན་གྱི་སྐྱེ་གནས་སུ་སྐྱེས་པ་རྣམས་རྣམ་པ་སྣ་ཚོགས་པའི་བདེ་བའི་ཡོ་བྱད་ཀྱི་ཟས་དག་འདོད་པར་གྱུར་པའི་མདོག་དང་། 
[140a]
[140a.1]རོ་དང་། དྲི་དང་། བདེ་བའི་རེག་པ་རྣམས་ཕུན་སུམ་ཚོགས་པར་གྱུར་པ་ལས། ཡང་ཕྱིས་ཡི་དགས་ཀྱི་སྐྱེ་གནས་སུ་སྐྱེས་པ་རྣམས་ལ་ཐོ་བཙམས་པ་ལས་ཀྱང་ཐོ་བཙམས་པར་གྱུར་པའི་ཤིན་ཏུ་ཡང་མི་གཙང་བར་གྱུར་པ་རོ་དང་དྲི་རྣམས་བླ་ལྷག་པར་
[140a.2]དམན་པར་གྱུར་པ་ལ། གལ་ཏེ་ཤེད་ན་ལོ་བརྒྱ་ཕྲག་དུ་མའི་ཤིན་ཏུ་མི་གཙང་བའི་བཤང་བ་རྣམས་སོ། །ཡང་ན་ལུས་ཤིན་ཏུ་རིད་པར་གྱུར་པ་ཉིད་ཀྱིས་རྟུག་པ་རྣམས་ཟ་བར་བྱེད་པ་དེ་བཞིན་དུ་མཆོད་རྟེན་གྱི་ལོགས་ལ་མཐོང་བར་གྱུར་ལ་ལུས་ལ་ཡང་མཆོག་ཏུ་འཇམ་པར་གྱུར་
[140a.3]པ། མཆོག་ཏུ་སྲབ་པ། མ་བཏགས་པ། རིན་པོ་ཆེ་དུ་མས་ཉེ་བར་མཛེས་པར་གྱུར་པ། མཐོ་རིས་ཀྱི་རྗེས་སུ་འཐུན་པ་མཆོག་ཏུ་དགའ་བར་གྱུར་པའི་གོས་རྣམས་གྱོན་པར་གྱུར་པ་ན་ཡང་རླུང་གིས་བསྐྱོད་པ། མེ་ཏོག་སྣ་ཚོགས་པའི་ཀུ་སུ་མའི་དྲི་དང་ཡང་དག་པར་ལྡན་པ་
[140a.4]རྣམས་ལ་ཉེ་བར་བསྟེན་པར་བྱས་པའི་ལས་རྣམས་ཡོངས་སུ་ཟད་ནས། ཕྱིས་ཡང་ཡི་དགས་ཀྱི་འཇིག་རྟེན་དུ་སྐྱེས་པ་ན་ཤིན་ཏུ་ཡང་གཅེར་བུར་གྱུར་པས་ལངས་པའི་ལུས་ཤིན་ཏུ་འཐུག་ཅིང་རྩུབ་པ། སེར་པོའི་སྐྲས་ཀུན་ཏུ་བཀབ་པའི་ལུས་ལ་སྲིན་བུ་བརྒྱ་སྟོང་གིས་བསྐོར་བར་
[140a.5]གྱུར་པ་དང་བཅས་པས་གང་བར་གྱུར་པ་རྣམས་ཀྱིས་རབ་རབ་ཀྲུམ་ཀྲུམ་ཟ་བ་བྱེད་པས་སྣུམ་ཁུར་འདྲ་བར་ཟ་བར་བྱེད་པའི་ཡི་དགས་ཀྱི་འཇིག་རྟེན་དུ་སྐྱེས་པའི་བཀྲེས་པ་དང་། སྐོམ་པས་བསྲེགས་པའི་ལུས་ཅན་རྣམས་ཉི་མ་རེ་རེ་ཞིང་ངུ་བ་མཆི་མ་འཛག་པས་ངུ་བར་བྱེད་པའི་བཞིན་
[140a.6]གྱིས་དུས་རིང་དུ་རྣམ་པ་དུ་མར་ཤིན་ཏུ་རྩུབ་པའི་ཡི་དགས་ཀྱི་སྡུག་བསྔལ་རྣམས་ཉེ་བར་ལོངས་སྤྱོད་པ་ཡིན་ཏེ། བག་མེད་པས་བསླུས་ནས་ལྷའི་འགྲོ་བ་ནས་ཡོངས་སུ་ཉམས་པར་གྱུར་པས་ཡི་དགས་ཀྱི་སྲིད་པར་སོང་བ་ཡིན་ནོ། །གཞན་ཡང་མཆོད་རྟེན་གྱི་རྩིག་
[140a.7]ལོགས་ཀྱི་ཡུལ་ཕྱོགས་གཞན་ཞིག་ན་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་འཆི་འཕོ་བར་གྱུར་པ་ན་དུད་འགྲོའི་སྐྱེ་གནས་པ་རྣམ་པ་དུ་མར་ཉེ་བར་སྐྱེ་བར་འགྱུར་བ་སྣ་ཚོགས་པའི་ཡུལ་དང་། ས་དང་། རིགས་རྣམས་དང་གནས་
[140b]
[140b.1]གསུམ་དུ་འགྲོ་བ་ལ་འདི་ལྟ་སྟེ། ཆུ་ན་ནི་ཆུ་ལ་རྒྱུ་བ་རྣམས་ཕན་ཚུན་ཟ་བར་གྱུར་པ་ཤིན་ཏུ་འཇིགས་པར་གྱུར་པའི་གྲང་བ་དང་ཚ་བས་བྱས་པའི་ཤིན་ཏུ་རྩུབ་པར་གྱུར་པའི་གནས་སྐབས་རྣམས་ལ་ཉེ་བར་ལོངས་སྤྱོད་པར་གྱུར་པའོ། །ཐང་ལ་ནི་ཐང་ལ་འགྲོ་བ་རྣམས་ཉི་མའི་
[140b.2]འོད་ཀྱིས་བསྲེགས་པར་གྱུར་པས་ཡོངས་སུ་ཉམ་ཐག་པར་བྱེད་པའི་བཀྲེས་སྐོམ་གྱིས་ལུས་རྣམ་པར་བསྲེགས་པར་གྱུར་པ་རྣམས་ཕན་ཚུན་དུ་གསོད་ཅིང་འཆིང་བར་བྱེད་པའི་འཇིགས་པ་རྣམས་ཀྱིས་འཇིགས་པར་གྱུར་པ། མཆོག་ཏུ་སྡུག་བསྔལ་བར་གྱུར་པ་རྣམ་
[140b.3]པ་བརྒྱ་སྟོང་དུ་མའི་གནས་སྐབས་ཉེ་བར་ལོངས་སྤྱོད་པར་བྱེད་པ། མི་དགེ་བའི་ལས་རྣམས་ཀྱིས་ཡོངས་སུ་བསྐུལ་ནས་རྣམ་པ་དེ་སྲིད་དུ་ནགས་དང་ཉེ་བའི་ནགས་རྣམས་ན་དུད་འགྲོ་རྣམས་ཉེ་བར་ལོངས་སྤྱོད་པར་བྱེད་པ་རྣམས་བརྗོད་པར་སླ་བ་ཡང་མ་ཡིན་ནོ། །
[140b.4]དེ་བཞིན་དུ་ནམ་མཁའ་ལ་ཡང་ནམ་མཁའ་ལ་འགྲོ་བར་གྱུར་པའི་ཆེན་པོ་རྣམས་དང་། ཤིན་ཏུ་ཕྲ་བ་རྣམས་དང་། ཚོགས་པར་གྱུར་པ་དང་། ཚོགས་པ་མ་ཡིན་པ་རྣམས་ཀྱི་ལུས་ཅན་གྱི་བྱ་རྣམས་ཕན་ཚུན་དུ་གནོད་པ་བྱ་བར་སེམས་པས་བསྐྱེད་པའི་ཤིན་ཏུ་སྡུག་བསྔལ་བར་གྱུར་པའི་མི་བཟད་
[140b.5]པའི་གནས་སྐབས་རྣམས་ལ་ཉེ་བར་ལོངས་སྤྱོད་དེ། ལྷ་བག་མེད་པས་ཡོངས་སུ་བསླུས་ནས་དུད་འགྲོར་སྐྱེས་པར་གྱུར་པ་རྣམས་ཡིན་ནོ། །དེ་བཞིན་དུ་གཞན་གང་དག་མངོན་པར་བག་མེད་པས་ཉེ་བར་བཅོམ་པ་རྣམས་ལས་ཁྱད་པར་དུ་འཕགས་པ་དགེ་བའི་ལས་ཅན་དེ་དག་
[140b.6]རྣམས་ནི་ལྷའི་འཇིག་རྟེན་ནས་རབ་ཏུ་ཤི་འཕོས་ནས་མི་རྣམས་ཀྱི་འཇིག་རྟེན་དུ་སྐྱེས་པར་གྱུར་ནས་ལེགས་པར་བྱས་པའི་ལས་རྣམས་ཟད་པས་ཇི་ལྟ་བའི་དགེ་བའི་ལས་རྣམས་ལ་ལོངས་སྤྱོད་པར་བྱེད་དོ། །དགེ་བ་དང་མི་དགེ་བའི་ལས་རྣམས་ལ་ལོངས་སྤྱོད་པར་བྱེད་པས་མིའི་
[140b.7]འཇིག་རྟེན་དུ་སྐྱེས་པ་ནི་ཐམས་ཅད་ཉིད་ཀྱང་ཡོངས་སུ་ཚོལ་བའི་སྡུག་བསྔལ་དུ་བྱིང་བར་གྱུར་པ་དམན་པ་དང་། བར་མ་དང་། ཁྱད་དུ་འཕགས་པ་རྣམས་འབྱོར་པ་ཇི་ལྟ་བ་བཞིན་དུ་ཡུལ་དང་དུས་རྣམས་སུ་ཆོས་སྒྲུབ་པ་དང་རྗེས་སུ་འཐུན་པར་གྱུར་པའི་འཕེལ་བ་དང་འགྲིབ་པ་རྣམས་
[141a]
[141a.1]མཆོད་རྟེན་གྱི་རྩིག་ལོགས་ལ་གསལ་བར་མཐོང་བར་གྱུར་ཏོ། །དེ་ལ་གལ་ཏེ་ཤེད་ན་ལེགས་པར་བྱས་པའི་ལས་དེ་དག་རྣམས་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པའི་བསྙེན་གནས་འཕགས་པའི་ལམ་ཡན་ལག་བརྒྱད་ཀྱི་ལས་བྱས་པར་
[141a.2]གྱུར་པ་མ་ཆད་པ། མ་གོལ་བ། མ་ཟགས་པ་དང་། བརྟན་པ་དང་། སེམས་ཀྱིས་ཤིན་ཏུ་ལེགས་པར་སྦྱངས་པའི་ལས་དེ་དག་རྣམས་སམ། གཞན་ཡང་ལས་རྣམ་པ་གསུམ་མཆོག་ཏུ་ཕལ་ཆེ་བའི་ལེགས་པར་བྱས་པའི་ལས་ཀྱིས་འཕངས་པ་ངེས་པར་འདོད་པའི་རྣམ་པར་སྨིན་པ། 
[141a.3]དཀོན་མཆོག་གསུམ་ལ་སྐྱབས་སུ་འགྲོ་བས་འཕངས་པར་གྱུར་པའམ། སེམས་ཅན་རྣམས་ལ་ཡང་མི་འཇིགས་པའི་སྦྱིན་པ་དང་ཆོས་ཀྱི་སྦྱིན་པ་དག་གིས་འཕངས་པར་གྱུར་པའམ། གཞན་ཡང་དེ་དག་དང་རྗེས་སུ་འཐུན་པར་གྱུར་པ་རྣམས་ཀྱང་རུང་སྟེ། རྣམ་པ་འདི་ལྟ་བུ་དག་གིས་
[141a.4]ལེགས་པར་བྱས་པ་ཤིན་ཏུ་རྣམ་པར་དག་པའི་སེམས་ཀྱིས་བསྒོམས་པར་གྱུར་པའི་ཡིད་རབ་ཏུ་དང་བས་འཕངས་པར་གྱུར་པས་སམ། ལས་དེ་དག་རྣམས་ཀྱིས་ཀྱང་གཅིག་ཏུ་རབ་ཏུ་དང་བའི་ཡིད་ཀྱིས་ཕ་དང་མ་དག་ལའམ། སྦྱིན་པ་དང་། ཚུལ་ཁྲིམས་དང་། ཤེས་རབ་རྣམས་ལ་
[141a.5]ལེགས་པར་སྤྱད་ཅིང་ལེགས་པར་བྱས་པའི་ལས་རྣམས་སམ། དེ་ཡང་ན་ནད་པ་དང་། མགོན་མེད་པ་དང་། དབུལ་བ་རྣམས་དང་། ནད་ཀྱིས་ཉེ་བར་གཙེས་པ་རྣམས་ལ་སྨན་པ་དང་། སྨན་དང་། གཡོག་བྱེད་པ་དང་བྲལ་བ་རྣམས་ལ་དུས་ཡུན་རིང་དུ་ནད་ཀྱི་རྐྱེན་སྨན་དག་བྱིན་པས་
[141a.6]འཕངས་པར་གྱུར་པའམ། ཡང་ན་དེས་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་སྤྱོད་པ་དང་། ཆང་འཐུང་བ་ལ་སོགས་པ་རྣམས་རྣམ་པར་སྤངས་པས་སམ། ཡང་ན་དེས་གཡང་ས་དང་དོང་རྣམས་ལས་འབྲོག་དགོན་པ་རྣམས་སུ་རྫིང་བུ་དང་ཆུ་མིག་རྣམས་རབ་
[141a.7]ཏུ་སྦྱིན་པའི་དགེ་བའི་ལས་ཀྱིས་འཕངས་པས་སམ། ཡང་ན་དེས་དཀོན་མཆོག་གསུམ་མཆོད་པ་དང་། ཕྱག་འཚལ་བ་ཐལ་མོ་སྦྱོར་བའི་ལས་ལེགས་པར་བྱས་པས་སམ། རྒྱ་ཆེན་པོར་འབར་བ་དང་། རྐང་དྲུག་གི་འཇིགས་པ་ཆེན་པོ་དང་བཅས་པ་དགོན་པ་རྣམས་དང་། གསོད་
[141b]
[141b.1]པར་གྱུར་པ་དང་། མཚོན་ཆའི་འཇིགས་པས་འཇིགས་པར་གྱུར་པ་རྣམས་ལ་རབ་ཏུ་མི་འཇིགས་པ་བྱིན་པས་སམ། ཡང་ན་དེས་རང་སངས་རྒྱས་རྣམས་དང་དགྲ་བཅོམ་པ་རྣམས་ལ་གནས་མལ་དང་། ནད་ཀྱི་རྐྱེན་སྨན་དང་། ཉེ་བར་མཁོ་བ་རྣམས་བྱིན་པས་སམ། དེས་ཡང་ན་
[141b.2]བུ་དང་བུ་མོ་རྣམས་ཡང་དག་པའི་བདེ་བས་ཡོངས་སུ་བསྐྱངས་པར་གྱུར་པས་སམ། མུ་གེའི་འཇིགས་པས་གཟིར་བའི་ཚོགས་རྣམས་ལ་ཡང་སྟེ། མཆོག་ཏུ་དགའ་བར་གྱུར་པ་མྱ་ངན་ལས་འདས་པ་མཐར་ཐུག་པར་བྱེད་པའི་ལས་དེ་དག་རྣམས་ནི་ཇི་ལྟར་བསྔོས་པའི་འབྲས་བུ་རྣམས་
[141b.3]འབྱུང་བར་འགྱུར་ཏེ། ཇི་སྲིད་དུ་བྱང་ཆུབ་ཀྱི་བར་དུ་ཡང་འགྱུར་ན་ལྷའི་སྐྱེ་གནས་རྣམས་སུ་ལྟ་སྨོས་ཀྱང་ཅི་དགོས། དེ་གལ་ཏེ་ལྷ་རྣམས་ཉིད་དུ་སྐྱེ་བར་གྱུར་ན། དེ་ཡང་ལྷའི་སྐྱེ་གནས་ལས་ཉམས་ནས་སྐྱེ་གནས་འདིར་ཡང་སྐྱེ་བར་མཐོང་ངོ་། །དེ་ལྟར་སོང་བའི་ལྷ་དེ་དག་རྣམས་ཀྱིས་
[141b.4]རྣམ་པ་སྣ་ཚོགས་པའི་ལས་ཀྱི་དྲ་བར་རྒྱུ་དུ་མ་སྣ་ཚོགས་པའི་ཐག་པས་སྟེང་དུ་བཅིངས་པར་གྱུར་པ། སེམས་ཅན་དུ་མ་ཉེ་བར་བསྡུས་པའི་འཁོར་བར་སེམས་ཀྱི་འཁོར་ལོ་དེས་སེམས་ཅན་རྣམས་ངེས་པར་མནན་ཅིང་ཉེ་བར་སྦྲེལ་བར་གྱུར་པ་རྣམས་ཇི་ལྟ་བ་བཞིན་དུ་མཐོང་ངོ་། །དེ་ནས་
[141b.5]འཐབ་བྲལ་བའི་ལྷ་རྣམས་དང་། རྒྱལ་ཆེན་རིས་བཞི་པའི་དེ་དག་རྣམས་ཀྱི་ལྷ་རྣམས་འཆི་འཕོ་བ་དང་སྐྱེ་བའི་རང་བཞིན་གྱི་སྡུག་བསྔལ་ཆེན་པོ་རྣམ་པ་དུ་མར་གྱུར་པ་དེ་དག་རྣམས་མཐོང་སྟེ། གང་བཅོམ་ལྡན་འདས་གསེར་ཐུབ་དེས་སྤྲུལ་པ་རྣམས་མངོན་པར་མཐོང་བར་གྱུར་ནས་
[141b.6]སུམ་ཅུ་རྩ་གསུམ་པའི་ལྷ་རྣམས་ཀྱང་དེ་བཞིན་དུ་ལྟ་བར་བྱེད་དེ། དེ་ལ་ཅི་འདིར་ཡང་རྒྱལ་ཆེན་བཞིའི་རིས་ཀྱི་སྡུག་བསྔལ་འདི་དག་རྣམས་ཇི་ལྟ་བ་ཁོ་ནར་མཆོད་རྟེན་གྱི་ལོགས་ལ་མཐོང་བ་ཡིན་ལ། དེ་ཁོ་ན་བཞིན་དུ་སུམ་ཅུ་རྩ་གསུམ་པ་རྣམས་ཀྱི་ཡང་ཡིན་ནོ། །དེ་ནས་རབ་ཏུ་
[141b.7]བལྟ་བར་བྱ་བའི་དོན་དུ་ལྷ་དེ་དག་རྣམས་ཡུལ་ཕྱོགས་གཞན་དུ་ཉེ་བར་འགྲོ་བར་བྱེད་དོ། །དེ་ནས་བཅོམ་ལྡན་འདས་དེ་ཉིད་ཀྱིས་ཡང་དག་པ་ཇི་ལྟ་བར་འཁོར་བའི་ཉོན་མོངས་པ་དང་། ལས་དང་སྐྱེ་བ་རྒྱ་ཆེ་བར་བརྒྱུད་མར་སྦྲེལ་བ་རྣམས་མཐོང་བར་གྱུར་པ་ལ་ལོངས་སྤྱོད་རྣམས་
[142a]
[142a.1]གཞན་འཕྲུལ་དབང་བྱེད་པ་རྣམས་དང་། སུམ་ཅུ་རྩ་གསུམ་པའི་ལྷ་རྣམས་ནི་ཇི་ལྟར་པད་མ་རྣམས་ལ་ཉེ་བར་ལོངས་སྤྱོད་པར་བྱེད་པ། རང་གི་ལས་ལ་རྣམ་པར་སྤྱད་པ། དགེ་བ་དང་། མི་དགེ་བའི་ལས་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེ་དག་རྣམས་
[142a.2]ཇི་ལྟར་ལས་ལ་སྤྱོད་པ་ཡང་བདེ་བ་དང་བདེ་བ་མ་ཡིན་པ་རྣམས་ཀྱི་སྐལ་བ་ཅན་དུ་འགྱུར་ཏེ། དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་ཀྱི་སྐྱེ་གནས་རྣམས་སུ་ལས་ཀྱི་ཞགས་པས་ཀུན་ནས་བཅིངས་ནས་སོ་སོ་ཐ་དད་པ་དུ་མར་རྣམ་པར་རྒྱུ་བ་ཡིན་
[142a.3]ལ་སུམ་ཅུ་རྩ་གསུམ་པའི་ལྷ་རྣམས་ཀྱང་ལས་ཀྱི་རླུང་གིས་བསྐྱོད་ནས་འཁོར་བ་ན་ཀུན་ཏུ་འཁྱམ་པ་ཡིན་པའི་ཕྱིར་དང་། གང་ན་སྐྱེ་གནས་གསུམ་པ་རྣམས་ན་དམྱལ་བའི་ལས་ཀྱི་འབྲས་བུ་ལ་ཡོངས་སུ་ལོངས་མ་སྤྱད་པར་གྱུར་པ་ནི་འགའ་ཞིག་ཀྱང་ཡོད་པ་མ་ཡིན་ན། དེ་དག་
[142a.4]རྣམས་འགྲོ་བ་ལྔར་འགྲོ་བར་འགྱུར་བ་རྣམས་མཐོང་བ་ལ་ལྟ་སྨོས་ཀྱང་ཅི་དགོས། ལེགས་པར་བྱས་པའི་ལས་ཀྱི་ཞགས་པས་སྦྲེལ་དུ་ཟིན་ཀྱང་། དེ་དག་རྣམས་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ཚ་བ་ལ་སོགས་པའི་མནར་མེད་པ་
[142a.5]མ་གཏོགས་པའི་དམྱལ་བ་ཆེན་པོ་བདུན་པོ་རྣམས་སུ་སྐྱེ་བར་འགྱུར་རོ། །མནར་མེད་པའི་ལས་རྣམས་གང་ཡིན་པའི་རྒྱུ་རྣམས་ལྷ་རྣམས་ལ་མེད་པའི་རྒྱུ་འདིའི་ཕྱིར་ན་ལྷ་རྣམས་མནར་མེད་པ་པར་འགྱུར་བ་ནི་མ་ཡིན་ནོ། །དམྱལ་བ་བདུན་པོ་རྣམས་སུ་ནི་སྐྱེ་བར་འགྱུར་བ་ཡང་ཡིན་ནོ། །
[142a.6]སུམ་ཅུ་རྩ་གསུམ་པའི་ལྷ་རྣམས་ཡང་སོས་དེར་སྐྱེ་བར་མི་འགྱུར་བ་ཡང་མ་ཡིན་ཏེ། ལན་གྲངས་གཞན་ལ་མྱོང་བར་འགྱུར་བའི་སྲོག་གཅོད་པའི་ལས་རྣམས་ཀྱིས་སམ། ལྷ་དང་ལྷ་མ་ཡིན་རྣམས་ཀྱི་འཁྲུག་པས་གསོད་པའི་ལས་ཀྱིས་ཀྱང་རུང་སྟེ། ཡུལ་གྱི་ལས་ཀྱི་ས་རྣམས་
[142a.7]ལ་གནས་པའི་ལྷ་རྣམས་ཐམས་ཅད་ལ་ཡང་སྲོག་གཅོད་པ་དང་མ་བྱིན་པར་ལེན་པ་ཡོད་ལ། རྒྱལ་ཆེན་བཞིའི་རིས་ཀྱི་ལྷ་རྣམས་དང་། སུམ་ཅུ་རྩ་གསུམ་པ་རྣམས་ལ་ནི་ཤིན་ཏུ་ཕལ་ཆེ་བ་ཡིན་ལ། དེ་བཞིན་དུ་ལྷ་རྣམས་ཀྱི་གནས་གཞན་བཞི་པོ་གཞན་རྣམས་ན་ཡང་ཡིན་ནོ། །
[142b]
[142b.1]དེ་ལ་སུམ་ཅུ་རྩ་གསུམ་པ་རྣམས་ཀྱི་ལས་ཀྱི་འགྲོས་ཕྲ་མོ་འདི་དག་རྣམས་ཡང་འཐབ་བྲལ་བ་རྣམས་ཀྱིས་ཤེས་པར་བྱེད་ལ། སུམ་ཅུ་རྩ་གསུམ་པ་རྣམས་ཀྱི་འཆི་འཕོ་བ་དང་སྐྱེ་བས་བྱས་པའི་ལས་ཀྱི་འབྲས་བུ་རྣམས་ཡུལ་ཕྱོགས་འདིར་ཚོགས་པ་རྒྱུ་བ་ན་སྤྱོད་པའི་ལྷ་རྣམས་
[142b.2]ཀྱིས་མཐོང་ངོ་། །དགའ་བའི་ཚལ་དང་། ཡོངས་འདུ་དང་། རྩུབ་འགྱུར་དང་། ཤིང་རྟ་སྣ་ཚོགས་རྣམས་སུ་ཁང་བུར་རྩེད་མོ་རྩེ་བ་ལ་ཆེད་ཆེར་བྱེད་པར་འགྱུར་ཞིང་ཡུལ་རྣམས་ལ་ཡོངས་སུ་ལོངས་སྤྱོད་པས་ངོམས་པ་མེད་པ་རྣམས་ལེགས་པར་བྱས་པའི་ལས་ཟད་ནས་མེའི་
[142b.3]ཞགས་པས་ངེས་པར་བཅིངས་ནས་དམྱལ་བ་རྣམས་སུ་ལྟུང་ངོ་། །རྒྱུ་གང་དག་གིས་རྒྱལ་ཆེན་རིས་བཞི་པ་རྣམས་ལ་འགྱུར་བའི་ཟུག་གཟེར་དེ་དག་རྣམས་བཅུ་འགྱུར་གྱིས་སུམ་ཅུ་རྩ་གསུམ་པ་རྣམས་འགྱུར་རོ། །རྒྱུ་གང་གིས་ཞེ་ན། འདི་ལྟ་སྟེ། ཁ་ན་མ་ཐོ་བ་གང་དང་ལྡན་པས་ལྷ་
[142b.4]ཡུལ་གྱི་བདེ་བ་རྣམས་ཕལ་ཆེ་བར་འགྱུར་བ་དེ་སྲིད་དུ་འབྲལ་བའི་སྡུག་བསྔལ་ཆེན་པོ་ཤིན་ཏུ་མི་བཟད་པར་འགྱུར་རོ། །ལས་རྣམས་ནི་དཔག་ཏུ་མེད་པའི་ཕྱིར་དང་། ཤིན་ཏུ་ཡང་རྣམ་པ་སྣ་ཚོགས་པའི་ཕྱིར་རོ། །ཇི་ལྟར་ལུས་འདི་ཉིད་ཀྱི་མིག་ལ་སོགས་པའི་གནས་གང་དག་
[142b.5]ཡིན་པ་རྣམས་ཤིན་ཏུ་གཞོན་ཤ་དང་ལྡན་པར་གྱུར་པ་རྣམས་ནི་ཆེས་གཞོན་ཤ་དང་ལྡན་པའི་ཕྱིར་ན་གཟེར་ཟུག་ཆེས་དེ་དག་རྣམས་ལ་ལྷག་པར་འགྱུར་རོ། །དེ་བཞིན་དུ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ཁྱད་པར་གྱིས་སུམ་ཅུ་རྩ་གསུམ་པ་རྣམས་ཆེས་ལྷག་པར་སྐྱེད་པ་ཡིན་ཞིང་དེ་
[142b.6]དག་རྣམས་ཡུལ་དེ་ཡོངས་སུ་བཏང་བས་བྱས་པའི་ཡིད་མི་བདེ་བ་རྣམས་ཀྱང་ཆེས་ལྷག་པར་འགྱུར་རོ། །ཡིད་དང་ལྷན་ཅིག་ཏུ་སྡུག་བསྔལ་བར་འགྱུར་རོ། །དེ་ལ་གཉིས་པོ་འདི་དག་ལ་ནི་དཔེ་མེད་པ་ཡིན་ཏེ། བདེ་བ་དང་། སྡུག་བསྔལ་དག་གོ། །ལྷ་རྣམས་ཀྱི་བདེ་བ་དང་། 
[142b.7]དམྱལ་བ་པ་རྣམས་ཀྱི་སྡུག་བསྔལ་ལོ། །དེ་དེ་ལྟར་ལས་ཀྱི་ཞགས་པས་མནར་བས་མནར་བར་གྱུར་ནས་རབ་ཏུ་ལྟུང་བར་གྱུར་པས་རབ་ཏུ་ལྟུང་བ་རྣམས་རྣམ་པ་དུ་མར་ཤིན་ཏུ་མི་བཟད་པའི་ལྷང་ཀྱོག་གི་སྡུག་བསྔལ་རྣམས་ཁྱེར་བར་བྱེད་པ་མཆོད་རྟེན་གྱི་རྩིག་ལོགས་ལ་མཐོང་ངོ་། །
[143a]
[143a.1]དེ་ནས་ལྷ་དེ་དག་རྣམས་ཀྱིས་སུམ་ཅུ་རྩ་གསུམ་པ་དེ་དག་རྣམས་རབ་ཏུ་ལྷུང་བར་གྱུར་ཅིང་རྣམ་པར་བཅོམ་པ་རྣམས་མཐོང་བས་མཆོག་ཏུ་ཡིད་ཟུག་གཟེར་དང་ལྡན་པར་འགྱུར་རོ། །གཞན་ཡང་སུམ་ཅུ་རྩ་གསུམ་པ་དེ་དག་ཉིད་ཡུལ་ཕྱོགས་གཞན་ཞིག་ན་ཡི་
[143a.2]དགས་ཀྱི་སྐྱེ་གནས་སུ་སྐྱེ་བར་འགྱུར་བ་རྣམས་མཐོང་བར་འགྱུར་ཏེ། དགའ་ཚལ་དང་། རྩུབ་འགྱུར་དང་། ཤིང་རྟ་སྣ་ཚོགས་དང་། ཡོངས་འདུ་སྟེ། དེ་དག་རྣམས་སུ་ཁྱོགས་གང་དག་སྟེན་པར་བྱེད་པ་ལྷ་རྫས་ཀྱི་བདུད་རྩིས་ཚིམ་པར་བྱེད་པ། མཆོག་ཏུ་སྐྱིད་པར་གྱུར་ནས་ཕྱིས་ཡང་
[143a.3]དེ་ལྟར་བཤང་བ་དང་། མི་རོ་མི་གཙང་བ་རྣམས་དང་། སྲིན་བུའི་རིགས་རྣམས་ཀྱིས་ཉམས་པར་གྱུར་པ་ཡིད་ཀྱིས་བསམ་དུ་མེད་པའི་སྡུག་བསྔལ་གྱི་མཆོག་རྣམས་དང་ལྡན་པས་ལུས་ལ་ཁྱབ་པར་གྱུར་པ་དེ་ལྟ་བུ་རྣམས་མཐོང་ངོ་། །ཚོགས་པ་རྒྱུ་བའི་ས་དག་ན་རྣམ་པར་རྒྱུ་བའི་ལྷ་རྣམས་
[143a.4]ཀྱིས་སུམ་ཅུ་རྩ་གསུམ་པ་རྣམས་ཀྱི་ལོག་པར་ལྟུང་བའི་གནས་སྐབས་སུ་གྱུར་པའི་ཡི་དགས་ཀྱི་སྐྱེ་གནས་དེ་དག་རྣམས་ལ་ཀུན་ཏུ་བལྟས་ནས་དུད་འགྲོའི་འགྲོ་བ་རྣམས་ལ་ཀུན་ཏུ་ལྟ་བར་བྱེད་དོ། །སུམ་ཅུ་རྩ་གསུམ་པའི་ལྷ་རྣམས་ལྷུང་བར་གྱུར་ནས་རྒྱ་མཚོ་ཆེན་པོར་ཉ་རྣམས་དང་། ཆུ་སྲིན་
[143a.5]དང་། མུ་ཏིག་དང་། སི་སུ་མཱ་ར་དང་། ཆུ་སྲིན་ན་ཀྲ་ལ་སོགས་པར་ཉེ་བར་སྐྱེ་བར་འགྱུར་བ་ན་ཕན་ཚུན་དུ་གསོད་པས་བྱས་པའི་ཀུན་ཏུ་བྲེད་པར་འགྱུར་བ། བཀྲེས་པ་དང་སྐོམ་པས་ལུས་ཤིན་ཏུ་བསྲེགས་པ། ཟུག་རྔུའི་མཆོག་རྣམ་པ་དུ་མ་ཀུན་ནས་འབབ་པར་འགྱུར་རོ། །དེ་བཞིན་དུ་
[143a.6]ནམ་མཁའ་ལ་དུད་འགྲོའི་འགྲོ་བ་གྲངས་མེད་པ་བྱ་ལ་སོགས་པ་ཕན་ཚུན་དུ་གནོད་པར་བྱེད་པས་བརྒྱལ་བར་གྱུར་པ། གསོད་པའི་མཐར་ཐུག་པའི་འཇིགས་པའི་གནས་སྐབས་རྣམས་སུ་གྱུར་པ་རྣམས་ཉམས་སུ་མྱོང་བར་བྱེད་དོ། །དེ་བཞིན་དུ་གང་འགའ་ཞིག་ཤིན་ཏུ་ལེགས་
[143a.7]པར་བྱས་པའི་ལས་དེས་ཀྱང་གྲོལ་བར་འགྱུར་བ་སྔར་བཞིན་ཏེ། རྒྱལ་ཆེན་རིས་བཞིའི་ལྷ་རྣམས་ཇི་ལྟ་བ་དེ་ཁོ་ན་བཞིན་དུའོ། །གལ་ཏེ་མི་རྣམས་སུ་སྐྱེ་བར་གྱུར་ན་ཡང་དེ་དག་རྣམས་ཀྱི་གཞན་ལ་མྱོང་བར་གྱུར་པའི་ལས་རྣལ་མ་རྣམས་ཡིན་གྱི་སྔ་ན་མེད་པ་ནི་མ་ཡིན་ནོ། །རིགས་
[143b]
[143b.1]འཐུན་པར་སྐྱེ་བར་འགྱུར་བས་བྱས་པ་དང་། སྐྱེ་བ་དང་། རབ་ཏུ་འབྲེལ་བའི་འཆི་བས་བྱས་པ་རྣམས་དང་། ལྷ་རྣམས་འཆི་འཕོ་བའི་དུས་ཀྱི་འབྲལ་བའི་སྡུག་བསྔལ་རྣམ་པ་དུ་མར་གྱུར་པ་གང་དག་ཡིན་པ་དེ་སྲིད་པ་དེ་དག་རྣམས་ཉིད་ཀྱང་བརྗོད་པར་སླ་བ་ཡང་མ་ཡིན་ན་གང་
[143b.2]ཡང་མངལ་གྱི་སྡུག་བསྔལ་ཉེ་བར་སྤྱོད་པ་རྣམས་ལྟ་ཅི་སྨོས། མིའི་འཇིག་རྟེན་དུ་སྐྱེས་པ་རྣམས་ལ་ཡང་གང་དག་བྱིས་པར་གྱུར་པ་ནས་རྟག་ཏུ་སྡུག་བསྔལ་བར་འགྱུར་ཏེ། གོག་པར་བྱེད་པ་དང་། སྨིན་པ་དང་། ཀུན་ཏུ་འགྲོ་བ་དང་། མ་རིག་པར་གྱུར་པ། རྩོད་པ་བྱེད་པ། དོན་དང་དོན་
[143b.3]མ་ཡིན་པ་ལ་རྣམ་པར་ཞེན་པ་དང་། ངུ་བ་ལ་སོགས་པའི་སྡུག་བསྔལ་རྣམས་ཡིན་ནོ། །དེ་དག་གི་ཡན་ལག་སོ་སོར་གྱེས་པ་རྣམས་ནི་བརྗོད་པར་སླ་བ་ཡང་མ་ཡིན་ནོ། །དེ་ལྟར་གཟུགས་བརྙན་ལྟ་བུར་གྱུར་པ་དེ་དག་རྣམས་ཐམས་ཅད་ཉིད་ཀྱང་ཚོགས་པ་རྒྱུ་བའི་སར་སྐྱེས་པའི་འཐབ་བྲལ་
[143b.4]གྱི་ལྷ་དེ་རྣམས་ཀྱི་མཆོད་རྟེན་གྱི་ལོགས་ལ་རབ་ཏུ་མཐོང་ངོ་། །རྣམ་པ་དུ་མ་རྣམས་སུ་ཤིན་ཏུ་སྡུག་བསྔལ་ཞིང་ཤིན་ཏུ་རྣམ་པ་སྣ་ཚོགས་པར་གྱུར་པའི་འཁོར་བའི་གར་མཁན་རྣམས་དེས་མཐོང་བར་གྱུར་ཅིང་རྣམ་པ་སྣ་ཚོགས་པ་ཆེས་ངོ་མཚར་བར་གྱུར་པ་རྣམས་མངོན་པར་མཐོང་ནས་
[143b.5]ལྷ་དེ་དག་རྣམས་ཤིན་ཏུ་ཡིད་བྱུང་བར་འགྱུར་ཏེ། མི་རྣམས་ནི་འགྲོ་བ་གཞན་དག་ཏུ་འགྱུར་བ་ལ་འདི་ལྟ་སྟེ། ལྷའི་འགྲོ་བར་རོ། །ལྷ་རྣམས་ཀྱང་མིའི་འགྲོ་བ་རྣམས་སུའོ། །དེ་ལ་གང་དག་བདེ་འགྲོར་སྐྱེས་པ་རྣམས་ཀྱི་གནས་སྐབས་ཀྱང་འདི་འདྲ་བར་འགྱུར་ན། ཅི་ཡང་ལས་ཀྱིས་མནར་ནས་
[143b.6]ངན་སོང་དུ་སོང་བར་གྱུར་པ་རྣམས་ཀྱི་གནས་སྐབས་ཅི་འདྲ་བར་འགྱུར། གཞན་ཡང་ཚོགས་པ་རྒྱུ་བའི་སར་སྐྱེས་པའི་འཐབ་བྲལ་བའི་ལྷ་དེ་དག་རྣམས་ཀྱིས་རྩིག་པའི་ལོགས་དེ་དག་ཉིད་ལ་ལས་རྣམས་མཐོང་བར་གྱུར་པ་ནི་ཆོས་བཟངས་ན་གནས་པའི་ལྷ་རྣམས་འཆི་འཕོ་བར་འགྱུར་
[143b.7]བ་སྟེ། ཇི་ལྟ་བར་ལས་ཀྱི་དབང་གིས་འགྲོ་བ་རྣམས། འགྲོ་བ་ལྔར་སྐྱེ་བར་འགྱུར་བའོ། །འཆི་འཕོ་བར་འགྱུར་བའི་ལྷ་དེ་དག་རྣམས་ཀྱིས་གལ་ཏེ་ཤེད་ན་གང་དག་ཏུ་གང་ཞིག་བྱས་པའི་ལས་རྣམས་ཀྱི་རྐྱེན་གྱིས་འགྱུར་བ་རྣམས་སྔར་བཤད་པ་བཞིན་ནོ། །གལ་ཏེ་ལྷ་རྣམས་ཉིད་
[144a]
[144a.1]ལས་ཤི་འཕོས་ནས་ལྷ་རྣམས་ཉིད་དུ་སྐྱེས་ན། དེ་ན་གནས་པ་ཉིད་ན་སྡུག་བསྔལ་ཡིན་ནོ། །འདི་ལྟ་སྟེ། འཆི་འཕོ་བ་དང་སྐྱེ་བས་བྱས་པ་རྣམས་དང་། རྣམ་པར་བྲལ་བར་བྱས་པས་རྣམས་དང་། འཆི་འཕོ་བའི་འཇིགས་པས་རྣམས་ཀྱང་སྟེ། འཆི་བས་བྱས་པའི་
[144a.2]སྡུག་བསྔལ་རྣམས་ནི་ཆེ་བ་དང་། རྣམ་པ་ཡང་མང་བ་ཡིན་ནོ། །དེ་དག་རྣམས་བཞིན་དུ་འཆི་འཕོ་བའི་འཇིགས་པ་རྣམ་པ་དུ་མ་རྣམས་དང་། འཆི་འཕོ་བ་རྣམས་ཀྱང་ཡང་དག་པར་མངོན་པར་མཐོང་ནས་གཞན་ཡང་ཡུལ་ཕྱོགས་གཞན་རྣམས་སུ་ཀུན་ཏུ་ལྟ་བར་བྱེད་དོ། །ཇི་སྲིད་དུ་རྩིག་
[144a.3]པ་དེ་ཉིད་ཀྱི་ལོགས་ལ་བརྒྱ་བྱིན་འཆི་འཕོ་བར་གྱུར་པ་ལྷ་རྫས་ཀྱི་ཕྲེང་བ་མཆོག་དང་ལྡན་པ་འོད་འབར་བར་གྱུར་པའི་རྣ་རྒྱན་བཅུག་པ། འདོད་པ་ལྔའི་ཕུན་སུམ་ཚོགས་པ་དཔེ་མེད་པར་གྱུར་པའི་བདེ་བ་རྣམས་དང་རྣམ་པར་བྲལ་བར་གྱུར་པ། རང་གི་ལས་ཀྱིས་དབང་གིས་ཡང་འགྲོ་
[144a.4]བར་འགྱུར་བ་བག་མེད་པ་ལ་ཞུགས་པར་གྱུར་པའི་དབང་གིས་ངན་སོང་གི་ས་རྣམས་ཁྱབ་པར་གྱུར་པར་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་རྣམས་སུ་ལྟུང་བར་གྱུར་པ་རྣམས་མཐོང་ངོ་། །རང་གིས་བྱས་པའི་ལས་ཀྱིས་ཏེ། དེ་ལ་དབང་པོའི་མིང་ནི་འདི་དག་
[144a.5]རྣམས་ཡིན་ཏེ། དེ་ལ་སུམ་ཅུ་རྩ་གསུམ་ན་གནས་པའི་དབང་པོ་རྣམས་འཆི་འཕོ་བའི་མིང་ནི་འདི་དག་རྣམས་ཡིན་ཏེ། འདི་ལྟར་འོད་དང་ལྡན་པ་ཞེས་བྱ་བའི་བརྒྱ་བྱིན་གྱིས་ལྷ་ཡུལ་གྱི་རྒྱལ་པོ་བྱས་ནས་རང་གི་ལས་ཀྱི་བསོད་ནམས་ཟད་པར་གྱུར་ནས་རྒྱ་མཚོར་ཆུ་སྲིན་གྱི་སྐྱེ་གནས་སུ་
[144a.6]སྐྱེས་སོ། །དེས་ཀྱང་མིར་གྱུར་པ་ན་བྱ་བར་གྱུར་ཏེ། སྲོག་ཆགས་མང་པོ་རྣམས་བསད་པར་གྱུར་པའི་ཕྱིར་དང་། སངས་རྒྱས་ལ་ཕྱག་ཀྱང་བྱས་པར་འགྱུར་རོ། །དེ་ཕྱག་བྱས་པར་གྱུར་པ་དེའི་རྒྱུས་དེ་དབང་པོར་གྱུར་ཏོ། །དེ་ཟད་པའི་ཕྱི་ནས་ཡང་སྲོག་གཅོད་པའི་སྡིག་པའི་ལྷག་
[144a.7]མ་རྣམས་ཀྱིས་སླར་ཡང་དུད་འགྲོར་སྐྱེས་སོ། །དབང་པོར་གྱུར་པ་ན་དེས་ལེགས་པའི་ལས་བྱས་པ་ནད་པ་རྣམས་དང་། མགོན་མེད་པ་རྣམས་དང་། དགེ་སློང་དག་ལ་ཡང་བསོད་སྙོམས་རབ་ཏུ་དང་བའི་ཡིད་ཀྱིས་བྱིན་པ་དེའི་རྒྱུས་སུམ་ཅུ་རྩ་གསུམ་གྱི་དབང་པོར་གྱུར་ཏོ། །སླར་ཡང་
[144b]
[144b.1]དེ་ཟད་ནས་ལན་གྲངས་གཞན་ལ་མྱོང་བར་འགྱུར་བའི་ལས་ཉེས་པར་བྱས་པས་ཀྲི་ཀ་ལཱ་ཤར་སྐྱེས་སོ། །དེས་སྐྱེ་བ་གཞན་གང་ཡང་རུང་བ་ཞིག་ཏུ་ལོག་པར་ལྟ་བས་ཉམས་པར་གྱུར་པས་ཀྲི་ཀ་ལཱ་ཤ་མཆོད་སྦྱིན་དུ་བསྲེགས་སོ། །དེ་རྒྱུ་དེ་དང་རྐྱེན་དེས་དམྱལ་བར་སྐྱེས་སོ། །དེའི་
[144b.2]ལྷག་མ་རྣམས་ཀྱིས་སླར་ཡང་ཀྲི་ཀ་ལཱ་ཤའི་སྐྱེ་གནས་སུ་སྐྱེས་པར་གྱུར་ཏོ། །དེའི་རྗེས་ལ་ལྷ་རྫས་ཀྱི་ཡུལ་རྣམས་ལ་ཉེ་བར་ལོངས་སྤྱད་ནས། རབ་ཏུ་གསལ་བ་ཞེས་བྱ་བའི་དབང་པོ་གཞན་འཆི་འཕོ་བར་གྱུར་ནས་རབ་ཏུ་ལྟུང་བར་འགྱུར་བ་མཐོང་བ་ལ་དེས་མ་དང་ཕ་དག་ནད་པར་
[144b.3]གྱུར་པའི་གཡོག་བྱས་སོ། །རྒྱུ་དེས་དེ་སུམ་ཅུ་རྩ་གསུམ་གྱི་དབང་ཕྱུག་དང་ལྡན་པའི་དབང་པོར་ལེགས་པར་སྐྱེས་སོ། །ཡང་ལས་དེ་ཟད་ནས་ཡི་དགས་སུ་སྐྱེས་སོ། །དེས་སྐྱེ་བ་གཞན་གང་ཡང་རུང་བ་དག་ཏུ་དགོན་པར་ཤིན་ཏུ་མི་རིགས་པ་ཆེན་པོས་འབྲུ་བཙོངས་ནས་བསླུས་པར་
[144b.4]གྱུར་པ་གང་ཡིན་པ་དང་། ཡིད་ཀྱིས་ཀྱང་སླར་ཡང་དེ་བཞིན་དུ་མུ་གེ་དྲག་པོ་བསམས་པར་གྱུར་ཏོ། །དེ་རྒྱུ་དེ་དག་རྣམས་ཀྱིས་དམྱལ་བ་ཐིག་ནག་ཏུ་སྐྱེས་སོ། །དེའི་ལྷག་མ་རྣམས་ཀྱིས་ཀྱང་ཡི་དགས་ཁབ་ཀྱི་མགྲིན་པ་ལྟ་བུར་སྐྱེས་སོ། །གཞན་ཡང་འཐབ་བྲལ་གྱི་ལྷ་དེ་
[144b.5]རྣམས་ཉིད་ཀྱིས་མཐོང་བར་གྱུར་པ་རྣམས་ལས་གཞན་པ་རྣམ་པ་དུ་མར་གྱུར་པའི་འཁོར་བའི་སྡུག་བསྔལ་རྣམ་པ་མང་པོ་རྣམས་ཤིན་ཏུ་ལེགས་པར་སྐྱེས་པའི་ཡིད་ཀྱིས་མཐོང་བར་གྱུར་པ་ལས་ཇི་སྲིད་དུ་འཐུན་པར་བྱེད་པ་ཞེས་བྱ་བའི་བརྒྱ་བྱིན་མཐོ་རིས་ནས་རབ་ཏུ་འཆི་འཕོས་ནས་ཕག་
[144b.6]མོའི་སྐྱེ་གནས་སུ་སྐྱེས་པར་གྱུར་པ་མཐོང་ངོ་། །དེའི་ལེགས་པར་བྱས་པའི་ལས་རྣམས་ཀྱང་མཐོང་སྟེ། གང་བརྒྱ་བྱིན་དུ་སྐྱེས་པར་གྱུར་པ་དེས་སྐྱེ་བ་གཞན་གང་དག་ཏུ་ཤིན་ཏུ་ང་རྒྱལ་ཅན་གྱི་བྲམ་ཟེ་ལོག་པར་ལྟ་བའི་མཆོག་གིས་ཉེ་བར་སྨྲས་པར་གྱུར་པ་ལ་འཐུན་པར་སྨྲས་ནས་
[144b.7]ཟས་དང་སྨན་དག་བྱིན་ནོ། །སྲོག་གཅོད་པ་ལས་ཀྱང་བསླབ་པའི་གཞི་བླངས་པར་གྱུར་ཏོ། །རྒྱུ་དེ་དག་དང་། རྐྱེན་དེ་དག་དང་། གཞི་དེ་དག་ལས་དེ་ལུས་ཞིག་པ་ན་མཐོ་རིས་བདེ་འགྲོ་སུམ་ཅུ་རྩ་གསུམ་པའི་འཇིག་རྟེན་དུ་སྐྱེས་སོ། །དེ་ལས་དེ་དག་རྣམས་ཡོངས་སུ་
[145a]
[145a.1]ཟད་ཅིང་ཉམས་པར་གྱུར་ནས་ཕག་གི་མངལ་དུ་སྐྱེས་སོ། །དེའི་ལེགས་པར་བྱས་པའི་ལས་རྣམས་ནི་གང་དག་ཡིན་ཞིང་ལེགས་པར་བྱས་པའི་ལས་ཀྱིས་ཀྱང་དེར་སྐྱེས་པ་དང་། མིང་ཡང་ཅིར་བཏགས་ཞེ་ན། སུ་མ་ནྱུམ་ཞེས་བྱ་བའི་དབང་པོ་དེས་སྐྱེ་བ་
[145a.2]གཞན་གང་ཡང་རུང་བ་ཞིག་ལ་གཞན་གང་ཡང་རུང་བ་ཞིག་སེང་གེའི་ལག་ཏུ་སོང་ཞིང་སྲོག་ཐེ་ཙོམ་དུ་གྱུར་པ་ལ་སྙིང་རྗེའི་སྣོད་དུ་གྱུར་པའི་ཡིད་ཀྱིས་རབ་ཏུ་གྲོལ་བར་བྱས་ནས་དུས་ཕལ་པོ་ཆེར་ཟས་དང་སྐོམ་རྣམས་ཀྱིས་ལེགས་པར་གསོས་པར་གྱུར་པ་དེ་རྒྱུ་དང་རྐྱེན་དེས་སུ་མ་ནྱུམ་ཞེས་
[145a.3]བྱ་བའི་དབང་པོར་གྱུར་ཏོ། །དེ་ལས་ཀྱང་འཕོས་ནས་རབ་ཏུ་ཚ་བའི་དམྱལ་བར་སྐྱེས་སོ། །དེས་སྐྱེ་བ་གཞན་ཞིག་ལ་རྒྱལ་པོའི་ནང་དུ་སོང་བར་གྱུར་པ་ན་བརྫུན་དུ་སྨྲས་པའི་རྒྱུ་དེ་དང་རྐྱེན་དེ་དག་རྣམས་ཀྱིས་དམྱལ་བར་སྐྱེས་སོ། །དེ་འཆི་འཕོས་པར་གྱུར་ནས་སྤྲུལ་པའི་བརྒྱ་བྱིན་ཞེས་
[145a.4]བྱ་བ་དབང་པོ་གཞན་མཐོང་བར་གྱུར་ཏོ། །དེའི་ཡང་ལེགས་པར་བྱས་པའི་ལས་རྣམས་ལ་ཀུན་ཏུ་ལྟ་བར་བྱེད་པ་ལ་ཤེས་རབ་ཅན་དེས་མཉམ་པར་བྱས་ནས་མཆོད་སྦྱིན་གྱི་གནས་སུ་བླ་མ་རྣམས་ལ་སྦྱིན་པ་བྱིན་ནོ། །དེ་རྒྱུ་དེས་ཀཽ་ཤི་ཀ་ཞེས་བྱ་བའི་དབང་པོར་གྱུར་ཏོ། །གཞན་དུ་
[145a.5]ཡང་འདིས་ལེགས་པར་བྱས་པའི་ལས་རྣམས་མང་དུ་བྱས་ཏེ། དེ་ལས་དེ་དག་རྣམས་ཀྱི་རྐྱེན་གྱིས་དབང་པོར་འབྱུང་བར་འགྱུར་ཏེ་རིགས་གཉིས་པའི་དབང་པོའོ། །སླར་ཡང་སྟན་དེ་ཉིད་ལ་དབང་པོར་འབྱུང་བར་འགྱུར་ཏེ། བཅོམ་ལྡན་འདས་ཤཱཀྱ་ཐུབ་པའི་བསྟན་པའི་མཐུས་དེ་ངན་
[145a.6]འགྲོ་རྣམས་སུ་འགྲོ་བར་འགྱུར་བར་མ་མཐོང་ངོ་། །ལྷ་ལས་འཆི་འཕོས་ནས་མིར་སྐྱེ་བར་འགྱུར་རོ། །འདི་ནི་ལན་བདུན་བསྐོར་བ་ཡིན་གྱི་དེའི་འགྲོ་བ་འདི་དག་ལས་མེད་པ་ཡིན་པར་མཆོད་རྟེན་གྱི་ལོགས་དེ་ལ་འཐབ་བྲལ་གྱི་ལྷ་རྣམས་ཀྱིས་མཐོང་ངོ་། །དེ་ནས་དེ་དག་རྣམས་
[145a.7]མཆོག་ཏུ་ངོ་མཚར་བ་སྐྱེས་པར་གྱུར་པ་ཡིན་ནོ། །བརྒྱ་བྱིན་དེ་དག་རྣམས་ཐམས་ཅད་ལྷག་མ་མ་ལུས་པའི་འགྲོ་བ་མཆོད་རྟེན་འདིའི་རྩིག་པ་ལ་མཐོང་བ་ལ་ཀཽ་ཤི་ཀ་གཅིག་པུའི་ངན་འགྲོ་མ་དམིགས་སོ། །འདིའི་རྒྱུ་ཅི་ཞིག་ཡིན་ན། དེ་ནས་འཐབ་བྲལ་གྱི་ལྷ་དེ་དག་རྣམས་ཐམས་ཅད་
[145b]
[145b.1]འཐབ་བྲལ་གྱི་བདག་པོ་མུ་སུ་ལུན་དྷ་དེ་ལ་ལྟའོ། །ཇི་ལྟར་དབང་པོ་དེ་དག་རྣམས་ཐམས་ཅད་ལྷག་མ་མ་ལུས་པ་རྣམས་ཀྱི་ཡང་ངན་སོང་དུ་འགྲོ་བའི་འགྲོ་བ་གཞན་རྣམས་མཐོང་བ་ལ་ཀཽ་ཤི་ཀ་ལ་ནི་སྐྱེ་བ་བདུན་གྱི་མཐར་ཐུག་པར་མཐོང་ངོ་། །བརྒྱད་པ་ནི་ཡོངས་སུ་ཤེས་པ་མ་ཡིན་
[145b.2]ནོ། །དེ་ལ་འདིའི་རྒྱུ་ནི་ཅི་ཡིན། རྐྱེན་ནི་ཅི་ཞིག་ཡིན། གླེང་གཞི་ནི་གང་ཡིན། དེ་ནས་ལྷ་དེ་རྣམས་ཀྱི་དྲུང་ནས་ཉེ་བར་ཐོས་པར་གྱུར་པ་དང་། འཐབ་བྲལ་གྱི་མངའ་བདག་དེས་འདི་སྐད་ཅེས་སྨྲས་སོ། །ཀཽ་ཤི་ཀ་འདིའི་འགྲོ་བ་གང་འབྱུང་བར་འགྱུར་བ་དང་། རྒྱུ་འདི་དག་རྣམས་
[145b.3]ཀྱིས་ཡིན་པ་དེ་དག་རྣམས་ཉོན་ཅིག་དང་། བདག་གིས་ཁྱེད་ཅག་རྣམས་ཐམས་ཅད་ལ་དེ་བཞིན་གཤེགས་པའི་མཆོད་རྟེན་རབ་ཏུ་བསྟན་པར་བྱ་ཞིང་དམ་པའི་ཆོས་ཀྱང་བཤད་པར་བྱའོ། །རྒྱུ་གང་གིས་དེ་དག་ཐམས་ཅད་འབྱུང་བ་བག་མེད་པས་བག་མེད་པར་གནས་པས་ལྷ་རྫས་ཀྱི་
[145b.4]འདོད་པས་ཀུན་ཏུ་རྨོངས་པས་དམ་པའི་ཆོས་ངོ་མཚར་བ་རྣམས་ཇི་ལྟ་བ་བཞིན་དུ་མི་ཉན་ནོ། །དེས་ན་བདག་གིས་ཁྱེད་རྣམས་ཉིད་ལ་ཕན་པའི་དོན་དུ་དང་། བདག་ཉིད་མཆོད་རྟེན་ལ་འཇུག་པའི་རྒྱུ་མཚན་དུ་ཁེངས་པ་ལ་སོ་སོར་བརྟག་པར་བྱའོ། །ཀྱེ་བག་མེད་པར་མ་བྱེད། སྐྱེ་བ་
[145b.5]སྐྱེས་པ་དོན་མེད་པར་བསྐྱལ་བར་གྱུར་ཏ་རེ། ཕྱི་ནས་འགྱོད་པར་འགྱུར་བར་མ་བྱེད་ཅིག །འཆི་བའི་ཡུལ་དང་དུས་ཀུན་ནས་ཉེ་བར་གནས་པར་གྱུར་པའི་རྒྱུ་གཉིས་ཀྱི་དངོས་པོ་གཉིས་ཡིན་པར་བདག་གིས་ཐོས་ཏེ་རྒྱུ་གང་གིས་ཀཽ་ཤི་ཀ་འདི་རིགས་གཉིས་པར་སྐྱེ་བར་འགྱུར་བ་རབ་ཏུ་
[145b.6]མཐོང་བ་དང་། འདི་ལ་ལོག་པར་ལྟུང་བ་ཡང་འབྱུང་བར་མི་འགྱུར་བ་དང་། མཆོད་རྟེན་གྱི་ལོགས་ལ་སྐྱེ་བ་བརྒྱད་པ་ཡང་མ་མཐོང་བ་ནི་ཀཽ་ཤི་ཀ་འདི་སྔོན་བག་མེད་པས་བག་མེད་པར་རྒྱུ་བར་གྱུར་པའི་བག་མེད་པས་རྒྱུ་བའི་ཕྱིར་ན་སྐྱེ་བ་ཐམས་ཅད་འདས་པར་གྱུར་ནས། ལེགས་པར་བྱས་
[145b.7]པའི་ལས་རྣམས་ཟད་པ་གོ་བར་བྱེད་པའི་འཆི་འཕོ་བའི་རྟགས་རྣམས་འདི་ལ་ཉེ་བར་བྱུང་ནས་གནས་པ་ན། ཡང་དགེ་བའི་བཤེས་གཉེན་གྱིས་ཉེ་བར་གནས་བཞིན་པ་དེ་དག་རྣམས་ཀྱང་རིག་པར་བྱས་ཏེ། ཀཽ་ཤི་ཀ་འཆི་འཕོ་བའི་མཚན་མ་བར་དུ་གཅོད་པར་བྱེད་པ་དེ་དག་འབྱུང་བར་འགྱུར་
[146a]
[146a.1]གྱིས་བདེ་ལེགས་ལ་ཡིད་ཞོག་ཅིག་ཅེས་དེ་སྐད་བརྗོད་པ་དང་། ཀཽ་ཤི་ཀས་འདི་སྐད་བརྗོད་དེ། བདག་གི་རྐང་པ་པད་མ་འདི་དག་ལས་དང་བདག་གི་སྟན་ལས་འཆི་འཕོ་བར་མི་འགྱུར་བའི་ལས་ཇི་ལྟ་བུ་ཡིན། དེ་སྐད་སྨྲས་པ་དང་། དྲང་སྲོང་གིས་ཀཽ་ཤི་ཀ་དེ་ལ་འདི་
[146a.2]སྐད་ཅེས་བརྗོད་དེ། ཇི་ལྟ་བར་ཉོན་དང་ཐབས་གང་གིས་ཀཽ་ཤི་ཀ་ཁྱོད་བདག་ཅག་རང་གི་སྟན་ལས་འཕོ་བར་མི་འགྱུར་བ་ནི་ཤཱཀྱ་ཐུབ་པ་འདི་དྲང་སྲོང་བུ་རམ་ཤིང་བའི་རིགས་ལས་སྐྱེས་པར་གྱུར་ཏེ། ཐམས་ཅད་མཁྱེན་པ། ཐམས་ཅད་གཟིགས་པ། འཁོར་བ་ཐམས་ཅད་ཀྱི་ལས་
[146a.3]དང་འབྲས་བུའི་དབང་པོར་གྱུར་པ། སེམས་ཅན་ཐམས་ཅད་ལ་ལམ་དམ་པ་ཉེ་བར་སྟོན་པ་པོ། བླ་ན་མེད་པའི་ཆོས་ཀྱི་རྒྱལ་པོ་དེས་གང་གིས་བདག་ཅག་གི་སྟན་ལས་འཕོ་བར་མི་འགྱུར་བའི་ཆོས་དེ་དག་རྣམས་དེས་སྟོན་པར་འགྱུར་རོ། །དེ་ནས་དེའི་དྲུང་ནས་ཀཽ་ཤི་ཀ་རིངས་པ་དང་
[146a.4]བཅས་པར་གང་ན་འཛམ་བུའི་གླིང་ཡོད་པ་དེར་བཅོམ་ལྡན་འདས་དེའི་དྲུང་དུ་ཆོས་ཉན་འདོད་པར་གྱུར་པས་ལེགས་པར་ཉེ་བར་སོང་ངོ་། །དེ་ནས་ཀཽ་ཤི་ཀ་དེས་བཅོམ་ལྡན་འདས་མིག་གཅིག་ཏུ་གྱུར་པ་ལམ་དམ་པ་སྟོན་པ་པོས་ཆོས་སྟོན་པར་གྱུར་པ་མཐོང་སྟེ། བདེ་ལེགས་སུ་གྱུར་
[146a.5]པ། ཐབས་སུ་གྱུར་པ། མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པ་པོ། དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་བྱང་བའི་ཆོས་རྣམས་སྟོན་པར་མཛད་པ་ལ་འདི་ལྟ་སྟེ། 
[146a.6]སྡུག་བསྔལ་དང་སྡུག་བསྔལ་གྱི་རྣམ་པར་སྨིན་པ་ཅན་སྡུག་བསྔལ་ཀུན་ཏུ་འགགས་པ་རྣམ་པར་འགྱུར་བའི་དབང་དུ་བྱས་པ་རྣམས་ལྷ་རྣམས་ཀྱིས་ཀྱང་ཐོས་པར་འཕགས་པའི་བདེན་པ་བཞི་སྟོན་པར་མཛད་དེ། སྡུག་བསྔལ་དང་། ཀུན་འབྱུང་བ་དང་། འགོག་པ་དང་ལམ་མོ། །དེ་
[146a.7]ནས་ཀཽ་ཤི་ཀ་དེས་བཅོམ་ལྡན་འདས་ཤཱཀྱ་ཐུབ་པ་ལ་དྲིས་པ། ཀྱེ་གཽ་ཏ་མ་ལགས་འདིར་བདག་ཅག་གི་བདག་ལ་བར་ཆད་རབ་ཏུ་འབྱུང་བར་འགྱུར་བ་འཆི་འཕོ་བའི་རྟགས་རྣམས་བྱུང་བར་གྱུར་ལ། བདག་གི་བར་ཆད་རྣམས་ཞེས་དེ་སྐད་ཅེས་གསོལ་པ་དང་། བཅོམ་ལྡན་འདས་
[146b]
[146b.1]དེས་བཀའ་སྩལ་པ། དེ་དེ་བཞིན་ནོ། །དེ་དེ་བཞིན་ཏེ། ཀཽ་ཤི་ཀ་ཇི་ལྟ་བ་བཞིན་དུ་གོ་བར་གྱིས་ཤིག །རྒྱུ་མཚན་དང་རྒྱུ་མཚན་མ་ཡིན་པ་རྣམས་རབ་ཏུ་འབྱུང་བར་འགྱུར་ཞིང་ཚེ་ཕ་རོལ་དེ་དག་རབ་ཏུ་འབྱུང་བར་འགྱུར་བ་ནི་བག་མེད་པ་བག་མེད་པར་རྒྱུ་བས་ལེགས་པར་བྱས་པའི་ལས་
[146b.2]རྣམས་ཟད་པར་གྱུར་པ། ལུས་སྲེད་པའི་དབང་དུ་སོང་བ་དེ་དག་རྣམས་ནི་ཤིན་ཏུ་གཞན་དུ་འགྲོ་བར་བྱ་དགོས་པ་ཡིན་ཏེ། འཁོར་བའི་དགོན་པ་ཆེན་པོ་འདི་དག་གི་ཕ་རོལ་ཐོབ་པར་དཀའ་བ་དུས་ཐམས་ཅད་དུ་སྐྱེ་བོ་རྣམས་ཀྱི་མངའ་བདག་ཏུ་གྱུར་པའི་སྐྱེ་བ་དང་། རྒ་བ་དང་། ན་བ་
[146b.3]དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་དང་། མི་སྡུག་པ་རྣམས་དང་ཕྲད་པ་དང་། སྡུག་པ་རྣམས་དང་བྲལ་བ། གཅན་གཟན་ཁྲོ་བོ་དང་། སེང་གེའི་འཇིགས་པའི་ཉེས་པ་རྣམས་ཀྱིས་ཀུན་ཏུ་གང་བར་གྱུར་པ། 
[146b.4]ཉི་མའི་གདུང་བས་སྲེག་པར་བྱེད་པ། གཏི་མུག་གི་མུ་ནག་གིས་མུན་པར་གྱུར་ཅིང་ཀུན་ལ་ཆགས་པ་སྐྱེ་བས་ཉེ་བར་འཚེ་བར་གྱུར་པ་ནི་བྱིས་པ་སོ་སོའི་སྐྱེ་བོ་རྣམས་ཡིན་ཏེ། སྲེད་པའི་རི་དགས་ཀྱིས་ཀུན་ནས་གང་བར་གྱུར་པ་དེའི་གྲོགས་སུ་གྱུར་པ་ཀུན་ཏུ་རྟོག་པ་བརྒྱ་སྟོང་གི་ཤིང་གིས་ཀུན་
[146b.5]ནས་གང་བར་གྱུར་པ་ལ་དམ་པའི་ཆོས་སྐྱེས་པར་གྱུར་པའི་ཆུ་དང་བྲལ་བ། ལེགས་པར་རྣམ་པར་འཆད་པའི་དགེ་བའི་བཤེས་གཉེན་ལམ་སྟོན་པར་བྱེད་པ་རྣམས་དང་བྲལ་བ། ལྟ་བ་ངན་པ་དུ་མ་མུ་སྟེགས་ཅན་གྱི་འདོད་པའི་ལམ་སྔོན་གྱི་མཐའ་དང་། ཕྱི་མའི་མཐའ་རྒྱ་ཆེ་བར་
[146b.6]གྱུར་པ། འགྲོ་བ་ལྔ་སྙིང་པོ་དང་བྲལ་བའི་མུན་པའི་སྡུག་བསྔལ་རྒྱ་ཆེ་བའི་འཁོར་བའི་དགོན་པ་འདི་ལ་ཀཽ་ཤི་ཀ་འཁོར་བ་ལས་ཁྱོད་ཡིད་མི་འབྱུང་ངམ། འདོད་པས་རྨོངས་པ་རྣམས་དེས་གཞན་དུ་འགྲོ་བར་བྱ་དགོས་པ་ཡིན་ཞིང་། དེའི་སྐྱེ་བ་དེ་དག་དང་ཡང་འབྲལ་བར་འགྱུར་བ་ཡིན་
[146b.7]ན། དེ་དག་རྣམས་ཀྱི་སྡོམ་པ་དང་སྐྱེ་བས་ཀྱང་ཅི་ཞིག་བྱ། དེ་དག་རྣམས་ཀྱི་དཀའ་ཐུབ་ཀྱིས་ཀྱང་ཅི་བྱེད་པར་འགྱུར་ན་འདོད་པ་རྣམས་འཆི་འཕོ་བའི་དུས་ན་འོང་བར་འགྱུར་རམ་ཁྱོད་ནི་གཞན་དག་ཏུ་འགྲོ་བར་བྱ་དགོས་སོ། །དེ་སྐད་ཅེས་བཀའ་སྩལ་པ་དང་། ཀཽ་ཤི་ཀས་བཅོམ་ལྡན་
[147a]
[147a.1]འདས་དེ་ལ་ཆོས་གོས་ཕྲག་པ་གཅིག་ཏུ་བྱས་ཏེ། ཅོད་པན་འདུད་པར་གྱུར་པས་མགོ་བོས་ཞབས་ལ་ཕྱག་འཚལ་ནས་ཕྱོགས་གཅིག་ཏུ་འདུག་ནས་དྲིས་སོ། །བཅོམ་ལྡན་འདས་བདག་ཅག་གི་སྟན་འདི་ལས་བདག་སྡུག་བསྔལ་བར་མི་འགྱུར་བའི་ཐབས་བདག་ཅག་
[147a.2]ལ་མཆིས་སམ། དེ་ལྟར་ངན་བུ་སུམ་ཅུ་རྩ་གསུམ་པ་རྣམས་ཀྱི་རྒྱལ་པོ་བྱེད་པར་འགྱུར་བ་རྒྱུ་འདི་དག་ཁྱོད་ཀྱིས་གཟིགས་སམ་བདག་གི་སྟན་དང་། ལྷག་པའི་སྟན་དང་། རྒྱུ་གཞན་རྣམས་ཀྱིས་ཀྱང་བྱེད་པར་འགྱུར་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་
[147a.3]བཀའ་སྩལ་པ། ཀཽ་ཤི་ཀ་གང་ནས་ཤི་འཕོས་པར་གྱུར་པ་སླར་ཡང་སྟན་དེ་ཉིད་ལ་སྐྱེ་བར་འགྱུར་བ་ཡོད་དེ་རྣམ་པ་དེ་ལྟ་བུ་མྱོང་བར་ངེས་པའི་ལས་གཞན་རྣམས་འགའ་ཞིག་གིས་ཀྱང་མི་བྱེད་པའི་རྒྱུ་གང་གིས་གང་གི་ཚེ་ཁྱོད་སྟན་ལ་སྐྱེ་བར་འགྱུར་ཞིང་སུམ་ཅུ་རྩ་གསུམ་པ་རྣམས་ཀྱི་རྒྱལ་
[147a.4]པོ་བྱེད་པར་འགྱུར་རོ། །རྒྱུ་འདི་དག་གིས་ངས་མཐོང་བ་ཡིན་ཞིང་ཁྱོད་ཀྱི་སྟན་དང་ལྷག་པའི་སྟན་དང་། རྒྱུ་གཞན་རྣམས་ཀྱང་ངས་མཐོང་བ་ཡིན་ཏེ། གལ་ཏེ་ངའི་ཆོས་ཉན་པར་བྱེད་ན་ཇི་ལྟ་བར་ཁྱོད་ཉམས་པར་འགྱུར་བ་མ་ཡིན་ནོ། །དེ་ལ་དེ་སྐད་ཅེས་བཀའ་སྩལ་པ་དང་། ཀཽ་ཤི་
[147a.5]ཀས་སླར་ཡང་ཐལ་མོ་སྦྱར་བ་བྱས་ཏེ་འཇིག་རྟེན་མགོན་པོ་བཅོམ་ལྡན་འདས་ཀྱིས་ཆོས་དེ་བདག་གིས་མཉན་པར་འཚལ་ལོ། །དེ་ནས་དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་འདོད་པ་རྣམས་ཀྱི་ཉེས་དམིགས་དང་། མྱང་བར་ངན་པ་དང་། ངེས་པར་འབྱུང་བར་འགྱུར་བའི་
[147a.6]ཡང་དབང་དུ་བྱས་ནས་གང་གིས་ཀཽ་ཤི་ཀ་རྒྱུན་དུ་ཞུགས་པའི་འབྲས་བུ་ཐོབ་པར་འགྱུར་བ་དེ་བཞིན་དུ་མདོ་རྣམས་རྒྱས་པར་བསྟན་ནོ། །དེ་ནས་ཀཽ་ཤི་ཀས་འབྲས་བུ་ཐོབ་པར་གྱུར་པས་འཆི་འཕོ་དང་། སྐྱེ་བ་དང་། ངན་སོང་གི་སྒོ་རྣམས་ཡང་བཅད་དོ། །ལེགས་པར་བསྐྱེད་པའི་རྒྱུ་འདིས་ལྷ་
[147a.7]འཐབ་བྲལ་བ་རྣམས་ཀྱིས་མཆོད་རྟེན་གྱི་ལོགས་ལ་ཀཽ་ཤི་ཀའི་སྐྱེ་བ་བརྒྱད་པ་གཞན་མ་མཐོང་བ་ཡིན་ནོ། །དེ་ནི་མྱ་ངན་ལས་འདའ་བར་འགྱུར་བ་ཡིན་གྱི་དེའི་ཐམས་ཅད་ཀྱི་ཕ་རོལ་ཡིན་པའི་ཕྱིར་སྐྱེ་བ་གཞན་བརྒྱད་པ་ནི་འབྱུང་བར་མི་འགྱུར་རོ། །རྒྱུ་དེ་དག་རྣམས་ཀྱི་ཕྱིར་ན་ངས་ཁྱེད་རྣམས་
[147b]
[147b.1]ལ་བརྗོད་པ་ཡིན་ནོ། །དེ་ནས་དེའི་དུས་ན་མུ་སུ་ལུན་དྷ་ས་ཚིགས་སུ་བཅད་པ་བརྗོད་པ། ཇི་ལྟར། འདོད་པ་ལས་སྐྱེས་ནོར་མི་མཐོང་། །གང་ཕྱིར་འདོད་སྐྱེས་དེ་ནོར་མེད། །མཐར་ཐུག་དགེ་ལེགས་བྱེད་པ་པོ། །ཚུལ་ཁྲིམས་དད་པ་ནོར་མཆོག་ཡིན། །འདོད་པ་ལས་སྐྱེས་ནོར་
[147b.2]དེས་ཀྱང་། །སྲིད་པའི་དགོན་པ་སྟོན་བྱེད་ཡིན། །གང་ཡང་འདོད་པ་ལས་རྣམ་གྲོལ། །གཏེར་སྤྲུལ་པ་ཞེས་བརྗོད་པ་ཡིན། །གོ་འཕང་ལས་གང་ལེགས་མི་སྐྱོབ། །གང་ལས་བདེ་བ་དེ་འབྱུང་མེད། །ནོར་རྣམས་ནོར་ཆུད་ཟོས་པ་ནི། །གཅིག་ཏུ་ཤེས་ཆེན་མིན་པར་བརྗོད། །འདོད་
[147b.3]པ་རྣམས་ནི་རབ་སྟེན་པའི། །ནོར་དེ་དག་ནི་ནོར་མིན་མཐོང་། །ལམ་སྟོན་པ་དེ་མཆོག་ཡིན་ནོ། །ལམ་འཆད་གང་ཡིན་ཤིས་པ་ཡིན། །ལམ་གང་གིས་ནི་གོ་འཕང་མཆོག །མཁས་པ་དེར་ནི་འགྲོ་བ་ཡིན། །འདོད་པ་གང་ཞིག་རབ་མ་ཆགས། །གང་ཞིག་འདོད་ནས་འདོད་ཆེན་
[147b.4]མིན། །དེ་ནི་ཤེས་པའི་གནས་སུ་ཞུགས། །འདོད་པའི་མེ་རབ་སྟེན་པ་མིན། །འདོད་པས་རྟག་ཏུ་ངོམས་པ་མེད། །འདོད་པས་ཞི་བ་དྲན་པ་མིན། །སྲེད་དང་ལྷན་ཅིག་ཡང་དག་ལྡན། །འབར་བ་ལྟ་བུར་འབར་བར་བྱེད། །དེ་བཞིན་ལྷ་མི་ཆགས་སྦྲུལ་གྱིས། །ངོམས་པ་མེད་པར་
[147b.5]རྣམ་པར་འཇོམས། །རྣམ་པར་ཆུད་ཟོས་དེ་རྟག་ཏུ། །ཆུད་ཟོས་དམྱལ་བའི་མེ་རབ་ལྟ། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་རྣམ་པ་དུ་མ་བརྒྱར་འཛིན་པར་བྱེད་དོ། །ཡང་དག་པར་ཡང་ཡོངས་སུ་སྐྱོང་བར་བྱེད་དོ། །དེ་ནས་སླར་ཡང་ལྷ་དེ་དག་རྣམས་མཆོག་ཏུ་སྐྱོ་བར་གྱུར་པའི་ཡིད་
[147b.6]ཀྱིས་ཤིན་ཏུ་ཡིད་བྱུང་བར་གྱུར་ནས་གཞན་ཡང་མུ་སུ་ལུན་དྷ་དེ་ལ་འདི་སྐད་ཅེས་བརྗོད་དེ། བདག་ཅག་རྣམས་འགྲོ་བ་གང་ཞིག་ཏུ་འགྱུར་བ་ལྷའི་ཞལ་སྔ་ནས་རེ་ཞིག་བདག་ཅག་ལ་སོ་སོར་བསྟན་དུ་གསོལ། དེ་བཞིན་དུ་བྱའོ་ཞེས་བརྗོད་ནས་སླར་ཡང་མཆོད་རྟེན་དེ་ཉིད་ཀྱི་རྩིག་ལོགས་དེ་ཉིད་ལ་སོ་སོར་
[147b.7]རྟོག་པར་བྱེད་དོ། །དེ་ནས་འཐབ་བྲལ་གྱི་ལྷ་དེ་དག་རྣམས་ཉིད་འཆི་འཕོས་པར་གྱུར་ནས་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། དམྱལ་བ་རྣམས་སུ་སྐྱེ་བར་འགྱུར་བ་རྣམས་སུ་རྣམ་པ་དུ་
[148a]
[148a.1]མར་རབ་ཏུ་ལྟུང་བའི་ལྷ་མགོ་བོ་འཕྱང་བ་རྐང་པ་གྱེན་དུ་བལྟས་པ་དང་། འགག་པར་འགྱུར་བའི་ལྷའི་ལུས་མང་པོ་རྣམས་མཐོང་བར་གྱུར་ཏོ། །འགའ་ཞིག་ནི་སྐྱེ་བར་འགྱུར་ཞིང་དེ་ན་འཚེད་པར་བྱེད་དོ། །ཁ་ཅིག་ནི་རབ་ཏུ་འབར་བའི་ལྕགས་བསྲེགས་ཀྱི་རང་
[148a.2]བཞིན་དེ་ལ་བྱ་རྒོད་དང་ཁྭ་ཏ་རྣམས་ཀྱིས་ཀུན་ཏུ་གང་བར་གྱུར་པ། འཇིགས་སུ་རུང་བའི་དུ་མ་རྣམས་ཀྱིས་འདི་ན་གང་བར་གྱུར་པ། རབ་ཏུ་འབར་བའི་བྱེ་མས་འདིར་ཡོངས་སུ་གང་བ། མགོ་བོ་ཐུར་དུ་བསྟན་པའི་ལྷ་རྣམས་དམྱལ་བའི་ས་གཞི་འདི་ལ་འཚེད་པར་གྱུར་པ། ཤིན་ཏུ་
[148a.3]རྩུབ་པར་གྱུར་པ། ཤིན་ཏུ་མི་བཟོད་པར་གྱུར་པ། མཆོག་ཏུ་གདུག་པ་རྣམ་པ་དུ་མའི་ཚོར་བ་རྣམས་ཉམས་སུ་མྱོང་བར་བྱེད་དོ། །གཤིན་རྗེའི་སྐྱེས་བུ་རྣམས་ཀྱིས་ལན་ཅིག་མ་ཡིན་པར་ཕྱིར་ཟློག་ཅིང་རྗེས་སུ་སྨྲ་བར་ཡང་བྱེད་དོ། །བདག་ཉིད་དེ་ལྟ་བུ་རྣམ་པ་དུ་མར་མཐོང་བར་གྱུར་ཏོ། །
[148a.4]ཇི་ལྟར་གཞན་ཡང་འཐབ་བྲལ་བ་རྣམས་ཀྱི་བདག་པོར་གྱུར་པ་གཞན་གང་ཡིན་པ་མང་པོ་རྣམས་ཡུལ་ཕྱོགས་འདི་དག་ཉིད་ན་དེ་དག་རྣམས་ཀྱང་དམྱལ་བར་སྐྱེ་བར་གྱུར་པ་མཐོང་ངོ་། །ཤིན་ཏུ་ཁྲོ་བར་གྱུར་པས་རྣམ་པ་དུ་མར་འབིགས་པར་བྱེད་པའི་ཚོར་བའི་ཟུག་ཟེར་རྣམས་བྱེད་ཅིང་འདོད་
[148a.5]པས་རྣམ་པར་གཡེང་བའི་ཡིད་ཀྱིས་བྱས་པ་གང་ཡིན་པ་དང་། ཡུལ་རྣམས་ཀྱིས་ཉེ་བར་བཅོམ་པར་གྱུར་པ་ནས་ཇི་སྲིད་དུ་དོགས་པ་དང་བཅས་པ་རྣམས་དང་། མཚན་ཉིད་དང་བཅས་པ་རྣམས་དང་། མངོན་དུ་ཤེས་པ་དང་བཅས་པ་དེ་དག་རྣམས་ཐམས་ཅད་དང་། ཡུལ་རྣམས་
[148a.6]ལ་དད་པ་ཆེ་བར་གྱུར་པ་ཁྱེད་རྣམས་ཀྱིས་གང་བྱས་པ་དེ་རྣམས་ཀྱི་འབྲས་བུ་གང་དག་ཡིན་པ་རྣམས་ལ་ལོངས་སྤྱོད་ཅིག་ཅེས་ཀྱང་གཤིན་རྗེའི་སྐྱེས་བུས་རྗོད་པར་བྱེད་དོ། །དེ་ལ་འཐབ་བྲལ་གྱི་མངའ་བདག་རྣམས་ཀྱི་མིང་ནི་འདི་དག་རྣམས་ཡིན་ཏེ། ལས་ཆེན་པོ་དང་། ཕུན་
[148a.7]སུམ་ཚོགས་པར་བྱེད་པའི་སྡེ་བཟང་པོ་དང་། གཟི་བརྗིད་དང་ལྡན་པ་དང་། དབང་དུ་མ་གྱུར་པ་མ་ཡིན་པས་ཡིད་མངོན་པར་དགའ་བ་དང་། རབ་ཏུ་གཏུམ་པ་མ་ཡིན་པ་དང་། གཟུགས་ཀུན་ནས་མངོན་པར་དགའ་བའོ། །འཐབ་བྲལ་གྱི་མངའ་བདག་དེ་དག་རྣམས་
[148b]
[148b.1]དམྱལ་བ་བདུན་དུ་ལྷུང་ན་ས་ཇི་ལྟར་ལས་ཀྱི་ཞགས་པས་ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་འབྲས་བུ་ལ་ལོངས་སྤྱོད་པར་གྱུར་པ་རྣམས། དེ་དག་ཡུལ་གྱི་མཆོག་རྣམས་ལ་ཉེ་བར་ལོངས་སྤྱད་ནས་ངོམས་པ་མེད་པས་སྲེད་པས་ཉེ་བར་བཅོམ་ནས་ལྷུང་བ་
[148b.2]ཡིན་ནོ། །རེ་ཞིག་ལས་ཆེན་པོས་ནི་རང་སངས་རྒྱས་ལ་སེམས་བག་དང་ལྡན་ཞིང་བསྒོམས་པར་གྱུར་པས། ཞལ་ཟས་ཉེ་བར་བྱིན་པས་ལུས་ཞིག་ནས་མཐོ་རིས་བདེ་འགྲོ་རྣམས་ལས་འཐབ་བྲལ་གྱི་མངའ་བདག་ཉིད་ཐོབ་པར་གྱུར་ཏོ། །དེས་དེ་ལ་ལྷ་རྫས་ཀྱི་འདོད་པ་རྣམ་པ་
[148b.3]དུ་མ་རྣམས་རྗེས་སུ་ལོངས་སྤྱད་ནས་ཡུལ་རྣམས་ལ་སྲེད་པར་གྱུར་པ་ཉིད་ཀྱིས་ལྷའི་རིས་དེ་ནས་དམྱལ་བ་ཐིག་ནག་ཏུ་མ་བྱིན་པར་ལེན་པས་ལྟུང་བར་གྱུར་ཏེ། དེས་ཡང་སྐྱེ་བ་གཞན་དག་ཞིག་ཏུ་སྨན་པར་གྱུར་ནས་ནད་པ་ལ་ཡང་དག་པ་མ་ཡིན་པས་ནོར་བླངས་པར་གྱུར་པ་ལས་དེའི་རྣམ་
[148b.4]པར་སྨིན་པས་ཐིག་ནག་ཏུ་སྐྱེས་པར་གྱུར་ཏོ། །ལྷ་དེ་དག་རྣམས་ཀྱིས་འཐབ་བྲལ་གྱི་བདག་པོ་ལས་ཆེན་པོའི་ལས་བྱས་པ་རྣམས་མངོན་པར་མཐོང་བར་གྱུར་ནས་ཕུན་སུམ་ཚོགས་པར་བྱེད་པའི་སྡེ་བཟང་པོའི་དགེ་བ་དང་མི་དགེ་བའི་ལས་བྱས་པ་རྣམས་ལ་ཀུན་ཏུ་ལྟ་བར་བྱེད་དོ། །དགེ་
[148b.5]བའི་ལས་གང་དག་རྣམས་ཀྱིས་དེ་འཐབ་བྲལ་གྱི་མངའ་བདག་ཏུ་གྱུར་པ་ཡང་ཇི་ལྟ་བར་མཐོང་བ་འདས་པའི་དུས་ན་དེས་དགེ་སློང་ནད་པ་ལ་རྫས་ཀྱི་སྦྱིན་པ་རབ་ཏུ་བྱིན་ཞིང་། རབ་ཏུ་མ་དང་བའི་ཡིད་ཀྱིས་སྙིང་ལ་བསྒོམས་པར་ནི་མ་གྱུར་ཏོ། །རྒྱུ་དེ་དང་རྐྱེན་དེས་ལུས་ཞིག་ནས་
[148b.6]མཐོ་རིས་བདེ་འགྲོ་འཐབ་བྲལ་གྱི་མངའ་བདག་བྱས་པར་གྱུར་ཏོ། །དེ་སླར་ཡང་སྲེད་པའི་ཡུལ་གྱི་སྲེད་པའི་ཆུ་ཀླུང་གིས་ཁྱེར་བས་ལེགས་པར་བྱས་པའི་ལས་རྣམས་ཟད་པར་གྱུར་ནས་དམྱལ་བ་ངུ་འབོད་དུ་ལྟུང་ངོ་། །དེ་ཡང་བག་མེད་པར་གྱུར་པས་ཏེ། དེ་རྒྱལ་པོའི་
[148b.7]རྒྱགས་པས་ཟིན་པར་གྱུར་པས་མིའི་འཇིག་རྟེན་དུ་སྐྱེས་པ་ན་འགྲོན་པོ་འོངས་པར་གྱུར་པ་མཆོག་ཏུ་སྐོམ་པས་གདུངས་པ་འོངས་པ་རྣམས་ལ་དྲེགས་པས་བུར་ཆང་བླུད་དོ། །དེས་དེ་དད་པས་བསྐྱེད་པའི་ཚུལ་ཁྲིམས་འཆལ་བར་སྐྱེས་པར་རང་གི་དོན་རྣམས་ལས་ཉམས་པར་གྱུར་ཏོ། །
[149a]
[149a.1]མི་དགེ་བའི་ལས་དེས་ལྷུང་བར་གྱུར་ནས་ལུས་ཞིག་པ་དང་ལན་གྲངས་གཞན་ལ་མྱོང་བར་གྱུར་པའི་ལས་ཀྱིས་ངུ་འབོད་ཀྱི་དམྱལ་བ་ཆེན་པོར་སྐྱེས་སོ། །དེ་ལྟར་རྟོགས་པར་གྱུར་ཅིང་གཞན་འཐབ་བྲལ་གྱི་མངའ་བདག་གཉིས་པའི་ལས་དང་། ཆོས་དང་། སྡིག་
[149a.2]པ་དང་། ངན་སོང་རྣམས་ཀྱང་མངོན་པར་ལེགས་པར་མཐོང་ནས་འཁོར་བ་འདི་ཐམས་ཅད་འབར་བར་མཐོང་བར་གྱུར་ཏོ། །ཞེས་དེ་ལྟར་ཡང་ཕན་ཚུན་དུ་རྗོད་པར་བྱེད་དེ། གང་བདག་ཅག་རྣམས་ལ་ནི་ཕ་མ་དང་མཚུངས་པར་གྱུར་པའི་གཞན་རྣམས་འགའ་ཞིག་གིས་ཀྱང་མ་བྱས་པ་དེ་འཐབ་
[149a.3]བྲལ་གྱི་མངའ་བདག་མུ་སུ་ལུན་དྷ་འདིས་བྱས་ཏེ། དམྱལ་བ་རྣམས་དང་། ལེགས་པར་བྱས་པ་དང་། ཉེས་པར་བྱས་པའི་ལས་རྣམ་པ་དུ་མ་རྣམས་གང་ཡིན་པའི་འབྲས་བུ་རྣམ་པར་སྨིན་པ་དེ་དག་རྣམས་ཇི་ལྟ་བ་བཞིན་དུ་ལེགས་པར་བསྟན་ནོ། །ཕན་ཚུན་དུ་དེ་སྐད་ཅེས་སྨྲས་ནས། ཡང་
[149a.4]གཞན་འཐབ་བྲལ་གྱི་བདག་པོ་རྣམས་ཤི་འཕོས་པ་རྣམས་བལྟ་བར་བྱ་བའི་དོན་དུ་དེ་དག་དང་ཐག་ཉེ་བར་འགྲོ་བར་བྱེད་དེ། ལས་དང་འབྲས་བུ་ལེགས་པར་བལྟ་བའི་དོན་དུ་མཆོད་རྟེན་གྱི་ལོགས་དེ་དག་རྣམས་ལ་བཅོམ་ལྡན་འདས་གསེར་ཐུབ་དེས་འཐབ་བྲལ་གྱི་མངའ་བདག་གཟི་བརྗིད་དང་
[149a.5]ལྡན་པའི་ལས་དང་འབྲས་བུ་སྤྲུལ་པར་གྱུར་པ་རྣམས་ཇི་ལྟ་ཇི་ལྟ་བ་བཞིན་དུ་མཐོང་བར་གྱུར་ཏོ། །གཟི་བརྗིད་དང་ལྡན་པ་དེ་སྔོན་གྱི་དུས་ན་འཐབ་བྲལ་གྱི་མངའ་བདག་དེར་གྱུར་པ་ནི་དེས་སྔོན་ཡིད་རབ་ཏུ་དང་བར་གྱུར་པས་མཆོག་ཏུ་བཅོམ་པའི་མཚན་མོ་དམ་པའི་ཆོས་ཉན་པ་རྣམས་དང་། སངས་
[149a.6]རྒྱས་བཅོམ་ལྡན་འདས་དང་། ཆོས་དང་དགེ་འདུན་ལ་ཡང་མར་མེ་རབ་ཏུ་སྦར་རོ། །དེ་རྒྱུ་དེ་དག་དང་། རྐྱེན་དེ་དག་དང་། གཞི་དེ་དག་གིས་ལུས་ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བ་རྣམས་ཀྱི་ནང་དུ་འཐབ་བྲལ་བའི་མངའ་བདག་གཟི་
[149a.7]བརྗིད་དང་ལྡན་པ་ཞེས་བྱ་བར་གྱུར་ཏོ། །དེ་རིང་དུ་རྒྱལ་པོ་བྱས་ཏེ། ཇི་སྲིད་དུ་ཚེ་ཟད་ནས་ལུས་ཞིག་སྟེ། གཞན་ཡང་རྒྱལ་པོ་རིགས་བཞིའི་ལྷར་སྐྱེས་སོ། །དེ་དེ་ལས་ཤི་འཕོས་ནས་བྱང་ཕྱོགས་སྒྲ་མི་སྙན་དུ་སྐྱེས་སོ། །དེ་ལས་ཤི་འཕོས་ནས་གཞན་ཡང་སུམ་ཅུ་རྩ་གསུམ་གྱི་
[149b]
[149b.1]ལྷར་སྐྱེས་སོ། །དེ་ལས་དེ་ཤི་འཕོས་ནས་ཀྱང་འཛམ་བུའི་གླིང་གི་རྒྱལ་པོ་རྫུ་འཕྲུལ་དང་ལྡན་པ་མཐུ་ཆེན་པོར་གྱུར་པར་སྐྱེས་སོ། །དེ་ལ་སྐྱེས་པར་གྱུར་པ་དེས་བག་མེད་པར་གྱུར་ནས་འདོད་པའི་དབང་གིས་རྨོངས་པས་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་
[149b.2]གཡེམ་པ་ལ་སོགས་པ་མི་དགེ་བར་གྱུར་པའི་མི་དགེ་བ་རྣམས་བསྒོམས་པའི་སེམས་རྐོ་ཏྲོག་ཏུ་གྱུར་པའི་ཕྱིར་ན། དེ་ལུས་ཞིག་པར་གྱུར་ནས་རབ་ཏུ་ཚ་བའི་དམྱལ་བ་ཆེན་པོར་སྐྱེས་སོ། །དེ་ལ་ཡང་དམྱལ་བའི་ལས་ཀྱིས་ཀུན་ནས་བསླང་བའི་སྡུག་བསྔལ་དཔེ་མེད་པ་རྣམ་པ་དུ་མ་དང་ལྡན་པ་རྣམ་པར་
[149b.3]རྟོག་པ་བརྒྱ་སྟོང་དུ་གྱུར་པ་རྣམས་ཉེ་བར་འབྱུང་ངོ་། །དེ་ཡང་དེའི་སེམས་དགྲར་གྱུར་པས་བསླུས་པ་ཡིན་ནོ། །དེ་ནས་ལྷ་དེ་དག་གཞན་ཡང་དེའི་ཕུན་སུམ་ཚོགས་པ་དང་རྒུད་པས་བྱས་པའི་བདེ་བ་དང་སྡུག་བསྔལ་དུ་མ་རྣམས་མཐོང་བར་གྱུར་ནས་དེ་དག་རྣམས་ཕན་ཚུན་འདི་བཞིན་དུ་གཏམ་བྱེད་
[149b.4]དེ། ཤིན་ཏུ་མི་བཟད་སྙིང་པོའི་སྟོབས། །སྟོབས་ཆེན་བསྲན་པར་མི་བཟོད་པ། །གང་གིས་བྱིས་པ་རྣམས་འཚེད་པའི། །ལས་རྣམས་སེམས་ཀྱིས་བྱེད་པ་ཡིན། །ལས་རྣམས་ཐམས་ཅད་སེམས་ཀྱི་རྒྱུས། །སྲིད་པ་ནས་ནི་སྲིད་པར་འབྱུང་། །གང་གིས་བྱིས་པ་རྣམ་འཚེད་པའི། །
[149b.5]སྲིད་རབ་འཇུག་བྱེད་སྡུག་བསྔལ་ནི། །སྣ་ཚོགས་སྡུག་བསྔལ་རང་བཞིན་གྱི། །དྲག་པོ་བསྲན་དཀའ་སྟོབས་པོ་ཆེ། །ལས་ཀྱིས་འཇིག་རྟེན་འཕེལ་བྱེད་ཀྱང་། །སྐྱོ་བར་འགྱུར་བའང་མ་ཡིན་ནོ། །ལྷ་ཡི་འཇིག་རྟེན་ནས་ནི་མིར། །མི་ནས་ཕྱིས་ཀྱང་དམྱལ་བར་རོ། །དམྱལ་ནས་དུད་འགྲོའི་
[149b.6]སྐྱེ་གནས་ལ། །དུད་འགྲོའི་འགྲོ་ལས་ཡི་དགས་སྐྱེར། །དེ་ལྟར་ལས་བུང་འཁོར་བས་ཕུག །སྐྱེ་དགུ་ལས་ནི་རླུང་བསྐྱོད་ནས། །འཁོར་ཡང་འགྲོ་བ་ཀུན་རྨོངས་པས། །འདི་ཡང་རྟོགས་པ་མ་ཡིན་ནོ། །དེ་ལྟར་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་རྣམས་ཕན་ཚུན་དུ་གཏམ་བྱེད་དོ། །རྣམ་
[149b.7]པ་དུ་མར་རྣམ་པ་སྣ་ཚོགས་པའི་ལས་ཀྱིས་བྱས་པ་གང་ཡིན་པ་དེ་དག་རྣམས་ཀྱང་ཡང་དག་པ་ཇི་ལྟ་བ་བཞིན་དུ་མཆོད་རྟེན་དེའི་ལོགས་ལ་བཅོམ་ལྡན་འདས་གསེར་ཐུབ་ཀྱིས་སྤྲུལ་པར་གྱུར་པ་དེ་ལ་ལས་དུ་མས་བྱས་པ་རྣམས་གསལ་བར་མངོན་དུ་མཐོང་ནས་གཞན་ཡང་དེ་ལས་གཞན་པའི་འཐབ་བྲལ་
[150a]
[150a.1]གྱི་བདག་པོའི་དགེ་བ་དང་མི་དགེ་བས་བྱས་པའི་སྐྱེ་བ་རྣམ་པ་དུ་མ་རྣམས་ལྟ་བར་རྩོམ་མོ། །གཞན་ཡང་རྩིག་པའི་ལོགས་གཞན་ཞིག་ལ་ཀུན་ཏུ་བལྟ་བར་བརྩམས་པ་ན། དེ་ནས་གཏུམ་པ་མ་ཡིན་པའི་གཟུགས་ཞེས་བྱ་བའི་འཐབ་བྲལ་གྱི་མངའ་བདག་མཐོང་བར་གྱུར་ཏོ། །
[150a.2]དེ་ལས་གང་གིས་འཐབ་བྲལ་བ་རྣམས་ཀྱི་མངའ་བདག་བྱས་པར་གྱུར་ནས། དེ་དག་མཐོང་བར་གྱུར་པ་ཇི་ལྟར་སྔོན་གྱི་དུས་ན་མིའི་འཇིག་རྟེན་དུ་མང་པོར་བྲམ་ཟེར་གྱུར་ནས་ཡང་དག་པའི་ལྟ་བས་ཚུལ་ཁྲིམས་བཟང་པོ་དང་ལྡན་པར་གྱུར་པས་བཙོན་ཁང་དུ་བཅིངས་པ་རྣམས་དང་། ཤིན་ཏུ་སྡུག་བསྔལ་
[150a.3]བ་རྣམས་དང་། མགོན་མེད་པ་རྣམས་དང་། མུ་གེས་མནར་བ་རྣམས་ལ་སེམས་ཀྱིས་ཟིན་པར་བྱས་ཏེ། རབ་ཏུ་དང་བར་གྱུར་པའི་ཡིད་ཀྱིས་ཟས་བསོད་པར་གྱུར་པ་རབ་ཏུ་མང་པོ་རྣམས་བྱིན་ལ་སྡོམ་པ་ཡང་དུས་ཚིགས་ལ་བཟུང་ངོ་། །དེ་རྒྱུ་དེ་དང་། རྐྱེན་དེ་དང་། བཙོན་ར་ན་
[150a.4]བཅིངས་པའི་མི་རྣམས་བཀྲོལ་བའི་གཞི་དེ་དག་རྣམས་ཀྱིས་དེ་ལུས་ཞིག་ནས་མཐོ་རིས་བདེ་འགྲོ་ལྷར་སྐྱེས་སོ། །དེ་ལྟར་སྦྱིན་བདག་བྲམ་ཟེ་དེ་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བའི་བདག་པོར་གྱུར་ཏོ། །རབ་ཏུ་གཏུམ་པ་མ་ཡིན་པའི་གཟུགས་
[150a.5]ཞེས་བྱ་བ་དེས་འཐབ་བྲལ་བ་རྣམས་ཀྱི་མངའ་བདག་བྱས་ནས་ལས་བྱས་པར་གྱུར་ནས་རབ་ཏུ་ཤི་འཕོས་ཏེ་མིར་སྐྱེས་པར་གྱུར་པ་ལ་རྫུ་འཕྲུལ་ཆེན་པོ་དང་ལྡན་པ་མཆོག་ཏུ་གཟི་བརྗིད་ཆེ་བའི་རྒྱལ་པོར་གྱུར་ཏོ། །དེ་དེར་རྒྱལ་པོར་བྱས་པར་གྱུར། ལུས་ཞིག་པ་ན་ཕྱིས་ཡང་སུམ་ཅུ་རྩ་གསུམ་
[150a.6]པ་རྣམས་ཀྱི་ལྷར་སྐྱེས་སོ། །དེ་དེ་ལ་རྣམ་པ་དུ་མར་བདེ་བ་ཆེན་པོ་རྣམས་ལ་ཉེ་བར་ལོངས་སྤྱད་ནས་དུས་རྣམས་འདས་པ་དང་། རབ་ཏུ་ཤི་འཕོས་པར་གྱུར་ཏེ། ལྷ་མ་ཡིན་དུ་སྐྱེས་པར་གྱུར་ནས་རྫུ་འཕྲུལ་ཆེ་བ་དང་། སྟོབས་ཆེན་པོ་དང་ལྡན་པར་གྱུར་ཏོ། །དེ་དེ་ལས་ཀྱང་ཤི་འཕོས་པར་གྱུར་
[150a.7]ཏེ་སླར་ཡང་མིར་སྐྱེས་ནས་སྟོབས་ཆེན་པོ་དང་ལྡན་པའི་ཁྱིམ་བདག་ནོར་ཆེ་བར་གྱུར་ཏོ། །དེ་ལས་ཀྱང་ཤི་འཕོས་པར་གྱུར་ནས་ཕྱིས་ཡང་བ་ལང་སྤྱོད་པ་རྣམས་ཀྱི་གླིང་གི་མིར་སྐྱེས་སོ། །དེ་ལས་ཀྱང་ཤི་འཕོས་པར་གྱུར་ནས་སླར་ཡང་མི་རྣམས་ལས་ཡུལ་ཆུང་གི་སྐྱེ་བོར་སྐྱེས་སོ། །དེས་སེམས་
[150b]
[150b.1]ཡང་མོར་གྱུར་པས་སྲོག་གཅོད་པ་བྱས་ཏེ་རི་དགས་ཤོར་བར་གྱུར་ནས་རི་དགས་རྣམས་མཚོན་ཆ་དང་རྫོགས་ཀྱིས་རྨས་ཤིང་རྨས་པར་བྱས་ཤིང་བསད་དོ། །དེ་རྒྱུ་དེ་དང་། རྐྱེན་དེ་དང་། གཞི་དེ་རྣམས་ཀྱིས་ལུས་ཞིག་པ་ན་ངན་སོང་དུ་ལྟུང་བར་གྱུར་ནས་དམྱལ་བ་ཡང་སོས་སུ་སྐྱེས་ཏེ། མེ་ཕལ་
[150b.2]ཆེན་པོ་རྣམས་ཀྱིས་སྲེག་པར་བྱེད་དོ། །གཟེར་ཟུག་རྣམས་ཀྱང་རྣམ་པ་དུ་མར་དྲག་པ་དང་། རྩུབ་པ་དང་། ཚ་བ་ཉམས་སུ་མྱོང་བར་གྱུར་ཏེ། དེས་མི་དགེ་བའི་ལས་དྲག་པོ་རྣམས་བྱས་པའི་ཕྱིར་རོ། །དེའི་ལས་ཀྱི་རྣམ་པར་སྨིན་པ་དེ་དག་ལེགས་པར་མངོན་པར་མཐོང་ནས་གཞན་ཡང་ཚོགས་
[150b.3]པ་རྒྱུ་བའི་ས་ན་སྤྱོད་པའི་ལྷ་དེ་དག་རྣམས་ཀྱིས། བཅོམ་ལྡན་འདས་གསེར་ཐུབ་དེས་མཛད་པའི་མཆོད་རྟེན་དེའི་ནང་གང་ཡིན་པར་རྣམ་པ་དུ་མ་དང་། རྣམ་པར་རྟོག་པ་དུ་མར་ལས་དེ་དག་རྣམས་དམིགས་པ་དེར་ཉེ་བར་ཕྱིན་ནས་སླར་ཉིད་ཀྱང་ལས་ཀྱིས་བྱས་པ་དེ་དག་རྣམས་ལྟ་བར་འདོད་
[150b.4]པས། དེ་དེར་ཕྱིན་པར་གྱུར་པ་ན་ཤིན་ཏུ་ངོ་མཚར་བར་གྱུར་པ་རྩིག་པའི་ལོགས་ལ་སྐྱེས་པ་རྣམས་རབ་ཏུ་མཐོང་བར་གྱུར་པ་ནི་ཀུན་ནས་མངོན་པར་དགའ་བ་ཞེས་བྱ་བའི་འཐབ་བྲལ་བ་རྣམས་ཀྱི་མངའ་བདག་ཏུ་གྱུར་པའོ། །ལས་ཀྱི་རྣམ་པར་སྨིན་པ་གང་དག་གིས་དེར་སྐྱེས་པར་གྱུར་པ་
[150b.5]ཡང་དེ་ཉིད་ལ་ལེགས་པར་མཐོང་བ་ཇི་ལྟར་སྐྱེ་བ་གཞན་ཅིག་ལ་མིར་གྱུར་པ་ན་དགེ་བའི་སེམས་སུ་གྱུར་པས་རྟག་ཏུ་བླ་མ་རྣམས་མངོན་པར་བརྗོད་པས་ཕྱག་འཚལ་བ་དང་། མངོན་དུ་ལྡང་བ་དང་། ཐལ་མོ་སྦྱར་བའི་ལས་རྣམས་འཇིགས་ཤིང་ཞུམ་པར་འགྱུར་བས་བྱེད་པ་དང་། རྟག་པར་
[150b.6]ཡང་མཆོད་རྟེན་རྣམས་ལ་ལེགས་པར་བྱི་དོར་དང་། བྱུག་པ་དང་། སྐྱེ་བ་རྣམས་ལེགས་པར་བྱས་པ་དང་། རྟག་ཏུ་ཡང་དགེ་སྦྱོང་དང་བྲམ་ཟེ་རྣམས་ལ་དད་པས་ཇི་ལྟ་བ་བཞིན་དུ་སྦྱིན་པ་བྱིན་པ་དང་། རྟག་པར་ཡང་འདིས་གློ་བུར་དུ་འོངས་པ་དང་། ནད་པ་རྣམས་ལ་སེམས་རབ་ཏུ་
[150b.7]དང་བ་དང་། བཀུར་སྟི་དང་བཅས་པས་རྐྱེན་ཉེ་བར་གཞག་པར་གྱུར་པའི་ལས་དེས་ལུས་ཞིག་པ་ན་མཐོ་རིས་བདེ་འགྲོ་རྣམས་ལས་འཐབ་བྲལ་བའི་མངའ་བདག་ཏུ་སྐྱེས་པར་གྱུར་ཏེ། ཀུན་ནས་མངོན་པར་དགའ་བ་ཞེས་བྱ་བའི་རང་བཞིན་ནོ། །དེ་ལྟར་ཀུན་ནས་མངོན་པར་དགའ་བ་དེའི་ལུས་
[151a]
[151a.1]ལས་ཁ་དོག་རྣམ་པ་སྣ་ཚོགས་པའི་འོད་རྣམས་གཟུགས་རྣམ་པ་སྣ་ཚོགས་པར་གྱུར་པས་སྐྱེ་བོ་སྣ་ཚོགས་རབ་ཏུ་ཚིམ་པར་བྱེད་པ་བརྒྱ་ཕྲག་རྣམས་ཀྱང་ཀུན་ཏུ་འཕྲོའོ། །རིན་པོ་ཆེ་རྣམས་ཐམས་ཅད་ཀྱང་ཟིལ་གྱིས་མནན་ཅིང་གཟུགས་དཔེ་མེད་པས་ལྷའི་ཚོགས་ཐམས་ཅད་ཟིལ་
[151a.2]གྱིས་མནན་ནས་ཀུན་ཏུ་སྣང་བར་བྱེད་དོ། །ཇི་ལྟར་གང་གི་ཕྱིར་ཡང་འཛམ་བུའི་གླིང་གི་མི་རྣམས་ཀྱི་དྲུང་ན་ཟླ་བས་ནི་ཀུན་ནས་གསལ་བར་བྱེད་དོ། །དེ་བཞིན་དུ་འཐབ་བྲལ་གྱི་ལྷ་རྣམས་ཐམས་ཅད་ཀྱི་ནང་ན་ཀུན་ནས་མངོན་པར་དགའ་བ་འདི་མཛེས་པར་གྱུར་པ་ཡིན་ཏེ། གཟི་བརྗིད་
[151a.3]དང་ལྡན་པར་དུས་ཡུན་རིང་དུ་འདོད་པའི་ཡོན་ཏན་ལྔ་དང་ཡང་དག་པར་ལྡན་པས་བདེ་བ་རྣམས་ཉེ་བར་ལོངས་སྤྱད་ནས་ཤི་འཕོས་སོ། །དེ་ལས་དེ་དག་ཉིད་ཀྱི་ལྷག་མ་རྣམས་ཀྱིས་འཛམ་བུའི་གླིང་དུ་རྒྱལ་པོར་གྱུར་ཏེ། ཡུལ་ལྗོངས་བརྒྱ་ལ་མངའ་སྒྱུར་བར་གྱུར་ཏོ། །དེ་དེར་སྐྱེས་པར་གྱུར་
[151a.4]པ་ན་སེམས་གཡོ་བར་གྱུར་པས་རི་དགས་བཤོར་རོ། །དེ་རྒྱུ་དེ་དག་གིས་དམྱལ་བ་ཡང་སོས་སུ་སྐྱེས་སོ། །དེ་ལས་ཤི་འཕོས་ནས་ཀྱང་བྱ་ངང་པར་སྐྱེ་བར་འགྱུར་རོ། །དེ་དག་རྣམས་དེའི་ལས་ཀྱིས་བྱས་པ་རྣམས་ཉེ་བར་རྟོགས་ནས། གཞན་ཡང་ལས་ཀྱིས་བྱས་པའི་ངོ་མཚར་བར་
[151a.5]གྱུར་པ་གཞན་ཅི་ཞིག་འབྱུང་བར་འགྱུར་སྙམ་ནས་དེ་དག་རྣམས་རྩིག་ལོགས་དེ་ཉིད་ཀྱི་ཡུལ་ཕྱོགས་གཞན་ལ་མངོན་པར་རྟོགས་པར་བྱེད་དོ། །དེ་ནས་སླར་ཡང་ལྷ་དེ་དག་རྣམས་མཆོད་རྟེན་དེའི་རྩིག་ལོགས་ལ་རྗེས་སུ་སོང་ནས་ལྟ་བར་བྱེད་པ་ན། དེ་ལ་མུ་སུ་ལུན་དྷ་ཞེས་བྱ་བ་འཐབ་བྲལ་གྱི་
[151a.6]བདག་པོ་ཆོས་དང་ལྡན་པ་ཆོས་ཀྱི་རྗེས་སུ་ཀུན་ནས་འཇུག་པ། འདོད་པ་རྣམས་ཀུན་ཏུ་སྟེན་པར་མི་བྱེད་པ། ཆོས་ཀྱི་མཆོག་གིས་སེམས་ཅན་རྣམས་ཐམས་ཅད་ལ་ཕན་པར་རྗེས་སུ་འཇུག་པར་བྱེད་པ་མཐོང་བར་གྱུར་ཏེ། ལས་ཀྱིས་བྱས་པ་རྣམས་ཀུན་ཏུ་རིག་པའི་ཕྱིར་ན་ལྷ་རྣམས་ཀྱི་བདག་
[151a.7]པོར་གྱུར་ནས་ཀྱང་བག་མེད་པས་རྣམ་པར་རྒྱུ་བར་མི་བྱེད་དོ། །དེའི་ལས་ཀྱི་རྣམ་པར་སྨིན་པ་རྣམས་ཀྱང་རྗེས་སུ་མཐོང་བར་གྱུར་པ་ལ་དད་པ་དང་ལྡན་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་ལ། དེ་རབ་ཏུ་བྱུང་བར་གྱུར་ནས་ཀྱང་ཕྱིར་ཞིང་ཉིད་དུ་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་
[151b]
[151b.1]པར་ལྟ་བར་གྱུར་ནས། ཚངས་པར་སྤྱོད་པ་ཡོངས་སུ་རྫོགས་པར་སྤྱད་པ་དེའི་ལུས་ཞིག་པར་གྱུར་པ་ན་བདེ་འགྲོ་མཐོ་རིས་ཀྱི་འཇིག་རྟེན་ལས་གཞན་འཕྲུལ་དབང་བྱེད་པ་རྣམས་ཀྱི་རྒྱལ་པོ་ཟིལ་གྱིས་མི་ནོན་པ་ཞེས་བྱ་བར་གྱུར་ཏོ། །དེ་དེ་ལས་རབ་ཏུ་ཤི་འཕོས་པར་གྱུར་ནས་ཀྱང་
[151b.2]གླིང་བཞི་པའི་འཁོར་ལོས་སྒྱུར་བའི་རྒྱལ་པོར་གྱུར་ཏོ། །དེ་ལས་ཀྱང་རབ་ཏུ་འཕོས་པར་གྱུར་ནས་གཞན་ཡང་རྒྱལ་ཆེན་རིས་བཞིའི་ལྷར་སྐྱེས་སོ། །དེ་ལས་རབ་ཏུ་ཤི་འཕོས་པར་གྱུར་ནས་གཞན་ཡང་སྐྱིད་པ་ཆེན་པོ་དང་ལྡན་པ་ནོར་ཆེན་པོ་དང་ལྡན་པའི་ཁྱིམ་བདག་ཏུ་གྱུར་པ་དང་། 
[151b.3]དཔག་ཚད་སྟོང་ལ་དབང་བའི་རྒྱལ་པོར་གྱུར་ཏོ། །དེ་དེ་ལས་ཀྱང་རབ་ཏུ་འཕོས་ནས་གཞན་ཡང་ཤར་གྱི་ལུས་འཕགས་པོའི་གླིང་གི་རྒྱལ་པོར་གྱུར་ཏེ། མཐུ་སྟོབས་མཆོག་ཏུ་ཆེ་བ་དང་ལྡན་པར་གྱུར་ཏོ། །དེ་དེ་ལས་ཀྱང་རབ་ཏུ་ཤི་འཕོས་ནས་སླར་ཡང་མཆོག་ཏུ་རྫུ་འཕྲུལ་ཆེ་བ་དང་། མཆོག་
[151b.4]ཏུ་སྟོབས་དང་ལྡན་པའི་ལྷར་སྐྱེས་པར་གྱུར་ཏོ། །དེ་ལས་ཀྱང་རབ་ཏུ་ཤི་འཕོས་ནས་སླར་ཡང་བདེ་བ་ཆེ་བར་གྱུར་པ། ནོར་ཆེ་བར་གྱུར་པའི་ཁྱིམ་བདག་མཆོག་ཏུ་སྦྱིན་པ་དང་། ཚུལ་ཁྲིམས་དང་། ཤེས་རབ་རྣམས་ཕུན་སུམ་ཚོགས་པར་གྱུར་ཏོ། །སྐྱེ་བ་གཞན་དག་རྣམས་གང་དང་གང་དག་
[151b.5]ཏུ་སྐྱེས་པར་གྱུར་པ་ན་དེ་དེ་དག་རྣམས་སུ་ཡང་སྦྱིན་པ་དང་། ཚུལ་ཁྲིམས་དང་། ཤེས་པ་དང་ལྡན་པར་ཀུན་ཏུ་གནས་སོ། །དེ་ནས་དེ་ལས་རབ་ཏུ་ཤི་འཕོས་པར་གྱུར་ནས་ཀྱང་སྦྱིན་པ་དང་། ཚུལ་ཁྲིམས་དང་། ཤེས་རབ་ཀྱི་རྒྱུད་དེ་དག་ཉིད་ཀྱིས་རྣམ་པར་ལངས་པར་གྱུར་ཅིང་ལུས་ཞིག་ནས་ཀྱང་
[151b.6]མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་བདག་པོར་ཉེ་བར་སྐྱེས་པར་གྱུར་ཏེ་མིང་ནི་མུ་སུ་ལུན་དྷ་ཡིན་ནོ། །དེ་ལས་དེ་དག་རྣམས་ཉིད་ཀྱི་རྒྱུན་རྣམས་ལེགས་པར་བསྒོམས་པར་གྱུར་ཅིང་སེམས་ཀྱིས་ཀྱང་ལས་རྣམས་ལེགས་པར་ཡོངས་སུ་སྦྱང་བ་བྱས་པར་གྱུར་པས་བག་དང་ལྡན་པར་
[151b.7]གྱུར་ཏོ། །འདོད་པ་རྣམས་ཀྱིས་འཕྲོགས་པར་མི་འགྱུར་བ་དང་། ཡུལ་རྣམས་ཀྱིས་ཀྱང་སེམས་ཉེ་བར་བཅོམ་པ་མ་ཡིན་ལ། མཆོག་ཏུ་བདག་དང་གཞན་ལ་ཕན་པར་བྱེད་པར་གྱུར་པ་དེའི་དགེ་བའི་ལས་ཀྱི་མཐའ་རྣམས་ལ་སྤྱད་པར་གྱུར་པ་འདིའི་བཀའ་དྲིན་འདི་དག་གིས་ལྷ་མང་པོ་རྣམས་
[152a]
[152a.1]ཀྱང་འདོད་པའི་དབང་དུ་དང་། འདོད་པས་ཟིལ་གྱིས་གནོན་པར་ཡང་མི་འགྱུར་རོ། །དེ་ནས་དེའི་ཚེ་ལྷ་དེ་དག་ཚིགས་སུ་བཅད་པ་བརྗོད་པ། ཇི་ལྟར། དགེ་བ་རྗེས་སུ་སྤྱོད་པ་ནི། །དགེ་ནས་དགེ་བར་རྟག་ཏུ་འགྱུར། །བསྐལ་པ་བྱེ་བ་སྟོང་དུ་ཡང་། །དགེ་
[152a.2]བ་ཡོངས་སུ་ཆུད་མི་འཛའ། །ཚུལ་ཁྲིམས་རྟག་ཏུ་ལེགས་བསྡམས་དང་། །ཤེས་རབ་ཀྱང་ནི་རྗེས་སུ་འཕེལ། །དེ་ནི་སྲིད་ལས་ངེས་འབྱིན་པའི། །སྦྱིན་པ་ཡང་ནི་རྟག་ཏུ་བྱིན། །མི་ཡི་སྦྱིན་ལ་སོགས་གསུམ་གྱིས། །སྐྱོན་གསུམ་རབ་ཏུ་འཇོམས་པར་བྱེད། །དེ་ཕྱིར་སྐྱོན་རྣམས་
[152a.3]ཡོངས་སྤོང་ལ། །རབ་ཏུ་བརྩོན་པས་ཡོན་ཏན་སྟེན། །ལྷ་རྫས་འདོད་པ་ཕུན་ཚོགས་ཀྱང་། །ཡུལ་གྱིས་གང་ཞིག་འཇོམས་མིན་དང་། །དམྱལ་བར་ཀུན་ཏུ་སྐྱེ་འགྱུར་ཡང་། །གང་ཕྱིར་ཆོས་ལས་ལྡོག་པ་མིན། །འདི་ནི་ཆོས་ལྡན་ཤེས་པར་གྱིས། །བྱིས་པ་རྣམས་ནི་བཟློག་པ་ཡིན། །
[152a.4]ཆོས་དང་ཚུལ་ཁྲིམས་ལེགས་པར་སྟེན། །རབ་ཏུ་བརྩོན་པས་ཤེས་རབ་རྩོམ། །སྲིད་སྐྱེས་སྡུག་བསྔལ་རྣམ་འཇོམས་པར། །ཇི་བཞིན་ཉི་མའི་ཞབས་བཞེད་དོ། །ཤིན་ཏུ་མཐོ་བའི་ཆོས་ལྡན་གང་། །དེ་ལ་ལྷས་ཀྱང་ཕྱག་བྱེད་དོ། །སྐྱེ་བ་གཞན་ནི་ཐོབ་ནས་ཀྱང་། (,།)མྱུར་དུའང་མྱ་ངན་འདའ་
[152a.5]བར་འགྱུར། །དེ་ལྟར་ལྷ་ཡི་ཆོས་གང་གི། །མཚན་ཉིད་དེ་ཉིད་ཤེས་གྱུར་གང་། །སྐྱེས་བུ་དེ་ནི་སྲིད་གྲོལ་ནས། །ཕ་རོལ་འགྲོ་བ་འགྲོ་བར་འགྱུར། །བཟོད་དང་སྙན་པར་སྨྲས་ནས་ནི། །འབྱུང་པོ་ཐམས་ཅད་སྙིང་རྗེས་འཛིན། །སྦྱིན་པ་ཡང་ནི་གཏོང་བ་ཡི། །ལམ་དེ་དག་ནི་ཞི་བ་ཡིན། །
[152a.6]རབ་གཏུམ་སྡིག་པ་སྟེན་པ་གང་། །ལེ་ལོ་ཤིན་ཏུ་སྟེན་པ་དང་། །ཁྲོན་མ་ཆོས་ལ་རྣམ་ཞེ་སྡང་། །དམྱལ་བར་ཉེ་བར་འགྲོ་བ་ཡིན། །གང་དང་དེས་ཀྱང་མགུ་མི་འགྱུར། །གང་དང་དེ་ལའང་ཁྲོ་བར་བྱེད། །གང་དང་དེ་ལ་ཀུན་ཏུ་ཆགས། །རྨོངས་པ་ཞེས་ནི་དེ་ལ་བརྗོད། །དགེ་བ་
[152a.7]སྤངས་པའི་མི་དགེ་བ། །སྡིག་པའི་ཆོས་ཀྱིས་རྨོངས་པ་ཡིན། །གང་ལ་སྡིག་པས་རྣམ་འཚེད་པའི། །རྨོངས་པ་དམྱལ་བར་ཁྲིད་པ་ཡིན། །ཆོས་སྤྱོད་དགེ་བ་རྗེས་སུ་ཚོལ། །རྟག་ཏུ་འདོད་པ་རྣམ་སྤོང་བ། །མུ་སུ་ལུན་དྷ་འཐབ་བྲལ་སྲིད། །ཉོན་མོངས་ཟད་པར་སྤྱོད་པ་ཡིན། །
[152b]
[152b.1]དེ་ལྟར་ཚོགས་པ་རྒྱུ་བ་ན་རྣམ་པར་སྤྱོད་པའི་ལྷ་དེ་དག་རྣམས་ཕན་ཚུན་དུ་གཏམ་བྱེད་དོ། །ཡུལ་གྱི་སྲེད་པའི་འཇིགས་པ་འཇིགས་སུ་རུང་བ་སྡུག་བསྔལ་དེ་དག་རྣམས་ཐམས་ཅད་མངོན་སུམ་དུ་གྱུར་པར་མངོན་པར་མཐོང་བར་གྱུར་པ་དང་། གཞན་ཡང་མུ་སུ་ལུན་དྷ་དེ་ཉིད་དང་བཅས་པའི་
[152b.2]ཚོགས་པ་རྒྱུ་བའི་ས་ན་རྣམ་པར་སྤྱོད་པའི་ལྷ་དེ་དག་མཆོད་རྟེན་དེ་ཉིད་ཀྱི་རྩིག་ལོགས་ལ་ལྟ་བར་རྩོམ་པར་གྱུར་ཅིང་ཤི་འཕོས་ནས་ཀྱང་འཐབ་བྲལ་གྱི་མངའ་བདག་འདི་གང་དུ་སྐྱེ་བར་འགྱུར། འདིའི་འགྲོ་བ་ནི་གང་དུ་འགྱུར་སྙམ་པས་དེ་དག་རྣམས་སླར་ཡང་རྩིག་པའི་ཡུལ་ཕྱོགས་དེ་ལ་ལྟ་བར་རྩོམ་མོ། །
[152b.3]དེ་ནས་ལྷ་དེ་དག་རྣམས་ལྷའི་རིས་དེ་ལས་ཤི་འཕོས་པར་གྱུར་ནས་མུ་སུ་ལུན་དྷ་དེ་དང་ལྷན་ཅིག་ཏུ་ཐམས་ཅད་ཀྱང་བྱམས་པའི་གསུང་རབ་ལ་འཛམ་བུའི་གླིང་དུ་སྐྱེ་བར་འགྱུར་བ་མཐོང་སྟེ། ཐམས་ཅད་ཀྱང་དབང་པོ་ཚང་བ་དང་། ཐམས་ཅད་ཀྱང་རིགས་ཆེན་པོར་སྐྱེ་བ་དང་། ཐམས་ཅད་ཀྱང་ཕན་ཚུན་
[152b.4]ལྷན་ཅིག་ཏུ་ཡུལ་གཅིག་ཏུ་སྐྱེ་བ་དང་། ཐམས་ཅད་ཀྱང་ཕན་ཚུན་དུ་མཆོག་ཏུ་སྙིང་དགའ་བར་འགྱུར་བ་དང་ཡང་དག་པར་ལྡན་པ་དང་ཁྱིམ་ཆེན་པོར་ལེགས་པར་སྐྱེ་བ་དང་། ནོར་ཆེན་པོའི་ཁྱིམ་དང་། ཡོན་ཏན་ཆེན་པོ་དང་ལྡན་པ་དང་། བདག་ཉིད་ཀྱི་སྐྱེ་བ་བཟང་པོར་གྱུར་པར་མཐོང་ངོ་། །མུ་
[152b.5]སུ་ལུན་དྷ་ནི་ཡུལ་དེ་ཉིད་ཀྱི་རྒྱལ་རིགས་ཤིང་སཱ་ལ་ཆེན་པོར་སྐྱེ་བར་འགྱུར་ཞིང་ནོར་ཆེན་པོ་དང་ལྡན་པ་དང་། མཐུ་སྟོབས་ཆེ་བར་གྱུར་པ་དང་། སྐྱེ་བོ་ཐམས་ཅད་ཀྱིས་མཆོད་པ་དང་། བྱེ་བ་ཕྲག་བརྒྱ་སྟོང་གི་རིན་པོ་ཆེས་གང་བར་གྱུར་པ་དེར་སྐྱེས་པའི་བུ་ཐུ་བོ་འདིའི་མིང་ཡང་ཚུལ་ཁྲིམས་བཟང་
[152b.6]པོའོ། །དུས་དེའི་ཚེ་ན་བཅོམ་ལྡན་འདས་བྱམས་པའི་ཞལ་སྔ་ནས་ཆོས་སྟོན་པར་མཛད་དེ། ཐབས་སུ་གྱུར་པའི་མྱ་ངན་ལས་འདས་པའི་གྲོང་ཁྱེར་དུ་འགྲོ་བར་བྱེད་པ། འཕགས་པའི་བདེན་པ་བཞིའི་ཡོན་ཏན་དང་ལྡན་པ། དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་
[152b.7]པོ། ཚིག་འབྲུ་བཟང་པོ། མ་འདྲེས་པ་དང་། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བའི་ཆོས་སྟོན་པར་མཛད་པ་ནི་འདི་ལྟ་སྟེ། འདི་ནི་གཟུགས་སོ། །འདི་ནི་གཟུགས་ཀུན་འབྱུང་བའོ། །འདི་ནི་གཟུགས་འགོག་པའོ། །འདི་ནི་གཟུགས་འགོག་པར་འགྲོ་བའི་
[153a]
[153a.1]ལམ་མོ། །དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་རྣམས་ལ་ཡང་རྒྱ་ཆེར་མཚན་ཉིད་སྟོན་པར་མཛད་དོ། །སེམས་ཅན་ཐམས་ཅད་བདེ་ལེགས་སུ་བྱེད་པ། ཉོན་མོངས་པ་མེད་པ། མྱ་ངན་ལས་འདས་པའི་གྲོང་ཁྱེར་དུ་ལེགས་
[153a.2]པར་འཇུག་པར་བྱེད་པ། འགྲོ་བ་ཐམས་ཅད་སྒྲིབ་པ་མེད་པར་མཛད་པའི་ཆོས་སྟོན་པར་མཛད་དོ། །དེ་ནས་ཚུལ་ཁྲིམས་བཟང་པོས་དེ་ལྟར་བཅོམ་ལྡན་འདས་བྱམས་པ་ཆོས་སྟོན་པར་མཛད་པ་ཐོས་པར་གྱུར་པ་ནས་སྔ་མ་བཞིན་ཏེ། དེ་དག་རྣམས་ཀྱིས་ཀྱང་དེ་དང་ལྷན་ཅིག་ཏུ་དེ་ཁོ་ན་བཞིན་
[153a.3]ཐོས་པར་གྱུར་ཏོ། །དེ་ནས་དེ་དག་རྣམས་སྔོན་གོམས་པའི་དགེ་བའི་ལས་རྣམས་ཀྱིས་ལེགས་པར་བསྐུལ་བར་གྱུར་པས་ཕན་ཚུན་དུ་གཏམ་སྐད་བསྟུན་ནས། དེ་དག་ཐམས་ཅད་ཀྱང་གང་ན་ཚུལ་ཁྲིམས་བཟང་པོ་ཡོད་པ་དེར་ཉེ་བར་འོངས་པར་གྱུར་ཏོ། །སྟོང་ཕྲག་ཉི་ཤུ་པོ་དེ་དག་རྣམས་ཐམས་
[153a.4]ཅད་ཀྱང་ཚུལ་ཁྲིམས་བཟང་པོ་ལ་གྲོས་བྱེད་པར་འགྱུར་ཏེ། རྒྱས་པར་ནི་སྔ་མ་བཞིན་ནོ། །དེ་ནས་དེ་དག་རྣམས་ཀྱིས་གཙོ་བོས་ཐོས་པར་གྱུར་ཅིང་སྔོན་གྱི་དགེ་བའི་ལས་ཀྱིས་ལེགས་པར་བསྐུལ་ནས་ཐབས་ཅིག་ཁོ་ནར་ལངས་ཏེ། ཡི་རངས་པར་གྱུར་པས་ལེགས་པར་གུས་པ་སྐྱེས་ཤིང་དགའ་
[153a.5]བར་གྱུར་པས་བཞིན་གྱི་མདངས་རབ་ཏུ་དང་བ་དང་ལྡན་པར་གྱུར་ནས། ཐམས་ཅད་དང་ཡང་དག་པར་ལྡན་པ་རྣམས་གང་ན་བཅོམ་ལྡན་འདས་བྱམས་པ་བཞུགས་པ་དེར་བློ་རྣམ་པར་རྒྱས་པ་རྣམས་ཀྱིས་བརྒྱ་བྱིན་ཡོངས་སུ་བསྐོར་བ་བཞིན་དུ་ཉེ་བར་ལེགས་པར་འགྲོ་བའོ། །དེ་ནས་བཅོམ་ལྡན་
[153a.6]འདས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཉེ་བར་མཛེས་པར་གྱུར་པའི་སྐུ་བྱ་བ་ནི་རྒྱས་པར་ཏེ། ཆོས་སྟོན་པར་མཛད་པར་རྒྱང་རིང་བ་ཉིད་ནས་མཐོང་སྟེ། ལྷ་དང་མིར་བཅས་པའི་སྐྱེ་དགུ་རྣམས་ལ་ཕན་པ། དགེ་སྦྱོང་དང་བྲམ་ཟེར་བཅས་པའི་ཚོགས་ཀྱི་སྐྱེ་དགུ་རྣམས་ཀྱིས་ཡོངས་སུ་བསྐོར་
[153a.7]ཅིང་མདུན་དུ་བདར་ཏེ། ཐོག་མ་བར་དང་ཐ་མར་དགེ་བའི་ཆོས་སྟོན་པར་མཛད་པ་ནི་མཚོ་བཞིན་དུ་རབ་ཏུ་དང་བར་གྱུར་པ། ཤིན་ཏུ་རྙོག་པ་མེད་པ། སྡུག་བསྔལ་ཐམས་ཅད་ཟད་པར་བྱེད་པ། འཁོར་བ་ཐམས་ཅད་ཀྱི་འཆིང་བ་རྣམས་གཏན་ནས་གྲོལ་བར་བྱེད་པ་མྱ་ངན་ལས་འདས་པའི་
[153b]
[153b.1]མཐར་ཐུག་པར་གྱུར་པའི་ཆོས་རྣམས་སྟོན་པར་མཛད་དོ། །འཁོར་འདི་དག་རྣམས་ནི་ཤིན་ཏུ་ཟབ་པར་གྱུར་པས་རྒྱ་མཚོ་ལྟ་བུའོ། །དེ་ནས་བཅོམ་ལྡན་འདས་ཀྱིས་རིང་བ་ཉིད་ནས་སྐྱེ་བོའི་ཚོགས་ཀྱིས་ཡོངས་སུ་བསྐོར་བ་མངོན་པར་གཟིགས་ནས་འདི་སྐད་ཅེས་བཀའ་སྩལ་ཏེ། འཐབ་
[153b.2]བྲལ་གྱི་བདག་པོ་མུ་སུ་ལུན་དྷ་མགོ་བོས་ཞབས་དག་ལ་ལེགས་པར་ཕྱག་འཚོལ་ཅིག །འཁོར་དང་བཅས་པ་རྣམས་ཀུན་ནས་འོངས་པ་ལེགས་པར་འོངས་སམ། ཚངས་པར་སྤྱོད་པ་ལེགས་པར་སྤྱད་དམ། ཆོས་ལ་ཁྱོད་ཀྱི་དབང་པོ་ཡོངས་སུ་སྨིན་པར་གྱུར་ཏམ། མི་དགེ་བའི་ལས་མང་
[153b.3]པོ་རྣམས་བསྲབས་པར་བྱས་ཤིང་གཏན་ནས་ཟད་པར་བྱས་སམ། འདོད་པ་བསྟེན་པ་རྣམས་ཡོངས་སུ་སྤངས་པར་གྱུར་ཏམ། ང་ནི་སྡུག་བསྔལ་དེ་དག་རྣམས་མཐར་བྱེད་པའི་དུས་སུ་ཕྱིན་ནོ། །དེས་དེ་བཞིན་དུ་དེ་བཞིན་གཤེགས་པས་བཀའ་སྩལ་པ་རྣམས་དེ་ལྟར་ཐོས་ནས་ཡིད་རབ་ཏུ་
[153b.4]དགའ་ཞིང་གུས་པ་ལེགས་པར་སྐྱེས་པར་གྱུར་ཏོ། །དེ་ལྟར་གྱུར་པས་འཁོར་བ་ཐམས་ཅད་ཀྱི་ཟམ་པར་གྱུར་པའི་དེ་བཞིན་གཤེགས་པའི་གཟུགས་དཔེ་མེད་པར་གྱུར་པ་ལེགས་པར་མངོན་པར་མཐོང་ནས་མགོ་བོས་ཞབས་ལ་ལེགས་པར་གཏུགས་ཤིང་མངོན་པར་མཐོང་བའི་མཐའ་གཅིག་ཏུ་
[153b.5]འདུག་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་འཁོར་བར་འཇུག་པ་ནི་ཟད་ལགས་སོ། །དེ་ནས་བཅོམ་ལྡན་འདས་ཀྱིས་གང་གིས་སྟོང་ཕྲག་ཉི་ཤུ་པོ་འདི་དག་རྣམས་ཟག་པ་ཟད་པར་འཁྲིད་པར་བྱེད་པའི་རྣམ་པ་དེས་ཆོས་སྟོན་ཏེ། གང་དག་ལྷའི་འཇིག་རྟེན་དུ་དེའི་ལྷན་ཅིག་སྤྱོད་
[153b.6]པར་གྱུར་པ་རྣམས་སོ། །དེ་ལྟར་མུ་སུ་ལུན་དྷ་དང་བཅས་པ་རྣམས་ཀྱིས་བཅོམ་ལྡན་འདས་གསེར་ཐུབ་ཀྱིས་ཡོངས་སུ་སྤྲུལ་པའི་མ་འོངས་པ་ཐམས་ཅད་ཇི་ལྟ་བ་བཞིན་དུ་རྗེས་སུ་མཐོང་བར་གྱུར་ཏོ། །དེ་ནས་ངོ་མཚར་བར་གྱུར་པ་རྣམ་པ་དུ་མ་ལེགས་པར་མངོན་པར་མཐོང་བ་དེ་དག་རྣམས་ནི་ཐམས་
[153b.7]ཅད་མཁྱེན་པ་ཉིད་ཀྱིས་སྤྲུལ་པར་གྱུར་པ་ཡིན་གྱི། གཞན་དག་རྣམས་ཀྱིས་ནི་རྟོགས་པའི་ཡུལ་མ་ཡིན་པའི་ཕྱིར་ན། ལྷ་དང་བཅས་པའི་འཇིག་རྟེན་རྣམས་དང་། བདུད་དང་བཅས་པ་རྣམས་དང་། དགེ་སྦྱོང་དང་བྲམ་ཟེའི་རིགས་དང་བཅས་པའི་སྐྱེ་དགུ་རྣམས་དེ་བཞིན་གཤེགས་པ་མ་གཏོགས་པ་གཞན་
[154a]
[154a.1]རྣམས་ལ་ནི་མ་དད་པར་འགྱུར་རོ། །དེ་ལ་སྐྱེས་བུ་རྣམས་སྟེན་པར་བྱེད་པའི་མཆོག་ནི་འཁོར་བ་འདི་ལས་ངེས་པར་འབྱུང་བར་བྱེད་པ་འདི་ལྟ་སྟེ། དགེ་བའི་བཤེས་གཉེན་ལ་སྟེན་པའོ། །དེ་ནས་ལྷ་དེ་དག་རྣམས་ཉིད་ཁྲིད་ནས་ཡིད་ཤིན་ཏུ་རངས་པར་གྱུར་པས་སངས་
[154a.2]རྒྱས་ལ་གུས་པ་ལེགས་པར་སྐྱེས་པ་དེ་བཞིན་དུ་ཆོས་དང་འཕགས་པའི་དགེ་འདུན་རྣམས་ལ་ཡང་ངོ་། །གཞན་ཡང་ལྷའི་ཚོགས་དང་བཅས་པ་རྣམས་ཀྱིས་ཞབས་གཉིས་ལ་མགོ་བོས་ཀུན་ནས་ཕྱག་བྱས་ཏེ། ཐམས་ཅད་ཀྱང་མཆོད་རྟེན་དེ་ལས་ཕྱིར་བྱུང་བར་གྱུར་པ་ཡིན་ནོ། །མདོ་དྲུག་
[154a.3]པ་ལས་གསེར་ཐུབ་ཀྱི་སྤྲུལ་པས་འགྲོ་བའི་མདོ་སྡེ་ལྔ་པ་རྫོགས་སོ།། །།དེ་ནས་གཞན་ཡང་མུ་སུ་ལུན་དྷ་རབ་ཏུ་དགའ་བའི་ཡིད་ཀྱིས་འདོད་པའི་འཇིགས་པའི་སྐྱོན་སྟོན་པར་བྱེད་པས་ལྷ་དེ་དག་རྣམས་ཉིད་དང་ལྷན་ཅིག་ཏུ་ཚོགས་པ་རྒྱུ་བ་ན་སྤྱོད་པའི་ས་རྣམས་ལ་ཀུན་ཏུ་ལྟ་བར་བྱེད་དེ། 
[154a.4]རབ་ཏུ་དགའ་བར་གྱུར་པས་དེས་དཔྱོད་པར་བྱེད་པ་ན་སྣ་ཚོགས་པའི་ལྷའི་ཚོགས་རྣམས་ཀྱིས་གང་བ་ནགས་དང་། སྐྱེད་མོས་ཚལ་དང་། མཚེའུ་དང་། རྫིང་བུ་དང་། ནགས་ཀྱི་ཚོགས་དང་། ཆུ་ཀླུང་ཕལ་པོ་ཆེ་རྣམས་ཀྱིས་གང་བར་གྱུར་པ་པད་མའི་རྫིང་བུ་དུ་མ་རྣམས་ལ་རྣམ་པ་ཐམས་ཅད་དུ་
[154a.5]བྱ་ནང་ན་གནས་པ་རྣམས་ཀྱིས་རྣམ་པར་བརྗོད་པ་དགའ་བར་གྱུར་པ་སྒྲ་འབྱིན་པར་བྱེད་པ་དང་། ཚོགས་པ་རྒྱུ་བའི་ས་རྣམས་ན་ལྷའི་བུ་མོ་བརྒྱ་སྟོང་དུ་མས་གླུ་དང་གར་ལེགས་པར་བྱེད་པ་དང་། རྒོད་པ་དང་། འགྱིང་བ་རྣམས་ཀྱིས་སྟེན་པ། ཡོན་ཏན་དུ་མ་དང་ལྡན་པའི་ལྷ་རྫས་སྨོས་སུ་
[154a.6]རུང་བའི་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ལ་འབྲས་བུས་གང་བ། ནོར་བུའི་རང་བཞིན་གྱི་རི་རབ་ཏུ་མང་བ། ནགས་རྣམས་ཀྱིས་མཛེས་པར་གྱུར་པ་རྣམས་ན་ལས་ཀྱི་འབྲས་བུ་དམན་པ་དང་། བར་མ་དང་། ཁྱད་པར་དུ་འཕགས་པའི་ལས་ཀྱིས་ལྷའི་ཚོགས་རྣམས་གཅིག་
[154a.7]ཏུ་སྲེད་པས་སྟེན་པར་བྱེད་པས་ཀུན་ཏུ་དང་བ་དང་། ཕན་ཚུན་ལྷན་ཅིག་ཏུ་གནོད་པ་མེད་པས་ངལ་སོ་བ་སྐྱེད་པའི་ལྷ་དང་ལྷ་མོའི་ཚོགས་ཀྱིས་འཁྲིགས་པར་གྱུར་པ་དང་། བཏུང་བའི་ཆུ་ཀླུང་དགའ་བར་གྱུར་པ་རྣམས་ཤིན་ཏུ་ཕལ་ཆེ་བ། གཞན་ཡང་རིན་པོ་ཆེ་སྣ་ཚོགས་པའི་ཁང་
[154b]
[154b.1]བུའི་ཕྲེང་བ་ངོ་མཚར་བར་དགའ་བར་གྱུར་པས་འདོད་པའི་ཡོན་ཏན་ལྔས་ཕུན་སུམ་ཚོགས་པ། ཕན་ཚུན་དུ་རིན་པོ་ཆེའི་འོད་ཀྱིས་བརྒྱན་པ། གསེར་ཤིན་ཏུ་འབར་བར་གྱུར་པ་དང་། བྱི་རུ་དང་། མུ་སཱ་ར་གལ་བ་དང་། ཨིན་དྲ་ནཱི་ལའི་རིའི་རྩེ་མོ་ཕན་ཚུན་ཀུན་ཏུ་འབར་བས་ཉེ་བར་མཛེས་
[154b.2]པར་གྱུར་པའི་ཚོགས་པ་རྒྱུ་བ་ན་སྤྱོད་པའི་ས་དེ་དག་རྣམས་ལ་ཀུན་ཏུ་བལྟས་ནས་མུ་སུ་ལུན་དྷ་དེས་འདི་སྐད་ཅེས་སྨྲས་སོ། །ཁྱེད་རྣམས་ལྷའི་ཚོགས་འདི་དག་རྣམས་རབ་ཏུ་དགའ་བས་ཡིད་ཆེས། དགའ་བར་གྱུར་པས་མཐོན་པོ་རྣམས་ནས་མཐོན་པོ་རྣམས་དང་། རིའི་རྩེ་མོ་ནས་རིའི་རྩེ་མོར་རྩེ་
[154b.3]བར་བྱེད་པ། རབ་ཏུ་རངས་པས་རྔ་སྐད་ཡན་ལག་ལྔ་པ་ཤིན་ཏུ་བསྒྲགས་པར་གྱུར་ཅིང་། རབ་ཏུ་རྒྱུ་བར་བྱེད་པ་རྣམས་ལ་ལྟོས་དང་། བརྗོད་པ་ལྷ་བདག་ཅག་གིས་མཐོང་ལགས་སོ། །ལྷའི་ཚོགས་དེ་དག་རྣམས་ཐམས་ཅད་ཉིད་ནི་ཆུ་དང་བྲལ་བའི་མཆོད་རྟེན་ནོ། །དེ་ནས་གཞན་ཡང་
[154b.4]ལྷ་དེ་དག་རྣམས་ལ་འདི་སྐད་ཅེས་སྨྲས་ཏེ་ལྷ་དག་དེ་བཞིན་གཤེགས་པས་འདི་དག་ངེས་པར་སྡུག་བསྔལ་དུ་གསུང་བ་ནི་གནས་ཡིན་ནོ། །བག་མེད་པས་རྣམ་པར་རྒྱུ་བའི་ལྷ་རྣམས་ནི་མངོན་པར་རིགས་པར་གྲོལ་བ་མ་ཡིན་ཏེ། སྐྱེས་བུ་རྣམས་ཀྱི་ལེགས་པར་བྱས་པའི་ལས་
[154b.5]རྣམས་ཀྱང་ཟད་ནས་འཆི་འཕོ་བའི་དུས་སུ་ཕྱིན་པ་དང་ཕྱི་མ་ལ་མྱུར་དུ་ལྟུང་ངོ་། །འདུ་བྱེད་ཀྱི་ལས་སྒྱུ་མ་ལྟ་བུ་རྣམས་ཀྱང་བྱིས་པ་རྣམས་ཀྱིས་གོ་བར་འགྱུར་བ་ཡང་མ་ཡིན་ནོ། །དམྱལ་བ་དང་། ཡི་དགས་དང་། དུད་འགྲོའི་སྐྱེ་བར་ལོག་པར་ལྟུང་བ་རྣམས་ཀྱང་བག་མེད་པར་
[154b.6]རྒྱུ་བའི་ལྷས་གོ་བ་མ་ཡིན་ནོ། །གང་གི་ཕྱིར་ལས་རྣམས་ལས་ཡིན་པ་འདི་ཡང་སྒོ་གཅིག་གིས་སྡུག་བསྔལ་བར་འགྱུར་བའི་སྐྱེ་བ་མ་བཟློག་པ་ལས་ཡིན་ཏེ། དེ་ཅིའི་ཕྱིར་ཞེ་ན། སྐྱེ་བ་དང་། གནས་པ་དང་། འཇིག་པའི་མཚན་ཉིད་གསུམ་དང་ལྡན་པ་འདུས་བྱས་རྣམས་ཀྱིས་རབ་
[154b.7]ཀྱི་མཆོག་ཏུ་གྱུར་པའི་ལས་འདི་དག་རྣམས་ཐམས་ཅད་ཀྱང་བསྡུས་པ་དང་། སྐྱེས་བུ་རྣམས་ཤིན་ཏུ་ལྷན་ཅིག་ཏུ་འཇུག་པའི་ཕྱིར་རོ། །དེ་ལ་ནི་སྐྱོན་གསུམ་གྱིས་མ་རུངས་པར་གྱུར་པ། སྡུག་བསྔལ་དུ་མ་ཕལ་པོ་ཆེའི་གནས་སུ་གྱུར་པ། མྱང་བའི་རོ་ནི་འགའ་ཞིག་ཀྱང་རྟོགས་
[155a]
[155a.1]པ་མ་ཡིན་ནོ། །མཆོག་ཏུ་སྐྱིད་པར་གྱུར་པའི་ཚོགས་བདག་ཅག་རྣམས་གང་ཡིན་པ་ལ་ཡང་འཆི་བ་ཡང་སྦྱང་བར་གྱུར་པས་སྐད་ཅིག་རེ་རེ་ཞིང་སྟེན་པར་བྱེད་དོ། །འཆི་བདག་གི་ཁས་ཀྱང་འབིགས་པར་བྱེད་དོ། །འདུ་བྱེད་འདི་དག་ཐམས་ཅད་ཀྱང་སྐད་ཅིག་པ། 
[155a.2]གསོན་པ་འདི་ཐམས་ཅད་ནི་མྱུར་བར་ལྟུང་བ། ལང་ཚོ་ཡང་གཅིག་ཏུ་དགའ་བ་མ་ཡིན་ནོ། །ཕུན་སུམ་ཚོགས་པ་རྣམས་ཡང་མྱུར་བར་འཇིག་གོ། །འབྲལ་བར་འགྱུར་བ་མཐའི་སྡུག་བསྔལ་རྣམ་པ་མང་པོ་མཆོག་ཏུ་མི་བཟད་པའི་འཆི་བདག་གང་གི་ཚེ་འདི་དག་རྣམས་ངེས་པར་རྟོགས་པར་
[155a.3]འགྱུར་རོ། །དེ་ནས་ལྷ་དེ་དག་རྣམས་ཀྱིས་ལྷའི་བདག་པོ་མངོན་པར་མཐོང་ནས་རབ་ཏུ་རངས་པའི་ཡིད་ཀྱིས་རིངས་པ་རིངས་པར་ཅོད་པན་རྣམ་པར་འཕྱང་བའི་ཕྲེང་བ་དང་དོ་ཤལ་དག་རྣམ་པར་དཔྱངས་པས་འཕྱང་བ། རང་གི་ལུས་ཀྱི་འོད་འཕྲོ་བས་འོད་དང་ལྡན་པར་གྱུར་པ། མཆོག་
[155a.4]ཏུ་རྒྱ་ཆེ་བའི་རྒྱན་དང་ཆ་བྱད་ཅན་གྱི་བུད་མེད་ཀྱི་འགྲོ་བ་སྟོང་གིས་ཡོངས་སུ་བསྐོར་ནས་རྣམ་པ་སྣ་ཚོགས་པའི་རྔ་སྐད་རྣམས་དང་། གླུ་དང་། གར་དང་། རྒོད་པ་དང་། འགྱིང་བ་རྩེ་བར་བྱེད་པས་ལྷན་ཅིག་ཏུ་མཆོག་ཏུ་སྐྱིད་པར་གྱུར་པ། རང་གིས་བྱས་པའི་དགེ་བའི་ལས་རྣམས་དང་ལྡན་པ་
[155a.5]རྣམ་པ་བརྒྱ་སྟོང་དུ་མའི་གཟུགས་ཀྱི་དཔལ་རྣམས་འཛིན་པར་གྱུར་པས་གང་ན་ལྷའི་མངའ་བདག་མུ་སུ་ལུན་དྷ་འདི་ཡོད་པ་དེ་དང་དེར་རིངས་པ་རིངས་པར་ཐག་བསྙེན་པར་གྱུར་ཏོ། །དེ་ནས་རྒྱལ་པོར་དེ་དག་རྣམས་རྗེས་སུ་གཞུག་པའི་དོན་གང་ན་དེ་དག་རྣམས་ཡོད་པར་འགྲོའོ། །དེ་དག་རྣམས་ཀྱང་
[155a.6]ཉེ་བར་འོངས་པར་གྱུར་ཏོ། །དེ་དག་རྣམས་ཀྱི་རྩེད་མོ་ལ་ལྟོས་པའི་ཕྱིར་རོ། །དེ་ནས་དེ་དག་རྣམས་དང་། ལྷ་གཞན་རྣམས་ཀྱི་ཡང་ནང་དུ་སོང་ནས་འཐབ་བྲལ་གྱི་མངའ་བདག་དེ་མངོན་པར་རྩེ་བར་བྱེད་དོ། །རྒོད་པར་བྱེད་དོ། །འགྱིང་བར་བྱེད་དོ། །ཡོངས་སུ་སྤྱོད་པར་ཡང་བྱེད་དོ། །དེ་རྣམས་
[155a.7]རྗེས་སུ་གཞུག་པའི་དོན་དུ་ཡིན་གྱི་རང་བཞིན་ནི་མ་ཡིན་ནོ། །དེ་དེ་དག་རྣམས་ཀྱི་ནང་དུ་སོང་ནས་ཡུད་ཙམ་ཅིག་རྒོད་ཅིང་འགྱིང་བ་དང་རྩེད་མོ་རྩེ་བ་དག་བྱས་སོ། །དེ་དག་རྣམས་ནི་རང་བཞིན་གྱིས་སེམས་རྩབ་ཧྲལ་ཅན་ཡིན་པས་དང་། ལྷ་རྣམས་ནི་འདོད་པ་དུ་མ་ལ་རྣམ་པར་ཆགས་པའི་སེམས་
[155b]
[155b.1]ཡིན་པས་ཀྱང་གཞན་དུ་རིའི་རྩེ་མོ་རྣམས་ལ་རྗེས་སུ་སྟེན་པར་བྱེད་པ་རྣམས་དང་། བྱི་རུའི་རང་བཞིན་གྱི་ལྗོན་ཤིང་སྣ་ཚོགས་པ་རྣམས་དང་ལྡན་པ། རྣམ་པ་བརྒྱ་སྟོང་དུ་མའི་སྒྲ་དང་། དབྱིབས་དང་། འོད་ཟེར་དུ་མས་གསལ་བར་གྱུར་པ། ཁམས་དུ་མས་རྣམ་པར་བཀྲ་བའི་
[155b.2]རིའི་རྩེ་མོ་རྣམས་ལ་རྗེས་སུ་སྟེན་པ་རྣམས་ནི་བློ་མང་བར་གྱུར་པ་ཡིན་ནོ། །འཐབ་བྲལ་གྱི་བདག་པོ་འདི་དང་ལྷ་དེ་དག་རྣམས་ཉིད་ནི་ཕྱོགས་གཅིག་ཏུ་སྟེ། ཡུལ་དུ་མ་རྣམས་ལ་རྣམ་པར་ཆགས་པའི་ཡིད་དང་ཇི་ལྟ་བར་བྲལ་བའི་ལྷ་གང་ཡིན་པ་དེ་དག་རྣམས་ལྷན་ཅིག་ཏུ་གྱུར་པ་དེ་དག་
[155b.3]ལ་འཐབ་བྲལ་གྱི་མངའ་བདག་གིས་འདི་སྐད་ཅེས་བརྗོད་དོ། །ལྷ་དག་བདག་ཅག་རྣམས་ལྷ་དེ་དག་རྣམས་ཅན་དུ་འགྲོ་བར་བྱ་སྟེ། རང་གི་དོན་ལས་ལྡོག་པར་འགྱུར་བའི་ཡུལ་རྣམས་ཀྱི་དོན་གང་ཡིན་པ་ལས་ཟློག་པ་ཉིད་ཀྱིས་བདེ་ལེགས་བྱས་པར་འགྱུར་རོ། །འདི་དག་རྣམས་མི་འཇུག་
[155b.4]ཅིང་ཆོས་ལ་རྗེས་སུ་སྒྲུབ་པར་ནི་བདག་ཅག་རྣམས་ཀྱིས་ཅི་ནས་ཀྱང་བྱ་བ་ཡིན་ནོ། །བདེ་ལེགས་གཞན་རྣམས་དེ་ལྟར་ཉེ་བར་གོ་ནས་ལྷ་དེ་དག་རྣམས་ཉིད་དང་བཅས་ཏེ། ལྷ་རྣམས་ཀྱི་བདག་པོ་དེ་ཡིད་རབ་ཏུ་ཞི་བར་གྱུར་པས་གཞན་ཡང་གང་ན་ཚོགས་པ་རྒྱུ་བ་ན་རྣམ་པར་སྤྱོད་པའི་ལྷ་དེ་དག་
[155b.5]རྣམས་ཀྱི་སའི་ཡུལ་ཕྱོགས་གཞན་ཅིག་ཡོད་པ་དེར་ཉེ་བར་ལེགས་པར་འགྲོ་སྟེ། འབབ་ཆུ་དང་། རྫིང་བུ་དང་། པད་མའི་ཚལ་སྣ་ཚོགས་པ་རྣམས་ལ་བྱའི་ཚོགས་རྣམས་ཀྱིས་རྣམ་པར་བརྒྱན་པ། རྣམ་པ་སྣ་ཚོགས་པའི་རྩེ་མོ་ཉེ་བར་དུད་པར་གྱུར་པ། རིན་པོ་ཆེ་རྣམས་ཀྱི་དཔལ་ཉེ་འཁོར་ན་
[155b.6]རབ་ཏུ་འབར་བ་ལྟ་བུར་གྱུར་པ་དེ་ན་ཡོད་པའི་ས་ཕྱོགས་ཀྱི་ཆ་ཡིད་འཕྲོག་པར་བྱེད་པ། རྣམ་པ་དེ་སྲིད་པ་རྣམས་ཀྱིས་ནི་འཐབ་བྲལ་གྱི་བདག་པོས་ཀྱང་ངོ་མཚར་བར་བྱེད་པ། རིན་པོ་ཆེ་ཐམས་ཅད་ཀྱི་དཔལ་ཟིལ་གྱིས་མནན་ནས་ནམ་མཁའ་བརྟོལ་བ་བཞིན་དུ་མཐོ་བར་གནས་པ་རིན་པོ་ཆེ་སྣ་ཚོགས་
[155b.7]ཀྱི་འོད་དང་ལྡན་པ་དང་། ཉི་མ་བརྒྱ་སྟོང་དང་ལྡན་པ། མངོན་པར་གསལ་བའི་གཟི་བརྗིད་དང་ལྡན་པ། མཆོག་ཏུ་ཞི་ཞིང་ཉེ་བར་གསལ་བར་གྱུར་པ། མཆོག་ཏུ་རྣམ་པར་དབེན་པའི་སའི་ཆ་ཤས་ན་གནས་པའི་མཆོད་རྟེན་མཐོང་ངོ་། །དེ་ནས་ལྷའི་བདག་པོས་འདི་སྐད་ཅེས་སྨྲས་སོ། །རིན་
[156a]
[156a.1]པོ་ཆེ་སྣ་ཚོགས་པ་རྣམས་འབར་བར་མཐོང་བ་འདི་ནི་ཅི་ཞིག་བྱ་བ་སྟེ། སྔ་མ་བཞིན་ནོ། །དེ་ནས་ལྷ་དེ་དག་གི་དྲུང་ནས་རྣམ་པ་དེ་ལྟ་བུའི་ཚིག་རྣམས་ཐོས་ནས་འཐབ་བྲལ་གྱི་བདག་པོ་དེས་འདི་སྐད་ཅེས་བརྗོད་དེ། ཁྱེད་རྣམས་ཉོན་དང་གང་འདིར་མཐོང་བའི་རིན་པོ་ཆེ་སྣ་
[156a.2]ཚོགས་འབར་བར་གྱུར་པ་ཞེས་བྱ་བ་རྣམས་ནི་སྔ་མ་བཞིན་ནོ། །འདི་དག་ནི་བཅོམ་ལྡན་འདས་དྲུག་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ། ལྷའི་ལྷར་གྱུར་པ། འོད་སྲུང་
[156a.3]གི་གདུང་རྟེན་ལྷམ་མེ་བར་གྱུར་པའོ། །མཆོད་རྟེན་གཞན་རྣམས་ལ་ནི་ཚངས་པས་གསོན་པའི་ལྷ་རྣམས་ཉིད་ཀྱིས་བརྒྱུས་པར་གྱུར་ལ། སྔོན་བསྒོམས་པའི་སེམས་དང་ལྡན་པ་རྣམས་ལ་ཕན་པའི་དོན་དུ་དང་རྗེས་སུ་འཇུག་པར་བྱ་བའི་ཕྱིར་མཆོད་རྟེན་འདིའི་རྩིག་ལོགས་ལ་བྱས་པ་རྣམས་ཡིན་ནོ། །
[156a.4]དེ་བཞིན་གཤེགས་པ་དགྲ་བཅོམ་པ་དེ་དག་རྣམས་དང་གཞན་དག་རྣམས་ཀྱི་མཆོད་རྟེན་དེ་དག་ལ་ཡང་ང་དང་ཁྱེད་ཅག་རྣམས་ཀྱང་སངས་རྒྱས་དང་ཆོས་ལ་གུས་པ་དང་། བདག་ཉིད་ལ་ཡང་ཕན་པར་འདོད་པས་ལེགས་པར་འགྲོ་བར་བྱའོ། །དེ་སྐད་ཅེས་བརྗོད་ནས་འཐབ་བྲལ་བའི་བདག་པོ་དེ་
[156a.5]ལྷའི་ཚོགས་དང་བཅས་པ་རྣམས་གང་ན་དྲང་སྲོང་དང་མཆོག་གི་གདུང་རྟེན་དེ་ཡོད་པ་ཡིན་པ་དེར་ཉེ་བར་སོང་བ་ན་རིན་པོ་ཆེ་སྣ་ཚོགས་འབར་བར་གྱུར་པ་དེ་ཉིད་དེ་དག་རྣམས་ཀྱིས་མཐོང་བ་ནི་སྔ་མ་བཞིན་ནོ། །དེ་ནས་ལྷ་དེ་དག་མཆོད་རྟེན་དུ་ཞུགས་པར་གྱུར་པ་ན་ལྷའི་ཚོགས་རྣམས་ཀྱིས་མཐོང་
[156a.6]བར་གྱུར་པ་ནི་དྲང་སྲོང་གི་མཆོག་འོད་སྲུང་གི་སྐུ་གཟུགས་འཛམ་བུའི་ཆུ་བོའི་གསེར་གྱི་རང་བཞིན་རིན་པོ་ཆེ་སྣ་ཚོགས་ཀུན་ཏུ་འབར་བའི་ན་བཟའ་དང་། བཻ་ཌཱུརྱའི་རང་བཞིན་གྱི་སེང་གེའི་ཁྲི་ལ་བཞུགས་པ་དངོས་ཁོ་ན་བཞིན་དུ་ཆོས་སྟོན་པར་མཛད་པའི་གཟུགས་ཀྱི་དངོས་པོ་དཔེ་མེད་པར་གྱུར་པའི་
[156a.7]རྣམ་པ་གང་གི་ཁྱད་པར་གྱིས་ནི་ལྷ་དེ་དག་རྣམས་དང་། སྲིན་བུ་མེ་ཁྱེར་དང་ཉི་མའི་ཁྱད་པར་བཞིན་དུ་དེའི་དཔལ་རྣམས་ལ་དཔེ་མེད་པ་ཡིན་ནོ། །དེ་ནས་བཅོམ་ལྡན་འདས་དེའི་སྐུ་དེ་དག་གིས་མངོན་པར་མཐོང་བར་གྱུར་པ་དང་། ཡིད་ཆེས་རབ་ཏུ་བདེ་བ་སྐྱེས་ནས་གུས་པ་དང་། 
[156b]
[156b.1]གདུང་བས་ཀུན་ནས་མགོ་བོས་བཏུད་དེ། ཅོད་པན་དང་ཕྲེང་བ་དང་བྲལ་བ། མེ་ཏོག་གི་ཕྲེང་བ་དང་བྲལ་བ། གཟུགས་དང་། དབང་ཕྱུག་དང་། འོད་ཀྱི་རྒྱགས་པ་རྣམས་དང་བྲལ་བ། དྲི་དང་བྲལ་བ། འདོད་པ་དང་བྲལ་བས་བཅོམ་ལྡན་འདས་དེའི་ཞབས་གཉིས་ལ་རབ་ཏུ་
[156b.2]བཏུད་དོ། །གུས་པས་མགོ་བོ་བཏུད་པས་དེས་དེ་བཞིན་དུ་མངོན་པར་ཕྱག་འཚལ་ནས་གཞན་ཡང་རྒྱགས་པ་རྣམས་དང་བྲལ་བས་བཅོམ་ལྡན་འདས་དེ་ལ་ཕྱག་འཚལ་ལོ་ཕྱག་འཚལ་ནས་ལངས་ཏེ་ཐམས་ཅད་ཀྱང་ཡིད་རྩེ་གཅིག་པར་གྱུར་ཅིང་རང་བཞིན་གྱིས་མི་གཡོ་བ་ཡང་མ་ཡིན་
[156b.3]པས་རིན་པོ་ཆེ་དུ་མས་རྣམ་པར་བརྒྱན་པ། གཟུགས་དཔེ་མེད་པ་དང་ལྡན་པས་བཅོམ་ལྡན་འདས་ཀྱི་སྐུ་གཟུགས་ཀྱི་མཆོད་རྟེན་དེའི་ནང་དུ་སོང་ནས་ལས་ཀྱིས་བྱས་པ་རྣམས་ལ་སེམས་པས་ལྟ་བར་བྱེད་དོ། །དེ་ནས་དེ་ཉིད་ཀྱི་ལོགས་ལ་རྫུ་འཕྲུལ་གྱིས་རྩིག་པའི་སྟེང་དུ་ལེགས་པར་
[156b.4]གསལ་བར་གྱུར་པའི་ཡི་གེར་བྲིས་པའི་མདོ་སྡེ་ལྷ་དང་མི་རྣམས་ལ་ཕན་པའི་དོན་དང་། འགྲོ་བ་ཐམས་ཅད་ལ་མཆོག་ཏུ་ཕན་པའི་དོན་དུ་འགྱུར་བར་ཡང་མདོ་ཤིན་ཏུ་གསལ་བའི་ཡི་གེར་གྱུར་པ། ཚིག་དང་དོན་བཟང་པོར་གྱུར་པ། མྱ་ངན་ལས་འདས་པར་འགྲོ་བ་སྟོན་པ། བྱིས་པའི་
[156b.5]བློ་དང་ལྡན་པའི་བྱིས་པའི་སྐྱེ་བོ་རྣམས་ཐམས་ཅད་ལ་སྒྲོན་མར་གྱུར་པ་ཡིན་ནོ། །དེ་ནས་མདོ་འདིའི་སྟེང་དུ་བྲིས་པ་ཡིན་ཏེ། འདུལ་བར་བྱེད་པ། བདེ་ལེགས་སུ་བྱེད་པ། མར་མེ་ལྟ་བུར་གྱུར་པ། གདམས་ངག་ཏུ་གྱུར་པ། མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པར་བྱེད་
[156b.6]པར་གྱུར་པ། རབ་ཏུ་བྱུང་བ་རྣམས་ཐམས་ཅད་ཀྱི་མཁན་པོ་ལྟ་བུར་གྱུར་པ་བསླབ་པའི་གཞི་རྣམས་ཡིན་ནོ། །འདི་ལྟ་སྟེ། ཆོས་བཅུ་གསུམ་པོ་འདི་དག་རྣམས་ཀྱིས་ནི་གང་དག་དགེ་སློང་ཡིན་པ་རྣམས་ཀྱི་བར་ཆད་བྱེད་པར་འགྱུར་རོ། །བསམ་གཏན་ལ་སྙོམས་པར་འཇུག་པ་དང་། མྱ་ངན་
[156b.7]ལས་འདས་པར་འགྲོ་བ་དང་། རང་གི་བྱ་བ་རྣམས་ཀྱང་ཡོངས་སུ་བཅོམ་པར་འགྱུར་རོ། །ཆོས་བཅུ་གསུམ་པོ་འདི་དག་རྣམས་རྗེས་སུ་སྒྲུབ་པར་བྱེད་པའི་དགེ་སློང་དེ་དག་ནི་ནད་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་
[157a]
[157a.1]བདེ་བ་དང་། ངལ་དུབ་རྣམས་ལས་དེ་ཡོངས་སུ་མི་འགྲོལ་ལོ། །བརྒྱ་ཕྲག་ཏུ་ཡང་འཕྱ་བར་བྱ་བའི་གནས་སུ་འགྱུར་རོ། །འདིའི་རབ་ཏུ་བྱུང་བ་དོན་མེད་པ་ཡིན་ནོ། །ལུས་དང་། ངག་དང་། ཡིད་ཀྱང་བསྡམས་པར་འགྱུར་བ་མ་ཡིན་ནོ། །བརྩོན་འགྲུས་མ་བརྩམས་པ་གང་
[157a.2]ཡིན་པ་རྣམས་ལ་ནི་གནས་མལ་དང་། ནད་ཀྱི་གསོས་སྨན་གྱི་ཡོ་བྱད་རྣམས་ལས་གཅིག་ཀྱང་ངས་བྱིན་དུ་མ་གནང་ངོ་། །དེ་དག་གིས་དེའི་བར་དུ་གཅོད་པར་འགྱུར་རོ། །འདི་ལྟ་སྟེ། མདོག་ངན་པ་དང་། ལེ་ལོ་ཅན་དང་། སྔར་མར་གྱུར་པ་དང་། མངོན་པར་མི་ཤེས་པའི་སྐྱེས་བུ་རྣམས་
[157a.3]ཀྱིས་ནི་རྒྱགས་པའི་ཤུགས་ཀྱིས་ཟབ་པར་གྱུར་པ་བཟོད་པར་དཀའ་བ་རྣམས་ལས་རྒལ་བར་མི་ནུས་སོ། །དེ་ཁོ་ན་བཞིན་དུ་རང་བཞིན་གྱིས་བརྩོན་འགྲུས་ཉམ་ཆུང་བར་གྱུར་པ། སེམས་བསྡམས་པ་མ་ཡིན་པ། ལེ་ལོ་ཅན་བསམ་གཏན་ལ་སྙོམས་པར་འཇུག་པ་ན་དགེ་བ་ལ་འཇིགས་པ་བླུན་
[157a.4]པར་གྱུར་པ་དང་། རང་བཞིན་གྱིས་མ་རིག་པས་གཡོགས་པ་རྣམས་ཀྱིས་ནི་ཆུ་བོ་ལྔ་ལེགས་པར་རྒལ་ནུས་པ་ཡང་མ་ཡིན་ནོ། །ཡུལ་གྱི་ཆུ་མི་བཟད་པའི་རྩེ་མོར་གྱུར་པ་རྣམས་ལེགས་པར་རྒལ་ནུས་པ་ཡང་མ་ཡིན་ནོ། །དེ་དེས་ཀུན་ནས་འཁྲིད་པ་ཡིན་ཏེ། སྙིང་ཡང་སྲེད་པའི་ཆུ་ཀླུང་གིས་ཁྱེར་ནས་
[157a.5]འཁོར་བའི་རྒྱ་མཚོར་ཡོངས་སུ་འཁྱམ་མོ། །ཆོས་བཅུ་གསུམ་པོ་དེ་དག་རྣམས་གང་ཞེ་ན། འདི་ལྟ་སྟེ། ཚོགས་པ་འདུས་པ་དང་། སྨན་པ་དང་། རི་མོའི་ལས་དང་། ཐོས་པ་ངན་པ་སྙན་དངགས་སྡེབ་པ་དང་། རྒྱུ་སྐར་འགྲང་བ་དང་། རྒྱུ་མཚན་གྱི་སེམས་དང་། རྗེས་སུ་རྙེད་པ་དང་བཀུར་
[157a.6]སྟིར་ཁས་ལེན་པ་དང་། གསེར་འགྱུར་ལ་སེམས་རྩེ་གཅིག་པའི་ཤ་ཟ་དང་། རྒྱལ་པོའི་ཞབས་འབྲིང་བྱེད་པ་དང་། བདེ་བར་ཕེའུ་བཏབ་པ་ཁས་ལེན་པ་དང་། མི་འདྲི་བ་དང་། གྲོགས་པོ་མང་པོ་དང་། འདྲེ་བར་གནས་པ་སྟེ། ཆོས་བཅུ་གསུམ་པོ་དེ་དག་རྣམས་ཀྱིས་དགེ་སྦྱོང་དག་བསམ་
[157a.7]གཏན་བྱེད་པར་གྱུར་པ་ན་བར་དུ་གཅོད་པར་བྱེད་པར་འགྱུར་རོ། །དེ་སྟེང་ནས་ལྷུང་ནས་རང་གི་དོན་ལས་ཉམས་པར་འགྱུར་རོ། །དམྱལ་བ་དང་། ཡི་དགས་དང་། དུད་འགྲོ་རྣམས་སུ་ཡང་སྐྱེའོ། །འདིས་རབ་ཏུ་བྱུང་བ་ནི་དོན་མེད་པར་འགྱུར་རོ། །དེ་ཁྱིམ་པ་མ་ཡིན་ནོ། །རབ་ཏུ་བྱུང་བ་ཡང་
[157b]
[157b.1]མ་ཡིན་ནོ། །དགེ་བའི་ལས་རྣམས་ཡོངས་སུ་སྤངས་པར་གྱུར་པ། གྲོགས་ཚངས་པ་མཚུངས་པར་སྤྱོད་པ་རྣམས་ཀྱིས་སྨད་པར་གྱུར་པ། དུང་གི་སྒྲ་དང་མཚུངས་པར་སྤྱོད་པ་ཡིན་ནོ། །ཐོས་པ་མེད་པ་དང་ཤེས་པ་མེད་པའི་ཕྱིར་ན་འདིའི་ཡིད་ཀྱིས་བསམས་པའི་མྱ་ངན་ལས་འདས་པར་འགྲོ་
[157b.2]བ་ཡང་འགྲུབ་པར་མི་འགྱུར་རོ། །ལྷ་རྣམས་ཀྱིས་ཀྱང་སྤོང་བར་བྱེད་དོ། །དེ་ལ་འདི་དང་པོ་ཁོ་ནར་བསམ་གཏན་ལ་སྙོམས་པར་ཞུགས་པ་ན་རྣམ་པར་སྲེག་པར་གྱུར་ནས་མཆོག་ཏུ་ཡང་ཡིད་རྣམ་པར་གཡེང་བར་བྱེད་པ། ལྟུང་བ་རྣམས་ལ་ཤིན་ཏུ་དགའ་བར་གྱུར་པ། ཕྱི་ནས་འགྱོད་པར་བྱེད་པ་པོ་
[157b.3]རབ་ཏུ་བྱུང་བ་ཐམས་ཅད་ཀྱིས་རྣམ་པར་སྤང་བར་བྱ་བ་འདི་ལྟ་སྟེ། ཚོགས་པ་འདུས་པ་ལ་དགའ་བའོ། །ཚོགས་པ་འདུས་པ་ལ་དགའ་བ་ཡང་སེམས་མ་བསྡམས་པ་ཡིན་ནོ། །མ་བསྡམས་པར་སྤྱོད་པ་རྣམས་ཀྱང་རང་བཞིན་གྱིས་རྒོད་པར་འགྱུར་བའི་ཕྱིར་ན་རྟག་ཏུ་ཡང་ཡིད་ཀྱིས་ཀུན་བརྗོད་
[157b.4]པར་འགྱུར་རོ། །སེམས་ཤིན་ཏུ་རྣམ་པར་གཡེང་བ་རབ་ཏུ་གཡོ་བའི་རྟོག་པ་རབ་ཏུ་གཡོ་བའི་བློ་དང་རྣམ་པ་དེ་ལྟ་བུ་ཉིད་ལ་སྟེན་པར་བྱེད་པ་དང་། གང་དག་ལ་ཡོད་པ་གང་ཡིན་པའི་སེམས་རྣམ་པར་གཡེང་བར་གྱུར་པ་ན་གང་རྟག་ཏུ་ཡང་གར་དང་བྲོ་ལ་དགའ་བས་ཀུན་ཏུ་ལྟར་འགྲོ་བ་ལ་སོགས་པས་
[157b.5]དེ་མ་བསྡམས་པ་ཁོ་ནར་རྟག་པར་སྤྱོད་པར་འགྱུར་ཏེ། གྲོང་ཁྱེར་དང་། ཡུལ་ཆུང་དང་། གྲོང་དང་། གྲོང་རྡལ་དུ་འགྲོ་བར་བྱེད་དོ། །རྟག་ཏུ་ཡང་སྤྲོ་བས་ལྟ་བ་པོར་འགྱུར་རོ། །ཚོགས་པ་འདུས་པ་རྣམས་ལ་ཀུན་ཏུ་ལྟ་བ་དེ་དག་རྣམས་ལྷན་ཅིག་ཏུ་འགྲོགས་ནས་རྒྱུན་དུ་ཡུལ་ནས་ཡུལ་དུ་འགྲོ་བར་བྱེད་དོ། །
[157b.6]ཐམས་ཅད་དུ་འགྲོ་བར་བྱེད་ཅིང་མ་བསྡམས་པར་གྱུར་པས་རྟག་ཏུ་ཡང་ཁ་ན་མ་ཐོ་བའི་ཚིག་བརྗོད་པ་ལ་མངོན་པར་དགའ་བ་ལ་གཅིག་ཏུ་ཞུགས་པའི་བློ་ནི་ཉིན་མོ་དང་མཚན་མོར་ཡང་སྡོད་པ་མ་ཡིན་ནོ། །དེ་ནི་བློ་རྣམ་པར་གཡེང་བར་གྱུར་པ་ཐོས་པ་དང་མི་ལྡན་པ་ཡིན་ཏེ། གཞན་གྲོགས་
[157b.7]ཚངས་པ་མཚུངས་པར་སྤྱོད་པ་རྣམས་ཀྱིས་རྣམ་པར་སྨོད་པར་བྱེད་དོ། །དེ་ལ་བཤེས་པར་གྱུར་པ་ཡང་བདག་ཉིད་རང་གིས་ཀུན་ཏུ་མི་རྟོགས་སོ། །དེ་དག་ཚུལ་ཁྲིམས་དང་ལྡན་པ་རྣམས་ཀྱི་དྲུང་ན་ཡིད་ཀྱི་བྱ་བ་བྱེད་དོ། །དེ་ལུས་ཞིག་པར་གྱུར་པ་ན་ངན་སོང་ལོག་པར་ལྟུང་བར་ལྷུང་ནས་དམྱལ་བར་
[158a]
[158a.1]སྐྱེའོ། །གཞན་ཡང་ཚོགས་པ་འདུས་པ་ལ་སྐྱོན་ཆེན་པོ་རྣམས་ཡོད་དེ། ཚོགས་པ་འདུས་པ་ལ་མངོན་པར་དགའ་བའི་དགེ་སློང་ངན་པ་ཚུལ་ཁྲིམས་འཆལ་བ་རྟག་ཏུ་ཚོགས་པ་འདུས་པ་ལ་མངོན་པར་དགའ་བའི་སྒྲ་རྣམས་ཉན་པར་བྱེད་པ་ནི་རྒོད་པར་འགྱུར་རོ། །མ་
[158a.2]བསྡམས་པ་བློ་རབ་ཏུ་མ་ཞི་བ་དེའི་བློ་ལ་ལྟོས་ནས་སྦྱིན་བདག་དང་སྦྱིན་པ་པོ་རྣམས་དབང་ཆེ་བར་འགྱུར་ཏེ། རྙེད་པ་དང་བཀུར་སྟིས་ཟིལ་གྱིས་མནན་པར་གྱུར་པའི་ཕྱིར་རོ། །གཞན་ཡང་རབ་ཏུ་བྱུང་བས་གཞན་དག་རྣམས་ཁ་དྲག་པའི་སྐྱོན་ཡོད་དོ། །གཞན་ཡང་ཚོགས་པ་འདུས་པའི་སྐྱོན་
[158a.3]རྣམས་གང་ཞེ་ན། འདི་ལྟ་སྟེ། བདག་ཉིད་རང་ཤིན་ཏུ་ཚོགས་པ་འདུས་པ་པོ་ཡིན་པས་རབ་ཏུ་བྱུང་བ་གཞན་དག་རྣམས་ཀྱང་ཚོགས་པ་འདུས་པ་དེ་ལ་དགའ་བ་ཁོ་ནར་བྱེད་དོ། །དམ་པའི་ཆོས་ལས་ཡོངས་སུ་ཉམས་པར་བྱེད་དོ། །དེ་ལ་འདིས་བདག་ཉིད་རང་ཆུད་གཟན་ནས་གཞན་རྣམས་
[158a.4]ཡང་ཆུད་གཟོན་པར་བྱེད་དོ། །བདག་ཉིད་རང་ཡོངས་སུ་ཉམས་པར་འགྱུར་བའི་བསམ་པ་ལ་སྦྱོར་རོ། །རྣམ་པ་དེ་ལྟ་བུའི་སེམས་ཅན་དེ་ནི་དགེ་འདུན་ཐམས་ཅད་ཀྱིས་སྤང་བར་བྱ་སྟེ། འདིས་ནི་དགེ་སློང་ཚུལ་ཁྲིམས་དང་ལྡན་པ་རྣམས་ཀྱང་ཆུད་གཟོན་པར་བྱེད་དོ། །ཚུལ་ཁྲིམས་ཅན་
[158a.5]གྱིས་འདི་ཡོངས་སུ་སྤང་བར་བྱ་སྟེ། སྡིག་པའི་གྲོགས་པོའི་རང་བཞིན་ཅན་འདི་ནི་ཚངས་པ་མཚུངས་པར་སྤྱོད་པ་ཐམས་ཅད་ཀྱིས་རྣམ་པར་སྨད་པ་ཡིན་ནོ། །གཞན་ཡང་ཚོགས་པ་འདུས་པའི་སྐྱོན་རྣམས་ནི་གང་གི་ཕྱིར་ཚོགས་པ་འདུས་པ་རྣམས་ནི་རྣམ་པ་སྣ་ཚོགས་པ་ཡིན་ནོ། །གང་
[158a.6]གི་ཕྱིར་ཚོགས་པ་འདུས་པ་རྣམས་ནི་སྒྲ་སྣ་ཚོགས་པ་ཡིན་ནོ། །རྣམ་པར་བཀྲ་བ་སྣ་ཚོགས་པའི་སྒྲ་རྣམས་ཀྱིས་སེམས་དགའ་བར་བྱེད་པ་ཡང་ཡིན་ཏེ། སྒྲ་ལ་ཤིན་ཏུ་ཆགས་པས་དེ་དག་ལ་ཡིད་བརྟན་པར་གྱུར་ནས་ཆེས་རབ་ཏུ་གཡོ་བར་གྱུར་པའི་ཡིད་ཀྱིས་དགའ་བ་མངོན་པར་
[158a.7]རྫོགས་པར་བྱེད་དོ། །ཆགས་པར་གྱུར་པའི་བློ་དད་པ་མེད་པ་དེ་ནི་དོན་གང་ལ་ཡང་དད་པར་མི་འགྱུར་རོ། །གང་དག་ཆོས་མ་ཡིན་པའི་ཆོས་རྣམས་ལ་འཇུག་པར་བྱེད་དོ། །དེ་དེ་ལ་ཡང་དད་པར་མི་བྱེད་དོ། །དེ་བདེ་བས་རྐྱེན་དང་བཅས་པའི་ལོག་པར་ལྟུང་བ་ཀུན་ཏུ་སྤྱོད་པར་བྱེད་པ་
[158b]
[158b.1]ཡིན་ནོ། །དེ་དེ་ལ་ཡང་ལོག་པར་སྨྲ་བར་འགྱུར་རོ། །དེ་ལུས་ཞིག་ནས་ཤི་བར་གྱུར་པའི་འོག་ཏུ་ངན་སོང་དུ་ལོག་པར་ལྷུང་ནས་དམྱལ་བ་རྣམས་སུ་སྐྱེ་བར་འགྱུར་ཏེ། ཚོགས་པ་འདུས་པ་འདིའི་ཡལ་ག་གྱེས་པ་རྣམས་ནི་སྐྱོན་ཆེན་པོ་མང་བར་འགྱུར་རོ། །དེ་ནས་དེའི་དུས་ན་བཅོམ་ལྡན་
[158b.2]འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། འཆིང་བ་དུ་མའི་ཚིག་རྐང་ལྡན། །ཡིད་ནི་རྣམ་པར་གཡེང་བྱེད་པ། །ཚངས་པར་སྤྱོད་པ་ཆུད་གཟོན་པའོ། །མྱ་ངན་འདས་འགྲོ་སུན་འདོན་པའོ། །རྟེན་ཅིང་རྟག་ཏུ་སྦྱོར་བྱེད་པ། །རང་བཞིན་གྱིས་ནི་ཚུལ་ཁྲིམས་
[158b.3]སྤངས། །བསམ་གཏན་མངོན་དགའ་དེ་ཉིད་མཐོང་། །རྟག་ཏུ་དེ་ནི་ཡོངས་སུ་སྤངས། །རྒོད་པའི་རྩ་བ་གཅིག་ལས་ནི། །ཡིད་ལ་བྱེད་པ་རབ་ཆུད་གཟོན། །མྱ་ངན་འདས་པ་གསལ་སྟོན་པའི། །ཚངས་པར་སྤྱོད་པ་ཆུད་གཟོན་པའོ། །སྡུག་བསྔལ་ལས་ནི་ཟློག་བྱེད་པ། །མཐོ་
[158b.4]རིས་ལམ་ལས་ཉམས་བྱེད་པོ། །ཕོ་ཉ་ཡི་དགས་འཇིག་རྟེན་གྱིས། །དུད་འགྲོའི་སྐྱེ་གནས་སུ་སྐྱུར་བ། །འཁོར་བ་མ་ལུས་ཀུན་གྱི་མ། །ཚོགས་པ་འདུས་པའི་མིང་ཡང་སྤོངས། །བསམ་གཏན་སྙོམས་འཇུག་ཡང་དག་ལྡན། །དགེ་སློང་ཡིད་ནི་དག་རྣམས་ཀྱིས། །དེ་ལྟར་བཅོམ་
[158b.5]ལྡན་འདས་འོད་སྲུང་དྲང་སྲོང་གི་མཆོག་དེས་ཚོགས་པ་འདུས་པའི་སྐྱོན་འདི་དག་རྣམས་གསུངས་སོ། །གཞན་ཚོགས་པ་འདུས་པ་མ་ཡིན་པའི་ཡོན་ཏན་རྣམས་སྟོན་པར་མཛད་དེ། དགེ་སློང་གང་དག་སེམས་ཤིན་ཏུ་མཉམ་པར་བཞག་པར་གྱུར་པ་དམ་པའི་ཆོས་འབའ་ཞིག་ལ་
[158b.6]མངོན་པར་དགའ་བ། དམ་པའི་ཆོས་འབའ་ཞིག་སྟོན་པར་བྱེད་པ། དམ་པའི་ཆོས་ཉིད་སེམས་པར་བྱེད་པ། དམ་པའི་ཆོས་རྟོགས་པར་འགྱུར་བ། སངས་རྒྱས་ལ་རབ་ཏུ་འདུད་པར་བྱེད་པའི་རང་བཞིན་ཅན་དུ་གྱུར་པ་དེ་དག་རྣམས་ཀྱིས་ནི་གང་བལྟ་བར་བྱ་བའི་ཞབས་དྲུང་
[158b.7]དེ་དག་ཉིད་མཐོང་བར་འགྱུར་རོ། །ཚོགས་པ་འདུས་པའི་སྲིད་པ་རྣམས་ལས་གྲོལ་བ། རྩེ་གཅིག་ཏུ་དགའ་བར་གྱུར་པ། གཅིག་ཏུ་འཁོར་བའི་འཇིགས་པ་རྣམས་ཀྱིས་སྐྲག་པ། གཞན་དུ་ན་དེ་དག་རྣམས་ཀྱི་ངག་གི་ངལ་བ་འབྲས་བུ་དང་བཅས་པ་ནི་གང་འཕགས་
[159a]
[159a.1]པའི་བདེན་པ་བཞིའོ། །འཕགས་པའི་བདེན་པ་བཞི་པོ་རྣམས་ཀྱི་གཏམ་ཡང་རྗོད་པར་བྱེད་དོ། །དེ་དག་རྣམས་ཀྱི་ལུས་ངལ་བ་དོན་ཡོད་པ་ནི་གང་སངས་རྒྱས་དང་། ཆོས་དང་། དགེ་འདུན་རྣམས་ལ་ཐལ་མོ་སྦྱོར་བའི་ལས་ཀྱིས་རབ་ཏུ་བཏུད་དེ་ལུས་
[159a.2]ཀྱིས་ཀྱང་སྐྱོ་བ་སྐྱེའོ། །དེ་དག་རྣམས་བདག་ཉིད་ངལ་བའི་ཡིད་ཀྱི་ངལ་བ་འབྲས་བུ་དང་བཅས་པར་གྱུར་པ་ནི་རང་གི་མཚན་ཉིད་དང་། སེམས་ཀྱི་སྤྱིའི་མཚན་ཉིད་རྣམས་ལ་ཡིད་འབྱུང་བར་བྱེད་པའོ། །དེ་དག་རྣམས་ཀྱི་ཡོངས་སུ་ངལ་བ་འབྲས་བུ་དང་བཅས་པ་རྣམ་པ་གསུམ་
[159a.3]པོ་རྣམས་ཀྱིས་ཇི་ལྟར་ན་མྱ་ངན་ལས་འདས་པ་དང་ཉེ་བར་འཇུག་པ་ཡིན་ཞེ་ན། གང་དག་ཡོངས་སུ་གོམས་པར་བྱེད་པའི་ཐབས་ཐམས་ཅད་ཀྱིས་ཚོགས་པ་འདུས་པ་ལ་དགའ་བར་མི་བྱེད་ཅིང་སྡིག་པའི་གྲོགས་པོ་རྣམས་སྟེན་པར་མི་བྱེད་པ། ཡིད་ལེགས་པར་སྡོམ་པར་བྱེད་པ་
[159a.4]དང་། ཡིད་ཤིན་ཏུ་བར་ཡང་མཉམ་པར་གཞག་པར་ཡང་གསུམ་གྱིས་ཏེ། འདི་དག་རྣམས་ཀྱིས་ནི་ཇི་ལྟ་བ་བཞིན་དུ་མྱ་ངན་ལས་འདའི། གསུམ་པོ་རྣམས་གང་ཞེ་ན། འདི་ལྟ་སྟེ། དབུགས་རྔུབ་པ་དང་། འབྱུང་བ་དྲན་པ་དང་། མི་སྡུག་པ་དང་། ཁམས་ཀྱི་རབ་
[159a.5]ཏུ་དབྱེ་བའོ། །དེ་ལ་ཐམས་ཅད་ཉིད་ཀྱང་ལམ་དེ་དག་རྣམས་ལས་སེམས་མཉམ་པར་བཞག་པར་འགྱུར་རོ། །སེམས་མཉམ་པར་བཞག་པ་མ་ཡིན་པ་རྣམས་དང་། སེམས་མཉམ་པར་འཇོག་པར་མི་བྱེད་པ་ཡང་ཚོགས་པ་འདུས་པ་སྟེ། ལམ་གསུམ་སུན་འདོན་པར་
[159a.6]བྱེད་པ་ཡང་ཡིན་ནོ། །དམྱལ་བ་དང་། ཡི་དགས་དང་། དུད་འགྲོ་རྣམས་སུ་འགྲོ་བར་བྱེད་པའི་ཞགས་པར་གྱུར་པ་ཐབས་མ་ཡིན་པས་ཀུན་ནས་བཅིངས་ནས་སྐྱེས་བུ་དམྱལ་བ་རྣམས་སུ་རྒྱུག་པར་བྱེད་དོ། །ཡི་དགས་དང་། དུད་འགྲོའི་འགྲོ་བ་ཡང་སྟེ། དེ་དག་
[159a.7]རྣམས་ནི་ཚོགས་པ་འདུས་པ་ལ་དགའ་བས་བསླུས་པ་ཡིན་ནོ། །དེའི་ཕྱིར་ཚོགས་པ་འདུས་པ་ནི་དུག་དང་། མཚོན་ཆ་དང་། མེ་དང་། གཅན་གཟན་ཁྲོ་བོ་དང་། གཡང་ས་རྣམས་བཞིན་དུ་བློ་དང་ལྡན་པའི་དགེ་སློང་བསམ་གཏན་ལ་སྙོམས་པར་འཇུག་པ་རྣམས་ཀྱིས་
[159b]
[159b.1]རྟག་ཏུ་ཡོངས་སུ་སྤང་བར་བྱའོ། །བག་མེད་པའི་སྐྱེས་བུ་མང་པོ་རྣམས་ཚོགས་པ་འདུས་པ་གང་ཡིན་པས་བསླུས་ཏེ། དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །དེ་དག་རྣམས་བག་མེད་པར་གྱུར་པ་ཡང་ལན་གྲངས་གཞན་ལ་མྱོང་
[159b.2]བར་འགྱུར་བའི་ལས་ཀྱིས་གར་དང་གར་བྱེད་པ་རྔ་ཛྷ་ལ་ལ་ཀ་དང་། གླུ་མཁན་དུ་གྱུར་པ་གཞན་གྱི་ཁྱིམ་གྱི་སྒོར་བཀྲེན་པར་གྱུར་པའི་སློངས་མོ་ནན་དང་བྲལ་བས་སྲང་དང་སྒོར་ཡོན་གྱིས་འཚོ་བར་འགྱུར་བ་ཡིན་པས་ན་ཚོགས་པ་འདུས་པ་ནི་སྦྲུལ་མཐོང་བ་དུག་ཅན་དང་། 
[159b.3]ཚོགས་པ་འདུས་པ་ནི་མེས་སྲེག་པ་དང་། ཚོགས་པ་འདུས་པ་ནི་དོང་དུ་ལྷུང་བ་དང་། ཚོགས་པ་འདུས་པ་ནི་གཏི་མུག་གིས་རྣམ་པར་རྨོངས་པ་དང་། ཚོགས་པ་འདུས་པ་ནི་འདོད་ཆགས་ཀྱིས་ཀུན་ཏུ་འདོད་ཆགས་པ་དང་། ཚོགས་པ་འདུས་པ་ནི་ཟོ་ཆུན་རྒྱུད་མོ་རྣམ་
[159b.4]པར་འཕྲུལ་པ་དང་། ཚོགས་པ་འདུས་པ་ནི་རྣམ་པར་རྨོངས་པར་བྱེད་པ་དང་། ཚོགས་པ་འདི་ནི་མུན་པའི་ཕུང་པོ་བཞིན་དུ་དུ་མར་རྣམ་པར་རྒྱལ་བ་མ་ཡིན་པར་བྱེད་པ་ཡིན་པས་འཇིགས་པ་གཅིག་པོ་དང་། གཅིག་ཏུ་སྲིད་པས་འཇིགས་པར་གྱུར་པ་རྣམས་དང་། གཅིག་
[159b.5]ཏུ་དེ་ཁོ་ན་ལ་ལྟ་བ་ལ་མངོན་པར་བརྩོན་པ་རྣམས་ཀྱིས་དེའི་ཕྱིར་འདི་ལྟར་བསླབ་པར་བྱ་སྟེ། རབ་ཏུ་ཞི་བའི་དགོན་པ་རྣམས་ལ་དང་། སྒྲའི་ཅ་ཅོ་རྣམས་སྤངས་པས་རབ་ཏུ་ཞི་བར་གྱུར་པ་རྣམས་སུ་དང་། ཤེས་བྱ་ཉི་མ་སྟེན་པར་བྱེད་པ་རྣམས་སུ་དང་། རིའི་མཐོངས་རྣམས་སུ་
[159b.6]དང་། ཤིང་གི་དྲུང་རྣམས་སུ་དང་། ཕུག་གི་སྒོ་རྣམས་ལ་དང་། བསོད་ནམས་སུ་གྱུར་ཅིང་བསོད་ནམས་སུ་གྱུར་པའི་སྒྲ་མེད་པ་རྣམས་སུ་གཅིག་པུ་ཞིག་དབེན་པར་སོང་ལ། ཀུན་ནས་གཅུམ་པའི་ཡིད་རྩེ་གཅིག་གིས་ཉོན་མོངས་པའི་མཆོག་རྣམས་ལས་ཀྱང་ངེས་
[159b.7]པར་རྣམ་པར་རྒྱལ་བར་གྱིས་ཤིག །དེ་ལྟར་ཁྱེད་རྣམས་ཡིད་ལེགས་པར་ལས་སུ་རུང་བར་གྱིས། ཡིད་ཤིན་ཏུ་རབ་ཏུ་ཞི་བར་གྱུར་པ་དང་། ཚོགས་པ་འདུས་པ་ཐམས་ཅད་ལས་རྣམ་པར་གྲོལ་བ་དང་། རང་གི་སྐྱེ་བོ་དང་། གྲོགས་བཤེས་དང་། གཉེན་
[160a]
[160a.1]འབྲེལ་རྣམས་འགྲོ་བ་དང་། འོང་བས་ཀུན་ཏུ་ཕྲད་པའི་ཚོགས་པ་འདུས་པའི་ཞེན་པ་དང་རྣམ་པར་བྲལ་བ་དང་། སྤྲོ་བ་མེད་པར་གཅིག་པུ་དགའ་བ་དང་། བསམ་གཏན་ལ་བསམ་པ་གཏན་པར་དང་། གནས་པས་ཕྱིན་ཅི་ལོག་བཞི་དང་
[160a.2]བྲལ་བ་དང་། དབུགས་འབྱུང་བ་དང་རྒྱུ་བ་རྣམ་པ་བཅུ་དྲུག་དྲན་པའི་ངང་ཚུལ་གྱིས་ཉིན་མེད་མཚན་མེད་དུ་ཡང་ཤིན་ཏུ་ལེགས་པར་བརྩམས་པས་འཁོར་བའི་འཆིང་བ་ལས་འབྲོས་པར་བྱེད་པའི་ཕྱིར་ཡང་སྟེ། དེ་ལྟ་བུ་དེས་གོ་འཕང་གི་མཆོག་འཐོབ་པར་གྱུར་པ་ནི་
[160a.3]གང་ཤིན་ཏུ་སྔབ་ནས་ཀྱང་མཐོང་མ་མྱོང་བའི་བདེ་ལེགས་སུ་གྱུར་པ་ཡིན་ལ། ཚོགས་པ་འདུས་པ་ལ་མངོན་པར་དགའ་བས་ཀྱང་ནི་མ་ཡིན་ནོ། །ཐོས་པ་དང་མི་ལྡན་པ། བློ་བརྟན་པོ་མ་ཡིན་པ་བརྟན་པོར་རྒྱུ་བ་མ་ཡིན་པ། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེས་
[160a.4]པ། ལེ་ལོ་ཅན་དུ་གྱུར་པ་རྣམས་དེ་ལྟར་ཆོས་གཅིག་པོ་འདི་གཞོམ་པར་གྱིས་དང་། འདི་ལྟ་སྟེ། ཚོགས་པ་འདུས་པ་ཞེས་བྱ་བའོ། །གཉིས་པ་ཡང་རབ་ཏུ་སྤང་བར་བྱ་ཞིང་སྤྱད་པར་ནི་མི་བྱའོ། །འདི་ཡང་གང་ཞེ་ན། འདི་ལྟ་སྟེ། སྨན་པ་བྱེད་པའོ། །དགེ་སློང་དག་
[160a.5]བསམ་གཏན་བྱེད་པར་གྱུར་པ་ན་བར་དུ་གཅོད་པར་འགྱུར་རོ། །དེ་སྨན་པ་བྱེད་པར་གྱུར་པ་ན་གཞན་དུ་བྱེད་ཅིང་གཞན་དུ་སྨྲ་བར་འགྱུར་རོ། །དེ་ནད་པ་རྣམས་ལ་སེམས་སྟེར་བར་མི་བྱེད་དོ། །བློ་དེ་ལ་སོང་བ་ཡིན་ནོ། །དེ་དེ་ལྟར་བྱེད་པ་ན་འདོད་པ་རབ་ཏུ་སྟོབས་དང་ལྡན་པར་
[160a.6]འགྱུར་རོ། །དེ་འདོད་པས་ཟིལ་གྱིས་མནན་པར་གྱུར་ནས་སེམས་ཀྱིས་སྤྱོད་པར་བྱེད་པ་སྟེ། ཇི་ལྟར་ཕྱིར་ཞིང་ཉིད་ཀྱང་ནད་རྣམ་པ་དུ་མར་སྟོབས་དང་ལྡན་པར་གྱུར་ན་དེས་སེམས་ཅན་རྣམས་ལ་གཟེར་ཟུག་བྱེད་དོ། །གཞན་ཡང་རྣམ་པ་མང་དུ་ང་ལ་རྙེད་པ་དང་བཀུར་སྟི་འོང་བར་འགྱུར་
[160a.7]རོ། །དེས་བདག་གིས་གྲོང་རྣམས་ནས་གྲོང་དུ་དང་། གྲོང་ཁྱེར་རྣམས་ནས་གྲོང་ཁྱེར་དུ་དང་། ཡུལ་ཆུང་རྣམས་ནས་ཡུལ་གྱི་ལྗོངས་རྒྱུ་བའི་སྒོ་ནས་ངས་མང་དུ་བསྡུ་བར་བྱའོ་ཞེས་དེ་ལྟར་བསམས་པར་གྱུར་པས་བརྣབ་སེམས་འཕེལ་བར་འགྱུར་རོ། །དེ་བརྣབ་སེམས་ཀྱིས་
[160b]
[160b.1]ཟིལ་གྱིས་མནན་པར་གྱུར་པའི་ཡིད་ཅན་དྲི་མ་རྣམས་ཤིན་ཏུ་དཔྱོད་པར་བྱེད་པ་པོ་ཡིན་གྱི་བསམ་གཏན་ལ་སྙོམས་པར་འཇུག་པ་སེམས་པ་པོར་ནི་མི་འགྱུར་རོ། །དགེ་བ་རྣམས་ལ་སྤྱོད་པར་མི་འགྱུར་རོ། །གཞན་ཡང་སྨན་པ་བྱེད་པ་ན་སྐྱོན་ཆེན་པོ་རྣམས་ཡོད་དེ། དགེ་སློང་མ་ཡིན་
[160b.2]པ་དགེ་སློང་དུ་དམ་འཆའ་བ་གང་གི་ཚེ་རླུང་ལ་སོགས་པའི་ནད་རྣམས་ཀྱིས་སྲོག་ཆགས་རྣམས་ཟིལ་གྱིས་མནན་པར་གྱུར་པ་ན་དེའི་ཚེ་རྫས་ལུང་འབོགས་པར་བྱེད་དེ། ཇི་ལྟར་མྱུར་བར་གྱུར་པར་མར་ནག་ལ་མར་ནག་གི་སྐོལ་སྦྱོར་བྱེད་དོ། །གལ་ཏེ་མེད་པར་གྱུར་ན་དེས་ཏིལ་
[160b.3]ཀུན་ནས་བཙིར་ཞིང་ཏིལ་རྣམས་ཀུན་ཏུ་འཚིར་བར་བྱེད་དོ། །ཏིལ་ཀུན་ཏུ་བཙིར་བར་གྱུར་པ་ལས་ཀྱང་སྲོག་གཅོད་པ་ཆེན་པོ་འབྱུང་བར་འགྱུར་ཏེ། སྲིན་བུའི་ཚོགས་ཆེན་པོ་ཁ་བཏག་པར་འགྱུར་རོ། །འདི་ནི་སྐྱོན་གཞན་ཡིན་ཏེ། དགེ་སྦྱོང་ངན་པ་དགེ་སྦྱོང་དུ་ཁས་འཆེས་
[160b.4]པ་པོས་ནད་རྣམས་མ་གཏོགས་པར་ཤ་བཀའ་སྒོ་བར་བྱེད་དོ། །གསར་པར་གྱུར་པ། མཚོན་གྱིས་བསད་པ། ཤིན་ཏུ་ཚིལ་ཅན་མ་ཡིན་པ། ཤི་བ་མ་ཡིན་པ། ནད་དང་གཅོང་གིས་ཤིན་ཏུ་བཅོམ་པ་མ་ཡིན་པ། ནད་དང་གཅོང་གིས་ཉེ་བར་ཉམས་པ་མ་ཡིན་པ། དུག་གིས་
[160b.5]ཤི་བ་མ་ཡིན་པ། གཅན་གཟན་གྱིས་བསད་པ་མ་ཡིན་པ། སྐམ་པོ་མ་ཡིན་པ། རྗུད་པ་མ་ཡིན་པ་དེ་ལྟ་བུ་རྣམས་སུ་སྒོ་བར་བྱེད་དོ། །བཀའ་སྒོ་བར་བྱེད་པའི་དོན་གྱིས་སྲོག་གཅོད་པ་བདག་ལ་འབྱུང་ངོ་། །གང་གིས་སྲོག་གཅོད་པ་བཀའ་སྒོ་བར་བྱེད་པ་དང་། གང་བྱེད་
[160b.6]པ་དང་། དེ་གཉིས་ཀ་ཡང་ལས་མཉམ་པའི་ཕྱིར་ན་དང་། བརྣབ་སེམས་དང་། གནོད་སེམས་ཀྱི་སྐྱོན་གྱིས་དམྱལ་བ་ཡང་སོས་སུ་འགྲོ་བར་འགྱུར་བ་ཡིན་ནོ། །དེ་ལྟར་ཡིན་པས་ཀྱང་སྨན་པ་མི་བྱའོ། །ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་གདོན་དུ་གྱུར་པ། རྐུན་མ་
[160b.7]སྐྱེས་བུ་སྡིག་ཅན་སྨན་པའི་སྐྱོན་གཞན་ནི་གང་ནད་རྣམས་ཤིན་ཏུ་སྟོབས་དང་ལྡན་པར་གྱུར་པ་ན་དེའི་ཚེ་གང་ཡང་གྲོང་གཞན་དང་གཞན་སོ་སོ་ཐ་དད་པ་རྣམས་ཀྱི་ཤིང་ལྗོན་པ་དང་། འཁྲི་ཤིང་དང་། ཤིང་གེལ་པ་རྣམས་ཀྱང་དེས་ནོར་གྱི་དོན་དུ་སྟེ། སེམས་ཅན་གྱི་གནས་ཀྱིས་ཀུན་ཏུ་བསྡུས་པ། 
[161a]
[161a.1]ནང་ན་ཉེ་བར་གནས་པའི་སྲིན་བུ་རྣམས་ཀྱིས་རྟེན་དུ་གྱུར་པ་རྣམས་ནོར་གྱི་དོན་དུ་དང་པོ་ཁོ་ནར་རྐོ་བར་བྱེད་པའམ། གཅོད་པར་བྱེད་པ་ཡང་བྱེད་དོ། །དེས་བརྐོས་པར་གྱུར་པ་ན་ས་ལ་གནས་པར་གྱུར་པའི་སྲོག་ཆགས་ཤུན་པ་དང་རྩ་བ་ལ་རྟེན་པ་རྣམས་འཛིན་
[161a.2]པར་བྱེད་པ་དང་། ཚད་རྣམས་ཀྱང་རབ་ཏུ་བཤིག་པར་བྱེད་དོ། །གཅོད་པས་ནི་དེའི་ནང་ན་གནས་པའི་སྲིན་བུ་རྣམས་ཀྱང་གསོད་པར་བྱེད་དོ། །དེའི་ཚེ་རྟེན་པར་གྱུར་པའི་སྲོག་ཆགས་རྣམས་ཀྱང་གསོད་པར་འགྱུར་རོ། །འདི་ནི་སྨན་པ་བྱེད་པ་རྣམས་ཀྱི་སྐྱོན་གཞན་ཡིན་ནོ། །དེ་དེ་
[161a.3]ལྟར་འཚོ་བ་ངན་པར་གྱུར་པ་ཆོས་མ་ཡིན་པ་དང་། ཡང་དག་པར་ལྡན་པའི་ཡིད་ཅན་རྣམས་ནི་བསམ་གཏན་ལ་སྙོམས་པར་འཇུག་པ་ལ་ཇི་ལྟར་དགའ་བར་འབྱུང་བར་འགྱུར་ཏེ། དེ་ནི་རྗེས་སུ་ཆགས་པའི་ཡིད་ཅན་ཡིན་ནོ། །གཞན་ཡང་སེམས་ངན་པ་ལ་སྐྱོན་སྟོབས་དང་ལྡན་པར་འགྱུར་ཏེ། 
[161a.4]དེ་བཞིན་དུ་བསམ་པ་ངན་པ་ལ་སེམས་པའི་སྡིག་པ་ཅན་དེ་ཡང་ཆོས་མ་ཡིན་པ་ཡུལ་འཁོར་འཇོམས་པ་སེམས་པར་བྱེད་དོ། །ཇི་ལྟར་སེམས་ཅན་རྣམས་ཡུལ་ལྗོངས་རྣམས་འཇོམས་པར་འབྱུང་བར་འགྱུར་བ་དེའི་ཚེ། དེ་ལས་བདག་ལ་མཆོད་པར་འགྱུར་བ་དང་། རྫས་དང་། 
[161a.5]ཟས་དང་། སྐོམ་དང་། སྟན་དང་། གནས་མལ་དང་། རབ་ཏུ་ཕལ་ཆེ་བའི་རྙེད་པ་དང་བཀུར་སྟི་འབྱུང་བར་འགྱུར་རོ། །འདོད་པས་ཉེ་བར་བཅོམ་པར་གྱུར་པའི་བློ་དེ་དགེ་བ་རྣམས་ལ་སེམས་པར་མི་བྱེད་དོ། །བསམ་གཏན་ལ་སྙོམས་པར་འཇུག་པའི་རང་བཞིན་ཅན་
[161a.6]ཡང་མ་ཡིན་ནོ། །བླ་མ་དག་ལ་ཉེ་བར་སྟེན་པར་མི་བྱེད་དོ། །དགེ་བའི་བཤེས་གཉེན་རྣམས་དང་འགྲོགས་པར་མི་བྱེད་དོ། །སངས་རྒྱས་ལ་ཕྱག་འཚལ་བའི་རང་བཞིན་ཅན་མ་ཡིན་ནོ། །བྱ་བ་ངན་པ་བྱེད་པ་དེ་ལུས་ཞིག་ནས་ངན་སོང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་
[161a.7]བར་འགྱུར་རོ། །དེ་དེ་ལས་འཆི་འཕོས་ནས་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ལེགས་པར་བྱས་པ་རྣམས་ཀྱིས་མིར་སྐྱེས་ན་ཡང་སྨན་པ་ངན་པ་དེའི་ལས་རྣམས་ཀྱི་མཐུས་དེ་རྟག་ཏུ་ནད་པ་དབུལ་པོ་དང་ཚེ་ཐུང་བར་ཡང་འགྱུར་རོ། །སྨན་པ་བྱེད་པའི་སྐྱོན་གཞན་
[161b]
[161b.1]རྣམས་ནི་ཡང་རླུང་དང་། མཁྲིས་པ་དང་། བད་ཀན་དེ་དག་རྣམས་ནི་གང་གི་ཕྱིར་ཐ་མལ་པ་ཡིན་པའི་ཕྱིར་ན་བསྒྲུབ་པར་བླ་བ་ཡིན་ལ་ཐོག་མ་མེད་པའི་དུས་ནས་འཇུག་པར་འགྱུར་བ་ལུས་དང་ལྷན་ཅིག་ཏུ་འགྲོགས་པར་གྱུར་པའི་ངན་སོང་དུ་འགྲོ་བ་རྣམས་ནི་རྟོགས་པར་ཡང་མི་འགྱུར་
[161b.2]རོ། །སོ་སོའི་སྐྱེ་བོ་ཐོས་པ་དང་མི་ལྡན་པ། དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་དེ་ནི་འཇིགས་པར་འགྱུར་བའི་ལུས་འཆོས་པར་བྱེད་ཀྱི། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། རབ་ཏུ་བྱུང་བར་གྱུར་པ། གང་གི་དོན་དུ་རབ་ཏུ་བྱུང་བར་གྱུར་ནས་ཀུན་
[161b.3]ནས་སྤོང་བས་འདོད་ཆགས་ཞེ་སྡང་གཏི་མུག་གིས་ཐོག་མ་མེད་པའི་དུས་ནས་འཇུག་པའི་ལུས་སྲེག་པ་འཆོས་པར་མི་བྱེད་དོ། །གང་གིས་ཀྱང་འདི་དག་སྲེག་པར་འགྱུར་བ་དེས་ཀྱང་གང་གི་ཕྱིར་ལུས་རྣམས་བསྲེགས་པས་ཤིན་ཏུ་སྲེག་པར་བྱེད་པ་དང་། རྣམ་པར་ཆུད་གཟན་ཞིང་
[161b.4]རྣམ་པར་ཆུད་གཟོན་པར་བྱེད་དོ། །ཕྱི་བཞིན་རྗེས་སུ་འབྲེལ་ནས་ལམ་དུ་འགྲོ་བ་ན་འགྲོགས་པར་བྱེད་པའི་སྐྱོན་ཆེན་པོ་གསུམ་པོ་འདོད་ཆགས་ཞེ་སྡང་གཏི་མུག་དེ་དག་རྣམས་ཡོངས་སུ་བཏང་ནས་གཞན་རྣམས་ལ་ཀུན་ཏུ་འཕོ་བར་བྱེད་པ་དེའི་རབ་ཏུ་བྱུང་བ་དོན་མེད་པར་འགྱུར་
[161b.5]རོ། །གསོ་བ་ངན་པའི་སྐྱེས་བུ་རང་གི་སེམས་ཀྱིས་ཡོངས་སུ་བསླུས་པ་སྐྱེས་བུ་གཏི་མུག་ཅན་བསླུས་པར་གྱུར་པ་ཡང་ཡིན་ཏེ། དཔེར་ན་བློ་གྲོས་དམན་པའི་སྐྱེས་བུ་འགའ་ཞིག་རྩ་བ་མེད་པ། གྲོགས་མེད་པ། ནོར་མེད་པར་སྟོབས་དང་ལྡན་པའི་དགྲ་ཞིག་འོངས་པར་གྱུར་
[161b.6]ན་དགྲ་དེ་ནི་འདིས་བརྩད་པར་བྱ་བ་དག་གིས་བྱ་བར་མི་ནུས་སོ། །སྟོབས་ཀྱིས་ཀྱང་བཟློག་པར་མི་ནུས་ཏེ། དགྲ་བོ་འདི་ནི་ཤིན་ཏུ་སྟོབས་དང་ལྡན་པས་དེ་བརྟན་པ་དང་ལྡན་པར་འགྱུར་རོ། །ཐོས་པ་དང་མི་ལྡན་པའི་བྱིས་པ་སོ་སོའི་སྐྱེ་བོ་དེ་རྣམས་ཀྱིས་དགྲ་དེའི་འཇིགས་པ་མ་བརྩིས་
[161b.7]པར་དམན་པའི་སྐྱེས་བུ་གཞན་དགྲ་འཇིགས་པས་སྐྲག་ཅིང་ལྷན་ཅིག་ཏུ་དབང་དུ་གྱུར་ནས་འགྲོགས་པར་བྱེད་དོ། །དེ་དེ་ལྟར་དྲན་པ་ངན་པ་ཤེས་རབ་འཆལ་བ། ལེ་ལོ་ཅན་སྐྱེས་བུ་བག་མེད་པར་གྱུར་པ། སོང་ཞིང་འཐུངས་པར་བྱེད་པ་ཇི་སྲིད་དུ་གཞན་གྱི་ཆུང་མ་དང་བག་མེད་པ་
[162a]
[162a.1]རྣམས་སྟེན་པར་བྱེད་པ་འདི་དག་ནི་དགེ་སློང་ངན་པ་དགེ་སློང་དུ་ཁས་འཆེས་པ་རང་གི་དགྲ་རྣམས་བཟོད་པར་བྱེད་དོ། །སྟོབས་ཆེན་པོས་བརྩོན་པ་དུ་མས་ཀྱང་འཇིག་རྟེན་ལས་འདས་པའི་ཕྱི་བཞིན་རྗེས་སུ་འབྲང་བར་འགྱུར་བས་ཟིལ་གྱིས་མནན་ནས་
[162a.2]དེས་ཤིན་ཏུ་སྤྲོ་བའི་གནས་ལ་འདྲིས་པར་བྱེད་ཅིང་རྣམ་པར་རྟོག་པ་དང་མཉམ་པར་འཇུག་པ་གང་ཆེས་སྟོབས་དང་ལྡན་པས་རྗེས་སུ་འབྲང་བ། འདོད་ཆགས་ཞེ་སྡང་གཏི་མུག་རྣམས་བཟོད་པར་བྱས་ནས་གང་དག་ལུས་རབ་ཏུ་བྱུང་བར་གྱུར་པ། རང་གི་སྐྱེ་བོ་དང་། གྲོགས་པོ་དང་། 
[162a.3]བུ་མོ་རྣམས་ཡོངས་སུ་སྤངས་པས་རབ་ཏུ་བྱུང་བའི་ཡིད་བོར་ཏེ། རྫས་ཀྱི་རྒྱུས་གཞན་དག་གི་དབང་གིས་ལྷན་ཅིག་ཏུ་འགྲོ་བར་བྱེད་དོ། །ཇི་ལྟར་ང་ནི་ཁྱེད་རྣམས་ལ་རླུང་དང་། བད་ཀན་དང་། མཁྲིས་པ་རྣམས་དགྲར་འདོད་དོ། །དེ་དག་རྣམས་བདག་ཅག་གིས་འདི་ལྟར་གོ་བར་བྱ་སྟེ། 
[162a.4]ཡིད་རྣམ་པར་དཀྲུག་པར་བྱེད་པ་དང་། འཆི་བདག་གི་རྒྱལ་པོ་ཡང་གསུམ་དུ་འགྲོ་བའི་དགྲ་གསུམ་པོ་འདི་དག་རྣམས་ཡིན་ཏེ། བཟློག་པར་དཀའ་བའི་འདོད་ཆགས་ཞེ་སྡང་གཏི་མུག་གང་ཡིན་པ་འདིས་འདོད་པའི་ཐག་པས་བཅིངས་ནས་ཤིན་ཏུ་བག་མེད་པར་འཇིག་རྟེན་ཕ་རོལ་ཏུ་འཁྲིད་
[162a.5]པར་བྱེད་དོ། །དོན་གྱི་མཆོག་ལ་བག་མེད་པ་ནོར་གྱི་འདོད་པ་རབ་ཏུ་སྟོབས་ཆེ་བ་རྣམས་ཀྱིས་བློ་སྡུག་བསྔལ་བར་བྱེད་པ་ཡིན་པ་དེའི་ཕྱིར་སྐྱོན་དེ་དག་རྣམས་གོ་བར་གྱིས་ལ་སྨན་པ་མ་བྱེད་ཅིག །གལ་ཏེ་འགའ་ཞིག་འཆོས་པའི་སྨན་པ་བྱེད་ན་གང་གཞན་དག་རྣམས་སུ་དེ་བདེ་བར་མི་འགྱུར་རོ། །
[162a.6]དེ་ནས་དེའི་ཚེ་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། བད་ཀན་ལ་སོགས་སྐྱོན་མ་ཡིན། །སྐྱོན་གཞན་འདོད་ཆགས་ལ་སོགས་འདོད། །བད་ཀན་སོགས་ཀྱིས་ངན་སོང་དུ། །ཡིད་ཅན་སྐྱེ་བར་འགྱུར་མ་ཡིན། །སེམས་ཀྱི་སྐྱོན་རྣམས་འདི་དག་གིས། །ངན་སོང་སྟོན་པར་བྱེད་པ་
[162a.7]ཡིན། །དེ་ཕྱིར་དེ་དག་ཞི་བ་ཉིད། །མཆོག་ཡིན་བད་ཀན་སོགས་འདིར་མིན། །ཐོག་མཐར་མཆོག་ཏུ་ལེགས་པར་ནི། །ཆགས་ལ་ཀུན་བསྟན་འཐོབ་པ་མིན། །གང་སེམས་སྨན་པ་དེ་སྨན་པ། །ལུས་ཀྱི་སྨན་པ་སྨན་པ་མིན། །ཡིད་འཆོས་པ་ནི་ཤེས་པར་དཀའ། །དེ་བཞིན་མིན་འདོད་འཇིག་
[162b]
[162b.1]རྟེན་པའི། །དེ་ལྟར་བཅོམ་ལྡན་འདས་འོད་སྲུང་གིས་རྒྱུ་འདིས་ན་རབ་ཏུ་བྱུང་བས་སྨན་པ་མ་བྱེད་ཅིག་ཅེས་གསུངས་སོ། །སྨན་པ་བྱེད་པ་ལ་སྐྱོན་གཞན་ཡང་ཡོད་པ་ནི་འདི་ལྟ་སྟེ། སྨན་པ་བྱེད་པ་ན་སྐྱོན་དུ་མ་འཕེལ་བར་འགྱུར་ཏེ། འདོད་པས་ཟིལ་གྱིས་གནོན་པར་བྱེད་དོ། །
[162b.2]ཕྱིར་རྩོད་པར་བྱེད་པར་འགྱུར་ལ་སྨན་པ་གཞན་དེ་ལ་སྨད་ར་ཡང་སྨྲ་བར་བྱེད་དོ། །འཚོ་བ་རྣམས་ཡང་ཉེ་བར་འཇོམས་སོ། །དེ་ལ་འདི་དག་རབ་ཏུ་སྐྱེ་སྟེ། ཤིན་ཏུ་ཡང་ཡི་དགས་སུ་སྐྱེ་བའི་རྒྱུ་བྱེད་དོ། །དེ་ལྟར་དྲི་མ་རྣམས་ཀྱིས་ཟིལ་གྱིས་གནོན་པར་འགྱུར་བའི་སེམས་གཡོ་བས་
[162b.3]གཏི་མུག་སྟོབས་ཆེ་བར་འགྱུར་རོ། །དེ་གཏི་མུག་གིས་ཟིལ་གྱིས་མནན་པས་བུད་མེད་ཀྱི་འགྲོ་བ་ལེགས་པར་མངོན་པར་མཐོང་ན་ཚུལ་བཞིན་མ་ཡིན་པ་ཡིད་ལ་བྱེད་པས་འཁྲིད་པར་འགྱུར་རོ། །བློ་གྲོས་རྨོངས་པ་དེ་བུད་མེད་དག་མངོན་པར་མཐོང་ནས་འདོད་ཆགས་ཀྱི་ཟིལ་
[162b.4]གྱིས་གནོན་ནོ། །སྐྱོན་དེ་དག་རྣམས་བད་ཀན་ལ་སོགས་པ་དེ་དག་ལ་མེད་དོ། །འདོད་ཆགས་ལ་སོགས་པའི་སྐྱོན་རྣམས་ལ་བཅོས་གྱིས་དང་། དམྱལ་བ་དང་། ཡི་དགས་དང་། དུད་འགྲོའི་འགྲོ་བ་རྣམས་ཀྱི་རྒྱུར་གྱུར་པའི་སྟོབས་ཆེ་བ་ཡིན་གྱིས། དེ་ཡང་དེ་ལྟར་གྱུར་པས་བུད་
[162b.5]མེད་ཀྱི་འགྲོ་བ་མཐོང་ནས་ཚུལ་བཞིན་མ་ཡིན་པ་ཡིད་ལ་བྱེད་པས་འཁྲིད་པར་འགྱུར་རོ། །དྲན་པ་རྨོངས་པ་དེ་བུད་མེད་དག་མཐོང་ནས་འདོད་ཆགས་ཀྱི་ཟིལ་གྱིས་གནོན་པར་འགྱུར་རོ། །རབ་ཏུ་བྱུང་བ་རྣམས་ཀྱིས་འདོད་ཆགས་ལ་སོགས་པ་རྣམས་རྟག་ཏུ་རྟོགས་པ་ལ་རབ་ཏུ་བརྩོན་པར་བྱའི་
[162b.6]བད་ཀན་ལ་སོགས་པ་རྣམས་ནི་མ་ཡིན་ནོ། །འདི་དག་ནི་ཆོས་གཞན་གཉིས་པ་ཡིན་ཏེ། དགེ་སྦྱོང་མྱ་ངན་ལས་འདས་པ་ལ་ཁ་ཕྱོགས་པས་མི་བྱ་སྟེ། བསམ་གཏན་ལ་སྙོམས་པར་ཞུགས་པ་ན་རྣམ་པར་སྲེག་པར་བྱེད་པའི་ཕྱིར་རོ། །གཞན་ཡང་ཆོས་གསུམ་པ་
[162b.7]ཡོངས་སུ་སྤང་བར་བྱའོ། །འདི་ཡང་གང་ཞེ་ན། འདི་ལྟ་སྟེ། རི་མོའི་ལས་བྱེད་པའོ། །རི་མོའི་ལས་བྱེད་པའི་རབ་ཏུ་བྱུང་བ་རྣམས་ནི་འདོད་ཆགས་ཀྱིས་རབ་ཏུ་འབྱུང་བར་བྱ་བ་ཡིན་ཏེ། ཁ་དོག་གི་འདུ་ཤེས་ཅན་གྱིས་འདོད་ཆགས་གཞན་སྐྱེད་པར་བྱེད་པ་ཡིན་ནོ། །ལས་རྣམ་པ་སྣ་ཚོགས་པ་
[163a]
[163a.1]རྣམས་ཀྱིས་འཇིག་རྟེན་འདི་བོར་ནས་ཁ་དོག་སྣ་ཚོགས་པར་གྱུར་པ་གཞན་རྣམས་བྱེད་དོ། །སེམས་རྣམ་པར་བཀྲ་བ་རྣམས་མངོན་པར་མི་ཤེས་པར་གཞན་ཁ་དོག་རྣམ་པ་སྣ་ཚོགས་པ་རྣམས་དེ་བྱེད་དོ། །དེ་ལ་རབ་ཏུ་བྱུང་བ་རྣམས་ཀྱིས་རྟག་པ་ཁོ་ནར་ལས་
[163a.2]རྣམ་པ་སྣ་ཚོགས་པ་རྣམས་ཤེས་པར་བྱ་སྟེ། སེམས་རི་མོ་མཁན་གྱིས་དོན་དམ་པའི་ཚོན་ཆེན་པོ་ལྔས་འགྲོ་བ་ལྔ་ཚོན་གྱིས་བསྒོ་བར་བྱེད་དོ། །ཇི་ལྟར་སེམས་རི་མོ་མཁན་དང་། ཚོན་ཆེན་པོ་ལྔ་པོ་རྣམས་གང་ཞེ་ན། མཆོག་ཏུ་རྒྱ་ཆེ་བའི་དད་པ་ལ་སོགས་པ། དཀར་པོའི་ལས་
[163a.3]རྣམས་ཤིན་ཏུ་སྦྱངས་པའི་ཁ་ནས་དང་། འདུན་པས་རབ་ཏུ་སྦྱིན་པ་མདུན་དུ་བྱས་པས་མཆོག་ཏུ་རྒྱ་ཆེ་བར་གྱུར་པ་དྲི་མ་རྣམས་དང་། སེར་སྣའི་དྲི་མ་དང་རྣམ་པར་བྲལ་བར་གྱུར་པ། མཆོག་ཏུ་དགའ་བའི་ཡིད་ཀྱིས་ཚུལ་ཁྲིམས་ཀྱི་རི་ལ་ལེགས་པར་ལངས་པའི་ཚུལ་ཁྲིམས་ཀྱིས་ལྷ་
[163a.4]རྣམས་རྣམ་པར་བཀྲ་བར་སེམས་རི་མོ་མཁན་གྱིས་བྲིས་པའོ། །གཞན་ཡང་དགེ་སྦྱོང་གིས་སེམས་ཀྱི་ལས་འདི་དག་ཉེ་བར་གཟུང་བར་བྱའོ། །འདི་ལྟ་སྟེ། མི་རྣམས་ནི་དམན་པ་དང་། བར་མ་དང་། ཁྱད་པར་དུ་འཕགས་པའི་ལས་རྣམས་ཀྱི་ཚོན་མང་པོས་རྣམ་པར་བཀྲ་བར་བྱས་
[163a.5]སོ། །དེ་ལ་གང་དག་ནོར་རྣམས་དང་ལྡན་པ་དང་། མཆོག་ཏུ་ཚུལ་ཁྲིམས་དང་ལྡན་པ་དེ་དག་རྣམས་ཀྱང་མཆོག་ཏུ་དཀར་བའི་ལས་ཀྱི་ཚོན་རྣམས་ཀྱིས་རྣམ་པར་བཀྲ་བར་བྱས་སོ། །གང་ཡང་མཆོག་ཏུ་ནོར་རྣམས་དང་ལྡན་པ། ཚུལ་ཁྲིམས་དང་ལྡན་པ་དེ་དག་ནི་ནག་པོ་དང་དཀར་པོ་གཉིས་
[163a.6]ཀྱི་ཚོན་གྱིས་རྣམ་པར་བཀྲ་བར་བྱས་སོ། །གང་དག་ནོར་ཆུང་བ་ཚུལ་ཁྲིམས་དང་ལྡན་པ་དེ་དག་ནི་དཀར་པོ་དང་དམར་བའི་ཚོན་གཉིས་ཀྱིས་རྣམ་པར་བཀྲ་བར་བྱས་སོ། །གང་དག་དབུལ་པོ་ཚུལ་ཁྲིམས་འཆལ་བ་དེ་ནི་ནག་པོའི་ཚོན་གྱིས་རྣམ་པར་བཀྲ་བར་བྱས་སོ། །གང་དག་བརྩོན་འགྲུས་
[163a.7]དམན་པ་འདོད་ཆགས་སྟོབས་ཆེ་བ་དེ་ནི་ནག་པོ་དང་དབུལ་པོའི་ཚོན་དག་གིས་རྣམ་པར་བཀྲ་བར་བྱས་སོ། །གང་དག་གཟུགས་དང་ལྡན་པ་མཆོག་ཏུ་རིགས་བཟང་བར་གྱུར་པ་དེ་རབ་ཏུ་དང་བའི་ཚོན་དཀར་པོས་མངོན་པར་བྲིས་སོ། །གང་དག་བར་མའི་རིགས་སུ་སྐྱེས་པ་དེ་དག་ནི་དམར་
[163b]
[163b.1]པོའི་ཚོན་གྱིས་མངོན་པར་བྲིས་སོ། །གང་དག་ཉུང་བར་གྱུར་པ་དེ་དག་ནི་ནག་པོའི་ལས་རྣམས་ཀྱི་ཚོན་གྱིས་སེམས་རི་མོ་མཁན་གྱིས་མངོན་པར་བྲིས་སོ། །གང་ཡང་རྒྱལ་པོའམ་རྒྱལ་པོའི་བློན་པོ་ལེགས་པར་བྱས་པའི་ལས་རྣམས་འདས་ནས་མདུན་དུ་མི་དགེ་བ་མང་པོ་རྣམས་
[163b.2]བྱེད་པར་གྱུར་པ་དེ་དག་རྣམས་ཀྱི་དཀར་པོའི་མདོག་འདི་དག་རྣམས་ནི་ཉམས་ནས་ཀྱང་ནག་པོ་ཉེ་བར་འཕེལ་བར་འགྱུར་རོ། །གང་ཡང་དབུལ་པོར་གྱུར་པ་རིགས་ཤིན་ཏུ་དམན་པར་སྐྱེས་པ་དེའི་ཁ་དོག་ནག་པོའི་ལས་བྱས་པ་རྣམས་ནི་ནུབ་པར་གྱུར་ནས་ཀྱང་དཀར་པོའི་མདོག་རྣམས་ཀྱང་
[163b.3]རབ་ཏུ་འབྱུང་བར་འགྱུར་རོ། །གང་ཡང་བར་མའི་རིགས་སུ་གྱུར་པ་གཟུགས་ཕུན་སུམ་ཚོགས་པ་དང་། ལས་ཀྱང་བར་མ་རྣམས་བྱེད་པར་གྱུར་པ་དེ་དག་རྣམས་ནི་སེམས་རི་མོ་མཁན་གྱིས་དཀར་པོ་དང་དམར་པོ་དག་གིས་བཀྲ་བར་བྱས་སོ། །དེ་ལྟར་ཚོན་དུ་མ་རྣམས་ཀྱིས་མིའི་འཇིག་རྟེན་མཆོག་
[163b.4]ཏུ་བཀྲ་བར་གྱུར་པས་མཆོག་ཏུ་བཀྲ་བར་མངོན་པར་བྲིས་སོ། །གཞན་ཡང་འགྲོ་བ་གཞན་ལ་རྣམ་པར་བལྟ་བར་བྱ་སྟེ། གང་དག་ཅེ་ན། འདི་ལྟ་སྟེ་དམྱལ་བའི་འོ་དམྱལ་བ་རྣམས་ཡང་སེམས་རི་མོ་མཁན་གྱིས་གཉིས་ཀྱིས་མངོན་པར་བྲིས་པར་གྱུར་པ་ལ་འདི་ལྟ་སྟེ། སེར་པོ་དང་ནག་པོས་ཀྱང་ངོ་། །དེ་ལ་
[163b.5]ཇི་ལྟར་སེར་པོས་ཡིན་ན་འདི་ལྟ་སྟེ། ཞེ་སྡང་ངོ་། །ཚོན་ནག་པོས་ཡང་འདི་ལྟ་སྟེ། ཕྲག་དོག་གོ། །དམན་པ་དང་བར་མར་གྱུར་པའི་དམྱལ་བར་སྐྱེས་པ་རྣམས་ནི་མདོག་གཉིས་ཉིད་ཁོ་ནས་རྣམ་པར་བཀྲ་བར་བྱས་པར་གྱུར་པ་འདི་ལྟ་སྟེ། སྔོན་པོ་དང་ནག་པོ་དག་གིས་སོ། །དེ་ལྟར་དམྱལ་བ་རྣམས་ཚོན་
[163b.6]རྣམས་ཀྱིས་རྣམ་པར་བཀྲ་བར་བྱས་པ་ངེས་པར་རྟོགས་པར་གྱུར་པ་དང་། ཡང་འགྲོ་བ་གཞན་ལ་རྣམ་པར་བལྟ་བར་བྱ་སྟེ། གང་ཞེ་ན། འདི་ལྟ་སྟེ། ཡི་དགས་རྣམས་སོ། །ཡི་དགས་རྣམས་ཀྱང་མཆོག་ཏུ་སྡུག་བསྔལ་བར་གྱུར་པ་སྟེ། ཕྲག་དོག་དང་སེར་སྣ་དག་གིས་རྣམ་པར་བཀྲ་བར་གྱུར་པའོ། །
[163b.7]དེ་དག་རྣམས་ནི་ནག་པོའི་ཚོན་རྣམས་ཉིད་ཀྱིས་ཀྱང་རྣམ་པར་བཀྲ་བར་བྱས་ཏེ། ཁ་དོག་ནག་པོར་གྱུར་པའི་མུན་པ་རྣམས་ན་རྒྱུ་ཞིང་སྤྱོད་པར་འགྱུར་རོ། །བཀྲེས་པ་དང་སྐོམ་པས་བསྲེགས་པའི་ཡི་དགས་རྣམས་ནི་ལས་ནག་པོ་དང་ནག་པོའི་ལུས་དེ་དག་ཐམས་ཅད་ཉིད་ཀྱང་ལས་གཅིག་གི་ཚོན་གྱིས་རྣམ་
[164a]
[164a.1]པར་བཀྲ་བར་བྱས་པའོ། །གཞན་ཡང་དུད་འགྲོ་རྣམས་ཀྱང་ལས་གང་དག་གི་ཚོན་གྱིས་རྣམ་པར་བཀྲ་བར་བྱས་པ་ཡིན་ན། ནག་པོ་དང་དམར་པོའོ། །དེ་ལ་གང་དག་མཆོག་ཏུ་སྡུག་བསྔལ་བར་གྱུར་པ་ཕན་ཚུན་དུ་འཇིགས་པས་འཇིགས་པར་གྱུར་པ་དེ་དག་རྣམས་
[164a.2]ནི་ནག་པོའི་ཚོན་ཉིད་ཀྱིས་རྣམ་པར་བཀྲ་བར་བྱས་སོ། །གང་ཡང་ཕན་ཚུན་དུ་འཇིགས་པས་འཇིགས་པར་གྱུར་པ་དེ་ནི་དམར་པོའི་ཚོན་རྣམས་ཉིད་ཀྱིས་སེམས་རི་མོ་མཁན་གྱིས་བཀྲ་བར་བྲིས་སོ། །དེ་དག་རྣམས་ཀྱང་གཞལ་དུ་མེད་པའི་དུད་འགྲོ་རྣམས་ཡིན་ཏེ། ཕན་ཚུན་དུ་གསོད་པ་དང་འཆིང་
[164a.3]བས་འཇིགས་པར་གྱུར་པ་དེ་དག་རྣམས་ཀྱང་མདོར་བསྡུ་ན་ནམ་མཁའ་ལ་རྒྱུ་བར་གྱུར་པ་རྣམས་ལས་གང་དག་ཤ་ཟ་བར་བྱེད་པ་ཡང་འདི་ལྟ་སྟེ། རྨ་བྱ་དང་། བྱེའུ་ལཱ་བ་ཀ་དང་། ངང་པ་ལ་སོགས་པའོ། །ས་གཞི་ལ་སྤྱོད་པ་ཡང་བ་ལང་དང་། མ་ཧེ་ཥཱ་དང་། ཕག་པ་དང་། ནགས་ཕྱུགས་ལ་
[164a.4]སོགས་པའོ། །ཆུ་ལ་རྒྱུ་བ་ཡང་ཉ་ལ་སོགས་པ་སྟེ། དེ་དག་རྣམས་ནི་ནག་པོའི་ཚོན་གྱིས་རྣམ་པར་བཀྲ་བར་བྱས་སོ། །གང་དག་གསོད་པའི་འཇིགས་པ་ཅན་མ་ཡིན་པ་དེ་དག་རྣམས་ནི་དམར་པོའི་ཚོན་གྱིས་བཀྲ་བར་བྱས་ཏེ། དཔེར་ན་མཐོ་རིས་ཀྱི་བྱ་རྣམས་སོ། །དེ་ལྟར་འགྲོ་བ་ལྔ་པོ་དེ་དག་
[164a.5]ཕལ་ཆེར་ཚོན་སྣ་ལྔས་བཀྲ་བར་བྱས་སོ། །ཀྱེ་མ་དེ་ཉིད་དཔྱོད་པར་བྱེད་པས་ཉམ་ཐག་པར་ཆུད་པའི་མཆོག་ཏུ་སྡུག་བསྔལ་བ་སྡུག་བསྔལ་སྔར་ནུབ་པར་གྱུར་པ། བག་མེད་པར་རྗེས་སུ་ཚོལ་བར་གྱུར་པས་ཕན་ཚུན་དུ་གནོད་པར་བྱེད་པས། བཀྲེས་པ་དང་སྐོམ་པས་བྱས་པའི་སྡུག་བསྔལ་རྣམས་ཀྱིས་
[164a.6]ཉེ་བར་བཅོམ་པར་གྱུར་པའོ། །དེས་དེ་ལྟར་རྣམ་པར་ངོ་མཚར་བ་རྣམས་ལ་མ་སྤྱད་པར་ཉམས་སྨད་པ་དང་། ལེ་ལོ་ཅན་དུ་གྱུར་པ་བསམ་གཏན་སྒོམ་པའི་རང་བཞིན་ཅན་མ་ཡིན་ལ། སེམས་རི་མོ་མཁན་མི་ཤེས་པར་རང་གི་སྐྱེ་བ་ལས་གཞན་དུ་གྱུར་པའི་རི་མོ་རྣམས་སེམས་པར་བྱེད་དོ། །རབ་ཏུ་བྱེད་དོ། །དེ་
[164a.7]ལ་མཆོག་ཏུ་ཡང་རྣམ་པར་བཀྲ་བར་གྱུར་པ་དེ་དག་ཉིད་ནི་འདི་ལྟ་སྟེ། འཁོར་བའི་སྐྱེ་བ་དང་། རྒ་བ་དང་། འཆི་བ་དང་། མི་སྡུག་པ་རྣམས་དང་ཕྲད་པ་དང་། སྡུག་པ་རྣམས་དང་འབྲལ་བ་དང་། གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་། ཕན་ཚུན་མི་དགའ་བར་བྱེད་པ་དང་། དགའ་བར་བྱེད་
[164b]
[164b.1]པའི་རྟག་ཏུ་གར་བྱེད་པར་གྱུར་པའི་བདེ་བ་དང་སྡུག་བསྔལ་རྣམས་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་སུ་སྣ་ཚོགས་པའི་ལས་ཀྱི་གོ་འཕང་བྲིས་པར་གྱུར་པའི་འཁོར་བ་ངོ་མཚར་བ་དེ་དོན་དུ་གཉེར་བ་ཡང་མ་ཡིན་ནོ། །ཡིད་ལ་མི་བྱེད་པས་སྐྱོ་བ་མི་སྐྱེའོ། །ཇི་སྲིད་དུ་གཞན་
[164b.2]བསམ་གཏན་ལ་སྙོམས་པར་འཇུག་པ་ན་རྣམ་པར་འཚིག་པར་འགྱུར་བའི་རི་མོ་གཞན་བྱེད་དོ། །དགེ་སྦྱོང་རྣམ་པར་འཚིག་པར་གྱུར་པའོ། །གཞན་ཡང་རིམ་པ་གཞན་དག་གིས་མཆོག་ཏུ་རྣམ་པར་བཀྲ་བའི་འཁོར་བ་ལ་དཔྱོད་པར་བྱེད་དེ། ཇི་སྲིད་ཚོན་གཞན་རྣམས་ཀྱིས་རྣམ་པར་བཀྲ་བར་བྱས་པ་ལ་
[164b.3]དཔྱོད་པར་བྱེད་དོ། །འདི་ལྟ་སྟེ། རྣམ་པར་བཀྲ་བར་གྱུར་པའི་ཡུལ་རྣམས་དང་ཉེ་བར་འབྲེལ་བར་གྱུར་པ་གང་གིས་བཅིངས་པའི་སེམས་དུས་ཡུན་རིང་དུ་དམྱལ་བ་དང་། ཡི་དགས་དང་། དུད་འགྲོའི་འགྲོ་བ་རྣམས་ལ་ཡོངས་སུ་འཁྱམ་མོ། །ཇི་ལྟར་ཞེ་ན། འདི་ལྟ་སྟེ། གང་གི་ཚེ་མིག་
[164b.4]གིས་གཟུགས་སྡུག་པ་ཡིད་དུ་འོང་བར་གྱུར་པ་ཡུལ་གྱི་འདོད་ཆགས་སྐྱེད་པར་བྱེད་པ་རྣམས་མཐོང་བར་གྱུར་ན་དེ་དེ་དག་རྣམས་ལ་ཆགས་པར་འགྱུར་རོ། །དེ་དག་ནི་ནག་པོའི་ཚོན་གྱིས་བྱུགས་པ་ཡིན་ནོ། །དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །གང་གི་ཚེ་
[164b.5]གཟུགས་དེ་དག་ཉིད་མིག་གིས་མངོན་པར་མཐོང་བར་གྱུར་ནས། འདི་ལྟར་སེམས་པར་བྱེད་དེ། ཇི་ལྟར་གཟུགས་འདི་དག་རྣམས་ནི་མི་རྟག་པ་མི་བརྟན་པ་ཡོངས་སུ་མི་འགྱུར་བའི་ཆོས་མ་ཡིན་པས་ན་ཆོས་ཙམ་དུ་གྱུར་པའི་འཁོར་བ་འདི་ལ་འདོད་ཆགས་པར་མི་བྱའོ། །དེའི་ཚེ་དཀར་པོའི་ཚོན་
[164b.6]རྣམས་ཀྱིས་བསྐུས་ནས་ལྷ་དང་མིར་སྐྱེ་བར་འགྱུར་བ་དང་། གང་མྱ་ངན་ལས་འདས་པར་འགྲོ་བར་ཡང་འགྱུར་རོ། །དེ་ལྟར་མིག་གིས་རྣམ་པར་ཤེས་པར་བྱ་བ་རྣམས་ལ་མི་ཆགས་སོ། །རབ་ཏུ་རྟོག་པར་མི་བྱེད་དོ། །སྤྲོ་བར་མི་བྱེད་དོ། །འདུན་པའི་འདོད་ཆགས་སུ་མི་བྱེད་དོ། །མཆོག་ཏུ་དཀར་
[164b.7]པོར་གྱུར་པའི་ལས་རྣམས་ཀྱིས་ལྷ་ལས་ཀྱང་ཆེས་ལྷར་གྱུར་པ་རྣམས་དང་མི་རྣམས་སུ་བདེ་བར་འགྱུར་རོ། །དེ་ལྟར་ཡང་དགེ་སྦྱོང་ངན་པར་གྱུར་པ་འདིས་སྤྱོད་པར་མི་བྱེད་དོ། །བསམ་གཏན་དུ་མི་བྱེད་དོ། །དེ་བཞིན་དུ་མིག་གིས་རྣམ་པར་ཤེས་པར་བྱ་བའི་ཡུལ་རྣམས་ལ་གང་གི་ཚེ་
[165a]
[165a.1]འདི་ཆགས་པར་གྱུར་ནས་ཡང་དག་པ་ཇི་ལྟ་བ་ཡིན་པར་གོ་བར་བྱེད་པར་གྱུར་པ་དེའི་ཚེ་ནག་པོའི་ལས་རྣམས་བྱེད་པར་འགྱུར་རོ། །དེས་ནག་པོའི་ལས་རྣམས་མ་རྟོགས་པར་བློ་དམན་པ་དེ་ཚོན་རྣམས་ཀྱིས་རྣམ་པར་བཀྲ་བར་བྱེད་དོ། །དེའི་ཕྱིར་ན་བསམ་གཏན་
[165a.2]ལ་སྙོམས་པར་འཇུག་པ་ན་རྣམ་པར་སྲེག་པར་འགྱུར་བའི་ལས་རྣམས་མི་བྱའོ། །བྱས་པར་གྱུར་པ་རྣམས་ཀྱང་དགེ་སྦྱོང་གིས་ཡིད་ལ་མི་བྱའོ། །གང་དག་ཅེ་ན། འདི་ལྟ་སྟེ། རྣ་བས་རྣམ་པར་ཤེས་པར་བྱ་བའི་སྒྲ་ཡིད་དུ་འོང་བ་རྣམས་ཡང་སྟེ། དེ་ལ་ཡིད་དུ་འོང་བ་རྣམས་ལ་གང་
[165a.3]གི་ཚེ་ཆགས་པར་གྱུར་པ་ན་ཡང་དག་པ་ཇི་ལྟ་བ་བཞིན་ཀུན་ནས་ལྟ་བར་བྱེད་དེ། ཇི་ལྟར་སྒྲ་འདི་དག་རྣམས་ནི་མི་བརྟན་པ། མི་རྟག་པ། རབ་ཏུ་རྣམ་པར་ཉམས་པར་འགྱུར་བའི་ཆོས་ཅན་ནོ་ཞེས་དེ་ལྟར་རྣམ་པར་ཤེས་པ་ཆགས་པར་མི་བྱེད་དོ། །ཀུན་ཏུ་སྤྲོ་བར་མི་བྱེད་དོ། །རབ་ཏུ་རྟོག་
[165a.4]པར་མི་བྱེད་དོ། །དེའི་ཚེ་འདིས་དཀར་པོའི་མཐའ་རྣམས་བྱས་པར་གྱུར་པ་ཡིན་ནོ། །མཆོག་ཏུ་རྒྱ་ཆེ་བའི་ཚོན་དེས་ཀྱང་ལྷ་དང་མི་རྣམས་སུ་སྐྱེ་བར་འགྱུར་བར་མཆོག་ཏུ་རྣམ་པར་བཀྲ་བར་བྱས་པར་གྱུར་པ་ཡིན་ནོ། །དེ་ལ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་སྒྲ་རྣམ་པར་
[165a.5]བཀྲ་བ་དེ་ལ་དཔྱོད་པར་མི་བྱེད་པ་ནས་ཇི་སྲིད་དུ་རི་མོའི་ལས་གཞན་རྣམས་བྱེད་པས་བསམ་གཏན་ལ་སྙོམས་པར་ཞུགས་པ་ན་རབ་ཏུ་སྲེག་པར་འགྱུར་རོ། །གཞན་ཡང་སྒྲ་དེ་ཉིད་ཐོས་པར་གྱུར་ནས་སྨན་པ་བློ་རབ་ཏུ་དམན་པ་ཐོས་པ་དང་མི་ལྡན་པ། བྱིས་པ་སོ་སོའི་སྐྱེ་བོ་དེ་ལྟར་རབ་
[165a.6]ཏུ་འཇུག་པར་བྱེད་དོ་ཇི་ལྟར་ཡིད་དུ་འོང་བའི་སྒྲ་ཚིམ་པ་སྐྱེད་པར་བྱེད་པ། ཡིད་འཕྲོག་པར་གྱུར་པ་དེ་ཉིད་ཀྱི་དེ་ཚུལ་བཞིན་མ་ཡིན་པ་ཡིད་ལ་བྱེད་པས་རབ་ཏུ་རྟོག་པར་བྱེད་དོ། །འདུན་པ་སྐྱེད་པར་བྱེད་དོ། །དེ་ལ་ཆགས་པ་དང་ལྡན་པ་འགྱུར་རོ། །དེ་དག་ནི་ནག་པོའི་ཚོན་དང་ལྡན་
[165a.7]པས་སེམས་རི་མོ་མཁན་གྱིས་དམྱལ་བ་དང་། ཡི་དགས་དང་། དུད་འགྲོ་རྣམས་ཉེ་བར་བྲིས་པ་ཡིན་ནོ། །དགེ་སྦྱོང་ངན་པ་འདི་ལས་རྣམ་པར་བཀྲ་བ་དེ་དག་བཏང་ནས་གཞན་དག་ཉིད་དུ་རི་མོ་བཀྲ་བར་བྱེད་དོ། །བསམ་གཏན་ལ་སྙོམས་པར་འཇུག་པ་ན་རྣམ་པར་སྲེག་པར་
[165b]
[165b.1]འགྱུར་རོ། །གཞན་ཡང་འཁོར་བ་རྣམ་པར་བཀྲ་བར་གྱུར་པ་དེ་མ་བསམས་པར་དགེ་སྦྱོང་ངན་པ་གཞན་ཉིད་དུ་རི་མོ་བཀྲ་བར་བྱེད་དོ། །གང་ཞེ་ན། འདི་ལྟར་དབང་པོའི་ཡུལ་གྱིས་ཉེ་བར་ཀུན་ནས་བཅིངས་པར་གྱུར་པའི་འཁོར་བ་འདི་ཡིད་དུ་འོང་བར་བྱེད་པའི་ཡུལ་
[165b.2]གྱིས་འཇོམས་པར་བྱེད་དོ། །ཇི་ལྟར་ཞེ་ན། འདི་ལྟར་སྣའི་རྣམ་པར་ཤེས་པས་དྲི་རྣམས་ལའོ། །དེ་གང་གི་ཚེ་སྐྱེས་བུ་དམ་པ་རྣམས་ནི་སྣས་དྲི་ཞིམ་པོའམ་མི་ཞིམ་པ་རྣམས་ཀྱང་མི་འཛིན་ནོ། །དེ་མི་མཛེས་པ་རྣམས་ལ་ཡང་ཀུན་ཏུ་མི་ཆགས་སོ། །ཚུལ་བཞིན་མ་ཡིན་པ་ཡིད་
[165b.3]ལ་བྱེད་པས་མི་འཕྲོགས་སོ། །དེ་བཞིན་དུ་དྲི་འདི་དག་རྣམས་ནི་མི་རྟག་པ། མི་བརྟན་པ། ཐེར་ཟུག་མ་ཡིན་པ་ཡོངས་སུ་འགྱུར་བའི་ཆོས་ཅན་དང་། ཆོས་རྣམས་འབྱུང་བར་མི་འགྱུར་བ་དང་། བྱུང་ནས་ཀྱང་ཕྱིར་ལྡོག་པར་འགྱུར་རོ། །དེ་ལྟར་གང་གི་ཚེ་ཡང་དག་པ་ཇི་ལྟ་བར་གྱུར་
[165b.4]པ་ན་དྲི་རྣམས་སྣོམ་པས་དེ་ལྟར་དེ་ཆགས་པར་མི་འགྱུར་རོ། །ཀུན་ཏུ་སྤྲོ་བར་མི་བྱེད་དོ། །དེའི་ཚེ་དཀར་པོའི་ཆོས་རྣམས་ཡང་དག་པར་འཕེལ་བར་འགྱུར་རོ། །ཁ་དོག་གིས་ཤིན་ཏུ་འབར་བར་ཡང་མི་འགྱུར་རོ། །ཡང་དག་པ་ཇི་ལྟ་བས་དང་ཡོངས་སུ་ཤེས་པར་གྱུར་པ་དེ་དག་གིས་
[165b.5]ལྷ་དང་མི་རྣམས་སུ་སྟེ། དེ་དགེ་སྦྱོང་ངན་པ་འདིས་ལས་རྣམ་པར་བཀྲ་བ་དེ་དག་བོར་ནས་གཞན་དག་རྣམས་ཉིད་དུ་རི་མོའི་ལས་རྣམས་བྱེད་པས་བསམ་གཏན་སྒོམ་པ་ན་རྣམ་པར་སྲེག་པར་བྱེད་དོ། །གཞན་ཡང་དྲི་ཞིམ་པ་དང་མི་ཞིམ་པའི་དྲི་དེ་དག་རྣམས་ཉིད་སྣོམ་པར་བྱེད་པ་ན་དྲི་དེ་དག་རྣམས་
[165b.6]ཉིད་ལ་ཆགས་པར་བྱེད་དོ། །སྦྱོར་བར་བྱེད་དོ། །སྤྲོ་བར་བྱེད་དོ། །ཚུལ་བཞིན་མ་ཡིན་པར་ཡིད་ལ་བྱེད་པས་འདི་འཕྲོག་པར་འགྱུར་རོ། །གཤེ་བར་བྱ་བའི་གནས་སུ་གྱུར་པ་དེ་ནག་པོའི་ལས་རྣམས་ཀྱིས་བྱུགས་པར་གྱུར་ནས་དམྱལ་བ་དང་། ཡི་དགས་དང་། དུད་འགྲོར་
[165b.7]འཁོར་བར་བྱེད་པ་གང་ཡིན་པའི་ལས་རྣམ་པར་བཀྲ་བ་གཞན་དེ་དག་རྣམས་ཉིད་དགེ་སྦྱོང་ངན་པ་འདིས་སྤངས་ནས་རི་མོས་རྣམ་པར་བཀྲ་བའི་ལས་རྣམས་བྱེད་དོ། །བསམ་གཏན་སྒོམ་པ་ན་རྣམ་པར་སྲེག་པར་འགྱུར་རོ། །གཞན་ཡང་ལས་རྣམ་པར་བཀྲ་བ་རྣམས་ལ་འདི་
[166a]
[166a.1]ལྟ་སྟེ། ལྕེའི་རྣམ་པར་ཤེས་པས་རོ་ཡིད་དུ་འོང་བས་ཡིད་དུ་འོང་བར་འགྱུར་བའི་རོ་རྣམས་མྱངས་པར་གྱུར་ན་ཡང་དགའ་བར་མི་བྱེད་དོ། །ཁྲོ་བར་མི་བྱེད་དོ། །འཆིང་བར་མི་འགྱུར་རོ། །ཚུལ་བཞིན་དུ་ཡིད་ལ་བྱེད་པ་དང་ལྡན་པས་རོ་དེ་ཉིད་རྣམ་པར་འབྱེད་པར་བྱེད་པ་སྟེ། ཇི་ལྟར་རོ་
[166a.2]འདི་དག་རྣམས་ནི་བྱུང་ནས་ཀྱང་མེད་པར་འགྱུར་རོ། །ལག་པའི་མཐིལ་གྱིས་བཅུག་པར་གྱུར་པའི་ཟས་འདི་དག་རྣམས་ནི་ལྕེ་ལ་འབབས་སོ། །དེ་རྣམས་ལ་མངར་མྱོས་ཞེས་བྱ་བའི་སྲིན་རྣམས་ཀྱིས་ཀྱང་རེག་ནས་ལྷན་ཅིག་ཏུ་མྱོང་བར་བྱེད་པ་ཉིད་ན་གླད་པ་ལས་སྣབས་ཞེས་བྱ་བའི་བློ་འབྱུང་བའི་གླད་
[166a.3]པ་རྣམས་རབ་ཏུ་ཟགས་ནས། སྣའི་སྦུབས་ནང་ན་མར་རབ་ཏུ་འབབས་པར་འགྱུར་ལ། རབ་ཏུ་ཟགས་པའི་རྣག་གི་ཐིགས་པ་དེ་དག་རྣམས་དང་ལྷན་ཅིག་ཏུ་ལྕེས་གཡུགས་ཤིང་། འགྲམ་སོའི་རང་ཐག་གི་དབུས་སུ་ཕྱེ་མར་བཏགས་པ་རྣམས་ལྕེས་མྱོང་བར་བྱེད་པ་གང་གིས་བྱིས་པ་འདི་དག་
[166a.4]རྣམས་འཆིང་བར་བྱེད་པ་ཡིན་ནོ། །རོ་དེ་དག་རྣམས་ཉིད་ཡང་དག་པ་ཇི་ལྟ་བ་བཞིན་དུ་འདིས་སེམས་པར་བྱེད་དོ། །དེས་ཚུལ་བཞིན་ཡིད་ལ་བྱེད་པས་རྣམ་པར་འབྱེད་པར་ཡང་བྱེད་དོ། །འདི་ནི་དཀར་པོའི་ཁ་དོག་རྣམས་དང་ཡང་དག་པར་ལྡན་པས་ལྷ་དང་མི་རྣམས་སུ་མཆོག་ཏུ་སྐྱིད་པར་
[166a.5]འགྱུར་རོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དེ་ལྟར་ལས་རྣམ་པ་སྣ་ཚོགས་པ་རྣམས་ཀྱིས་འཇིག་རྟེན་འདི་རྣམ་པར་བཀྲ་བར་བྱས་པ་དེ་དག་རྣམས་མི་རིག་པར་བསམ་གཏན་བསམ་པར་བྱེད་པ་ན་བར་དུ་གཅོད་པའི་རི་མོ་བཀྲ་བ་གཞན་དག་རྣམས་ཉིད་བྱེད་པ་ཡིན་ནོ། །གཞན་ཡང་
[166a.6]ལྕེ་ལ་བབས་པར་གྱུར་པའི་རོ་དེ་དག་ཉིད་ལ་སྲིན་མངར་མྱོས་ཀྱིས་རེག་པར་གྱུར་པ་རྣམས་ལ་མྱོང་བར་བྱེད་པ་ན་བློ་གྲོས་དམན་པའི་ཕྱིར་ན། ཀྱེ་མ་ཟས་འདི་དག་ནི་ཤིན་ཏུ་དགའ་བར་གྱུར་པ། མཆོག་ཏུ་བསོད་པ། མཆོག་ཏུ་མཛེས་པ། མཆོག་ཏུ་རྒྱ་ཆེ་བའི་མདོག་དང་། རོ་དང་། དྲི་དང་ལྡན་
[166a.7]པར་གྱུར་པ། མཆོག་ཏུ་གཙང་བར་གྱུར་པ་ཞེས་ཟས་དེའི་རྒྱགས་པས་རྒྱགས་ནས། ལུས་དང་། ངག་དང་། ཡིད་ཀྱིས་ཉེས་པར་སྤྱད་པ་རྣམས་སྤྱོད་པ་འདི་དག་རྣམས་ནི་ཚོན་ནག་པོས་རྣམ་པ་སྣ་ཚོགས་པར་བྱས་ནས་དུད་འགྲོར་སྐྱེ་བར་འགྱུར་རོ། །ཚུལ་བཞིན་མ་ཡིན་པ་ཡིད་ལ་བྱེད་པར་
[166b]
[166b.1]ཀུན་ནས་འཁྲིད་པར་བྱེད་དོ། །དེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་ལས་རྣམ་པ་སྣ་ཚོགས་པ་དེ་དག་རྣམས་བོར་ནས་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་ཐ་མལ་པའི་ལས་གཞན་རྣམས་ཉིད་བྱེད་དོ། །གཞན་ཡང་རྣམ་པར་བཀྲ་བར་གྱུར་པའི་ལས་གང་དག་གིས་
[166b.2]འཇིག་རྟེན་འདི་དག་རྣམས་རྣམ་པར་བཀྲ་བར་བྱས་པ་ཡིན་ནོ། །དཔེར་ན་འཇིག་རྟེན་དབང་པོ་རྟུལ་པོ་རྣམས་ནི་ཡུལ་རྣམས་ཀྱིས་འཁྲིད་པར་བྱེད་དོ། །འདི་ལྟ་སྟེ། ལུས་ཀྱི་རྣམ་པར་ཤེས་པར་བྱ་བ་རེག་བྱའོ། །དེ་ལ་གང་དག་ཡང་དག་པ་ཇི་ལྟ་བ་ཁོ་ནར་ཚུལ་བཞིན་ཡིད་ལ་བྱེད་པས་འཁྲིད་པར་
[166b.3]བྱེད་དེ། ཇི་ལྟར་ཡང་རེག་བྱ་ཞེས་བྱ་བའི་དོན་འདི་ཡང་རེག་བྱ་ནི་གསུམ་འདུས་པས་ཀུན་དུ་སྐྱེས་པ་ཡིན་ཏེ། འདི་ནི་རྟག་པ་མ་ཡིན། བརྟན་པ་མ་ཡིན། ཐེར་ཟུག་མ་ཡིན། བྱེད་པ་པོ་མ་ཡིན་གྱི། འདི་ནི་མདོག་ཙམ་འབའ་ཞིག་གིས་ཡིད་དགའ་བར་གྱུར་པ་དང་། ལུས་འདི་ནི་དབང་པོའི་
[166b.4]རྗེས་སུ་འཐུན་པ་ཙམ་འབའ་ཞིག་ཏུ་གཙང་བ་ཡིན་གྱི་རྟག་པ་ནི་མ་ཡིན་ནོ། །བདེ་བ་མ་ཡིན། བདག་དང་བཅས་པ་ཡང་མ་ཡིན་གྱི། འདི་ནི་ཚོགས་པ་འདུས་པ་ཙམ་འབའ་ཞིག་ཡིན་ཏེ། འབྱུང་བ་ཆེན་པོ་བཞི་ལས་བྱུང་བའི་ཟ་མ་ཏོག་ཏུ་གྱུར་པའོ། །ཟུག་རྔུར་གྱུར་པ་རྟག་ཏུ་ཉེ་བར་འཚེ་བར་
[166b.5]བྱེད་པ། རྟག་པ་ཁོ་ནར་ཡང་ནད་ཀྱིས་ཉེ་བར་འཚེ་བར་བྱེད་པ། ཉེ་བར་འཚེ་བ་ཐམས་ཅད་ཀྱིས་འཁྲིད་པར་བྱེད་པ་ཡིན་ནོ། །དེ་གང་དག་ཁོ་ནས་ཡང་དག་པ་ཇི་ལྟ་བར་ལུས་དེ་ཉིད་དང་རེག་བྱ་ལ་ཡང་སོ་སོར་རྟོག་པར་བྱེད་དོ། །དེའི་ཚེ་འདི་རེག་བྱས་འདི་འཁྲིད་པར་མི་འགྱུར་རོ། །རེག་བྱ་འདི་
[166b.6]ནི་གཞན་མ་ཡིན་གྱི། རེག་བྱ་འདི་ནི་བློ་བུར་འབའ་ཞིག་གོ། །འདི་ནི་ཉེ་བར་འཚེ་བ་དང་བཅས་པའོ། །རང་དབང་མེད་པ་ཡིན་ནོ་ཞེས་གང་དག་དེ་བཞིན་དུ་ཚུལ་བཞིན་ཡིད་ལ་བྱེད་པས་དཔྱོད་པར་བྱེད་དོ། །དེ་དག་རྣམས་ནི་དཀར་པོའི་ཚོན་གྱིས་རྣམ་པར་བཀྲ་བར་བྱས་ནས། ལྷ་དང་མིར་སྐྱེ་བར་
[166b.7]འགྱུར་བ་དེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དཔྱོད་པར་མི་བྱེད་དོ། །སེམས་རི་མོ་མཁན་གྱིས་འཇིག་རྟེན་པ་འདིའི་ལས་རྣམས་རྣམ་པར་བཀྲ་བར་བྱས་པར་གྱུར་པ་དེ་འདིས་བཏང་ནས། བསམ་གཏན་ལ་སྙོམས་པར་འཇུག་པ་ན་བར་ཆད་བྱེད་པའི་ཐ་མལ་པའི་ཚོན་རྣམས་ཀྱིས་རི་མོས་
[167a]
[167a.1]བཀྲ་བའི་ལས་གཞན་རྣམས་ཉིད་བྱེད་དོ། །གཞན་ཡང་རེག་བྱ་དེ་ཉིད་ལ་ཐོས་པ་དང་མི་ལྡན་པའི་བྱིས་པ་སོ་སོའི་སྐྱེ་བོ་བློ་གྲོས་དམན་པ་རྣམས་ཀྱིས་རེག་བྱ་དེ་གཞན་ཉིད་དུ་རྣམ་པར་རྟོག་པར་བྱེད་དོ། །ཚུལ་བཞིན་མ་ཡིན་པའི་ཡིད་ལ་བྱེད་པར་གྱུར་པས་ཇི་ལྟར་བདག་གི་རེག་བྱ་འདི་དག་ནི་མཆོག་
[167a.2]ཏུ་བདེ་བར་གྱུར་པ། མཆོག་ཏུ་ལུས་རྒྱས་པའི་རྒྱུ་འདིས་བདག་ཚིམ་པར་བྱས་པ་དག་གིས་བདག་བདེ་བར་གནས་པར་བྱའོ། །དེ་བཞིན་དུ་ཐོས་པ་དང་མི་ལྡན་པའི་བྱིས་པ་སོ་སོའི་སྐྱེ་བོ་གང་ཡིན་པ་དེ་དག་རྣམས་ཀྱིས་རེག་བྱ་ལ་ཚུལ་བཞིན་མ་ཡིན་པའི་ཡིད་ལ་བྱེད་པས་དཔྱོད་པར་བྱེད་དོ། །འདི་དག་རྣམས་ནི་ཚོན་
[167a.3]ནག་པོ་དང་ཀུན་ནས་ལྡན་པར་གྱུར་པས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །དེ་ནི་ཚོན་ནག་པོས་རྣམ་པར་བཀྲ་བར་བྱས་པ་ཡིན་ནོ། །དེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དཔྱོད་པར་མི་བྱེད་ཅིང་། ལས་རྣམ་པར་བཀྲ་བ་དེ་དག་སྤངས་ནས་བསམ་གཏན་སྒོམ་
[167a.4]པ་ན་བར་ཆད་བྱེད་པར་འགྱུར་བའི་རྣམ་པར་བཀྲ་བ་གཞན་ཉིད་དུ་གྱུར་པ་འཇིག་རྟེན་པའི་ཚོན་གཞན་ཉིད་ཀྱིས་རྣམ་པར་བཀྲ་བར་བྱེད་དོ། །གཞན་ཡང་དགེ་སྦྱོང་དུ་ཁས་འཆེས་པ་འཇིག་རྟེན་པའི་ལས་རྣམས་ལ་མངོན་པར་དགའ་བར་གྱུར་པས་ཡིད་ཀྱིས་དམ་པའི་ཆོས་རྣམས་སེམས་པར་མི་བྱེད་དོ། །འཕགས་
[167a.5]པའི་བདེན་པ་བཞིར་འགོག་པ་དང་། ལམ་རྣམ་པ་བཅུ་དྲུག་དབུགས་འབྱུང་བ་དང་རྔུབ་པ་དྲན་པ་དང་། བསམ་གཏན་བཞི་དང་། ཚངས་པའི་གནས་པ་བཞི་དང་། འབྲས་བུ་བཞི་དང་། ཆོས་དེ་དག་རྣམས་སྤངས་ནས་རང་བཞིན་གྱིས་མི་ཤེས་པར་གྱུར་པ། ཆགས་པས་བདག་གི་སེམས་ཀུན་
[167a.6]ནས་བསྒོ་བར་བྱེད་པ་འབའ་ཞིག་ཏུ་གྱུར་པ་གཞན་ཉིད་བྱེད་དེ། བསམ་གཏན་སྒོམ་པ་ན་བར་དུ་གཅོད་པར་བྱེད་པར་གྱུར་པ་གཞན་དུ་ན་ཀུན་ནས་ཉོན་མོངས་པར་གྱུར་པ་ཤེས་པ་མ་ཡིན་པའི་རྣམ་པར་བཀྲ་བའི་ལས་གཞན་རྣམས་ཉིད་བྱེད་དོ། །གང་གི་རྒྱུས་ཚུལ་བཞིན་མ་ཡིན་པའི་ཡིད་ལ་བྱེད་པ་རྣམས་
[167a.7]འཕེན་པར་གྱུར་པས་ལུས་ཞིག་པར་གྱུར་པ་དང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་སྐྱོན་ཆེན་པོར་གྱུར་པ་གང་གི་ཚེ་བུད་མེད་རྣམས་མངོན་པར་འདྲིད་པར་བྱེད་པ་ནི་དམྱལ་བར་འགྲོ་བར་འགྱུར་བའི་རྒྱུ་ཡིན་ཏེ། མཛེས་པར་གྱུར་པ། རྒྱན་དང་ཆ་བྱད་སྣ་
[167b]
[167b.1]ཚོགས་པ་དང་ལྡན་པ་མཐོང་ན་སྡུག་པར་གྱུར་པའི་གཟུགས་བྱིས་པ་སོ་སོའི་སྐྱེ་བོ་རྣམས་ཡིད་འཕྲོག་པར་བྱེད་པའི་ལུས་མངོན་པར་མཐོང་ནས་ཀྱང་དེ་དག་རྣམས་ཡིད་འཕྲོག་པར་འགྱུར་བ་དང་། ཡིད་འདོད་ཆགས་སུ་ཆུད་པར་ཡང་འགྱུར་ན་གང་དག་འདིར་བུད་མེད་དངོས་སུ་ཡོད་པ་རྣམས་ལ་ལྟ་ཅི་སྨོས། གཞན་
[167b.2]དག་རྣམས་དང་བདག་ཉིད་ཀྱང་ཀུན་དུ་འདོད་ཆགས་པར་བྱེད་པ་པོའི་ལུས་ཞིག་པར་གྱུར་པ་ན་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། ལས་ཀྱིས་བཀྲ་བ་མ་བསམས་པར། །གང་ཞིག་རི་མོ་ལ་འཇུག་པ། །
[167b.3]རི་མོའི་ལས་ཀྱིས་དེ་བསྲེགས་ནས། །དམྱལ་བའི་རྗེས་སུ་རྒྱུག་པ་ཡིན། །གང་ཞིག་བདེ་ལེགས་མི་སེམས་པར། །ཟག་བཅས་ལ་ནི་ཉེར་ཆགས་པ། །སྙིང་ལ་ཆགས་ཅན་རྨོངས་པ་དེ། །གཡང་སའི་རྗེས་སུ་རྒྱུག་པ་ཡིན། །ལོང་བ་ལ་བརྟེན་སྐྱེས་བུ་གང་། །བསམ་གཏན་སྒོམ་པར་
[167b.4]བྱེད་པ་ན། །རང་ཉིད་བཀྲ་བ་དེ་བཏང་ནས། །དེ་ལ་བྱིས་རྣམས་རབ་ཏུ་ཆགས། །རི་མོའི་ལས་ལ་རྣམ་སྤྱོད་པའི། །རི་མོའི་ཞགས་པས་བྱིས་པ་དེ། །རི་མོའི་ལས་ཀྱིས་རྨོངས་པ་ཡིས། །དབང་མེད་པར་ནི་དམྱལ་བར་ཁྲིད། །ཚོན་གྱི་རི་མོ་བཀྲར་གྱུར་ཡང་། །སེམས་ཀྱི་རི་མོའི་དཔེར་མི་
[167b.5]ཕོད། །ཆར་གྱིས་རི་མོ་དེ་རབ་འཇིག །ལས་ཀྱི་རི་མོ་འདི་འཇིག་མིན། །ཤིན་ཏུ་བཀྲ་བའི་རི་མོ་གང་། །རི་མོ་དམ་པར་དེ་མི་འདོད། །ལས་ཀྱི་རི་མོའི་རི་མོ་ཆེ། །ཁམས་གསུམ་གོ་འཕང་བཀྲ་བར་བྱས། །སྣ་ཚོགས་རི་མོའི་གཟུགས་ཀྱིས་གང་། །སེམས་ཅན་འགྲོ་བ་ལྔ་ན་འཁྱམ། །
[167b.6]ལས་རྣམས་སྣ་ཚོགས་དེ་དག་ཀུན། །རི་མོ་མཁན་གྱིས་རྣམ་པར་བྲིས། །རི་མོ་མཁན་གྱི་སེམས་འདིས་ནི། །ལས་ཀྱི་དྲ་བ་རྣམ་བཀྲར་བྱས། །གང་འདི་དྲ་བས་བཅིངས་ནས་ནི། །འགྲོ་བ་འཁྲུལ་བ་རྣམ་པར་རྨོངས། །ཆར་ཚད་རྡུལ་དང་དུ་བ་ཡིས། །ཚོན་སྐྱེས་རི་མོ་འཇིག་པ་ཡིན། །
[167b.7]བསྐལ་པ་བྱེ་བ་སྟོང་དུ་ཡང་། །སེམས་ཀྱི་རི་མོ་འཇིག་མི་འགྱུར། །ས་གཞི་རྣམས་ནི་འཇིག་འགྱུར་ཞིང་། །རྒྱ་མཚོ་ཡང་ནི་སྐམ་འགྱུར་ཡང་། །སེམས་ཀྱིས་བྱས་པའི་རི་མོ་གང་། །དེ་ནི་ཉམས་སུ་མྱོང་བར་གནས། །རང་གི་ལས་ཀྱི་རི་མོ་ཡང་། །རྣམ་པར་རྨོངས་པས་མ་མཐོང་ངོ་། །
[168a]
[168a.1]ཇི་སྲིད་དུ་ནི་ནོར་འདོད་པས། །རི་མོ་གཞན་ནི་རབ་ཏུ་བྱེད། །དེའི་ཕྱིར་ན་བསམ་གཏན་སྒོམ་པར་བྱེད་པ་ན་བར་དུ་གཅོད་པར་གྱུར་པ་སྐྱོན་དུ་མ་ཀུན་དུ་རྟོགས་པར་འགྱུར་བ། མ་གུས་པར་འགྱུར་བ་ལ་སྟེན་པར་བྱེད་པའི་རི་མོའི་ལས་རྣམས་དགེ་སློང་གིས་མི་བྱའོ། །དེ་དག་ལ་རྣམ་པར་
[168a.2]གཡེང་བར་གྱུར་པའི་ཡིད་ཀྱིས་བདེ་ལེགས་ཐོབ་པར་མི་འགྱུར་རོ། །དགེ་བའི་ལས་རྣམས་ལས་གཅིག་ཀྱང་ཡིད་ལ་བྱས་ཏེ་སྒོམ་པར་མི་བྱེད་དོ། །དེའི་ཕྱིར་ན་བདེ་ལེགས་ལག་ཏུ་འོང་བར་འདོད་པ་རྣམས་དང་། ལས་ཀྱི་འཇིགས་པས་འཇིགས་པར་གྱུར་པ་རྣམས་ཀྱིས་འདི་ལྟར་བསླབ་པར་བྱ་སྟེ། 
[168a.3]ཚོན་གྱིས་བསྒོ་བར་མི་བྱེད་པའོ། །རྗེས་སུ་གཟུང་བ་སྟེ། འདི་ནི་བདག་ཅག་རྣམས་ལ་རྗེས་སུ་གདམས་པའོ། །སྐྱོན་དེ་དག་རྣམས་རིག་པར་བྱས་ལ་ཆོས་གསུམ་པ་འདི་དགེ་སྦྱོང་གིས་མི་བྱའོ། །གཞན་ཡང་ཆོས་བཞི་པ་དགེ་སྦྱོང་གིས་མི་བྱ་སྟེ། འདི་ཡང་གང་ཞེ་ན། ཐོས་པ་ངན་པ་
[168a.4]སྙན་དངགས་སྡེབ་པའོ། །འདི་ན་དགེ་སློང་གང་དག་བུ་དང་། བུ་མོ་དང་། རང་གི་སྐྱེ་བོ་རྣམས་དང་། སྤུན་དང་། ཕ་དང་། གཉེན་བཤེས་རྣམས་ཀྱང་སྤངས་ནས་རབ་ཏུ་བྱུང་སྟེ། ཉོན་མོངས་པ་སྤང་བའི་དོན་དུ་བསམ་གཏན་སྒོམ་པར་བྱེད་པར་གྱུར་ཅིང་། ཉོན་མོངས་པ་རྣམས་ཀྱང་ཡིད་རྩེ་
[168a.5]གཅིག་པས་གཞོམ་པར་བྱ་བ་ཡིན་གྱི། རྣམ་པར་གཡེང་བའི་ཡིད་ཀྱིས་ནི་མ་ཡིན་ནོ། །གང་དག་སྙན་དངགས་བྱེད་པར་གྱུར་པ་དེ་དག་རྣམས་ནི་སྣ་ཚོགས་པ་རྣམས་ལ་བརྟེན་ནས་བློ་རྣམ་པར་གཡེང་བར་འགྱུར་རོ། །དེའི་ཡིད་རྣམ་པར་གཡེང་བར་གྱུར་པས་ནི་དགེ་བའི་ཆོས་རྣམས་ཀྱི་བར་དུ་གཅོད་
[168a.6]པར་བྱེད་པར་འགྱུར་རོ། །བསམ་གཏན་སྒོམ་པར་མི་བྱེད་དོ། །བསམ་གཏན་དུ་མི་བྱེད་དོ། །བླ་མ་ལ་སྟེན་པར་མི་བྱེད་དོ། །དམ་པའི་ཆོས་ཉན་པ་ལ་མངོན་པར་དགའ་བར་མི་འགྱུར་རོ། །དཀོན་མཆོག་གསུམ་མཆོད་པ་ལ་མངོན་པར་དགའ་བར་མི་འགྱུར་རོ། །ངེས་པར་འབྱུང་བའི་ལམ་ལ་
[168a.7]མངོན་པར་དགའ་བའི་རང་བཞིན་ཅན་དུ་མི་འགྱུར་རོ། །རྟག་པར་རྒྱུན་དུ་ཡང་སྙན་དངགས་སྡེབ་པ་ལ་མངོན་པར་དགའ་བར་འགྱུར་རོ། །དེ་སྙན་དངགས་དེའི་རྟེན་གྱི་དོན་དུ་ཐོས་པ་ངན་པ་རྣམ་པ་སྣ་ཚོགས་པ་རྣམས་ཉན་པར་བྱེད་དོ། །གང་དག་ཆོས་ཉིད་ལས་འདས་པར་གྱུར་པ་ཉན་པ་ལ་དགའ་བར་
[168b]
[168b.1]འགྱུར་བ་ཙམ་འབའ་ཞིག་པ་ཚུལ་བཞིན་མ་ཡིན་པའི་ཡིད་ལ་བྱེད་པ་ཀུན་དུ་སྐྱེད་པར་བྱེད་པ་འབྲེལ་པ་མེད་པ་རྣམས་རྗོད་པར་བྱེད་པ་དང་ལྡན་པར་གྱུར་པ་དེ་དག་ལ་ཡང་དགེ་སྦྱོང་ངན་པ་འདི་དད་པར་བྱེད་དོ། །དེ་ཡང་དང་ཡང་དུ་ཉན་པར་བྱེད་པས་ཐོས་པ་ངན་པའི་ལམ་དེ་ཉིད་ཀྱིས་འཁྲིད་པར་བྱེད་དོ། །དེས་
[168b.2]ཁྲིད་པར་གྱུར་པས་སླར་ཉིད་ཀྱང་ཁྱིམ་པར་འགྱུར་རོ། །དེ་ཡང་དམ་པའི་ཆོས་ལས་ཀྱང་ཡོངས་སུ་ཉམས་པར་འགྱུར་རོ། །དེ་ནི་སྙན་དངགས་ལ་མངོན་པར་དགའ་བ་ཉིད་ཀྱིས་དགའ་བར་གྱུར་པ་དེ་སྡེབས་བྱེད་པར་གྱུར་གྱི། དེ་བསམ་གཏན་སྒོམ་པ་ལ་ནི་ལེ་ལོ་ཅན་དུ་འགྱུར་ཞིང་དགེ་འདུན་གྱི་ནང་
[168b.3]དུ་འཇུག་པ་དང་ལྡན་པ་ཡང་མ་ཡིན་ནོ། །ཟས་དང་གནས་ལ་ལོངས་སྤྱོད་པ་རྣམས་ཐམས་ཅད་ཀྱིས་ཀྱང་དེའི་བར་དུ་གཅོད་པར་འགྱུར་རོ། །གང་དག་ལེ་ལོ་ཅན་དུ་གྱུར་པ་རྣམས་དང་པོ་ཁོ་ནར་ཚུལ་ཁྲིམས་འཆལ་བས་ནི་དགེ་འདུན་གྱི་ནང་དུ་འཇུག་པར་མི་བྱ་ན་གནས་མལ་རྣམས་དང་། 
[168b.4]ནད་ཀྱི་རྐྱེན་སྨན་གྱི་ཚད་དུ་གྱུར་པ་དང་། གཞན་རྣམས་ལྟ་བརྗོད་ཀྱང་ཅི་དགོས་ནས། གསོང་པོར་སྨྲས་པ་དང་། ཕྱག་བྱས་པས་ཀྱང་ལེ་ལོ་ཅན་གྱི་བར་ཆད་བྱེད་པར་འགྱུར་རོ། །བསམ་གཏན་དུ་བྱ་བ་ལས་སྙན་དངགས་གང་བསྡེབས་པར་གྱུར་པ་ལ་ཆེད་ཆེར་བྱེད་པས་བརྩམ་པར་འོས་པའི་སྙན་
[168b.5]དངགས་དེ་དག་བྱེད་ལ་དེ་དག་འབའ་ཞིག་ཏུ་ནི་མ་ཟད་ཀྱི། ཡང་དང་ཡང་དུ་དེ་ལ་འགྲོ་བ་ཁོ་ན་དང་། དེའི་ཚེ་དེ་ལ་རྟེན་པ་ལ་སེམས་མངོན་པར་དགའ་བ་དང་། རྣམ་པ་སྣ་ཚོགས་པའི་ཐབས་རྣམས་ཀྱི་བློ་རྣམ་པ་སྣ་ཚོགས་པ་དང་། རྣམ་པར་རྟོག་པ་དུ་མ་རྣམས་ཀྱིས་ཀུན་ནས་བཅོམ་པ་དང་། 
[168b.6]རྣམ་པ་སྣ་ཚོགས་པའི་རོ་རྣམས་སྐྱེད་པར་བྱེད་པའི་སྙན་དངགས་བྱེད་དོ། །དེས་དེའི་ཡིད་རྣམ་པར་དཀྲུགས་པར་གྱུར་པས་ཚེའི་འདུ་བྱེད་རྣམས་ནི་ཟད་པར་གྱུར་ལ། འཆི་བདག་གི་རྒྱལ་པོ་ནི་ཉེ་བར་འོངས་པར་གྱུར་པས་བྱ་བ་རྣམས་མ་བྱས་པར་ཡང་གྲོགས་མེད་ཅིང་། འཇིག་རྟེན་
[168b.7]འདས་པའི་ལམ་དང་རྣམ་པར་བྲལ་བ་གང་ཡིན་པའི་ཕྱོགས་སུ་འགྲོ་བར་བྱ་དགོས་སོ། །དེ་ཡང་སྙན་དངགས་ཀུན་དུ་སྡེབ་པ་དེ་ལ་བློ་སོང་བར་གྱུར་པ་ཡིན་ནོ། །སྐྱེས་བུ་འདི་ནི་དེས་རྨོངས་པར་གྱུར་ནས་བར་དུ་གཅོད་པ་ཆེན་པོ་རྣམས་ཀྱིས་བསླུས་པའི་མཆོག་ཐོབ་པར་འགྱུར་རོ། །གྱ་རྒུད་
[169a]
[169a.1]ཀྱིས་མི་ཐོབ་པར་གྱུར་ཅིང་དབང་པོ་རྣམས་ཚང་བ་དང་། རབ་ཏུ་བྱུང་བར་གྱུར་པ་དང་། མཆོག་ཏུ་དགའ་བ་དེ་དག་ཐོབ་ནས་ཀྱང་ཅིའི་ཕྱིར་སྙན་དངགས་སྡེབ་པས་བསླུས་ནས་དུས་བྱེད་པར་འགྱུར་བ་ནི་རང་གི་དོན་ལས་ཉམས་པ་ཡིན་ནོ། །སྙན་དངགས་བྱེད་པར་གྱུར་པ་ན་
[169a.2]སྐྱོན་གཞན་ཡང་ཡོད་དེ། དེ་ཡང་ཕལ་ཆེར་རྣམ་པར་རྟོག་པས་ཉེ་བར་བཅོམ་པའི་སེམས་དྲི་མ་ཅན་དྲི་མ་ཅན་གྱི་ཀུན་ཏུ་སྤྱོད་པ་དག་གིས་སྙན་དངགས་བྱེད་དོ། །རྣམ་པར་རྟོག་པ་དེ་ཉིད་ལས་གཞན་རྣམ་པར་རྟོག་པ་དེ་ལྟ་བུའི་རྣམ་པ་ནི་འགའ་ཡང་མི་འབྱུང་ངོ་། །ཇི་ལྟར་བུད་མེད་ཀྱི་རྣམ་པར་རྟོག་པ་རྣམས་
[169a.3]ནི་དགེ་སློང་གིས་མི་བྱའོ། །རྣམ་པར་རྟོག་པ་དེས་ཀྱང་རང་ཉིད་སྲེག་པར་བྱེད་དོ། །མེ་ཇི་ལྟ་བར་རང་གི་རྣམ་པར་རྟོག་པས་སྲེག་པར་འགྱུར་རོ། །དེ་ལྟར་བུད་མེད་ཀྱི་རྣམ་པར་རྟོག་པ་རྣམས་ཀྱང་བྱིས་པའི་སྐྱེ་བོའི་ཚོགས་རྣམས་ཐམས་ཅད་ཉིད་ལ་སྐྱེ་བ་གཞན་བརྒྱ་སྟོང་གི་བར་དུ་ཡང་མཐོང་
[169a.4]བ་ཡིན་ནོ། །སྙན་དངགས་རྣམས་ཀྱང་དང་པོ་ཁོ་ན་བུད་མེད་རྣམས་ལ་ཅི་ནས་ཀྱང་འབབ་པ་ཡིན་ནོ། །དེ་བུད་མེད་ཀྱི་རྣམ་པར་རྟོག་པས་ཉེ་བར་བཅོམ་པར་གྱུར་པས་ཇི་སྲིད་དུ་རྐང་པ་ནས་མགོ་བོའི་བར་རྣམས་ལ་དེ་སྲིད་དུ་རྣམ་པ་དུ་མའི་ཚུལ་བཞིན་མ་ཡིན་པ་ཡིད་ལ་བྱེད་པ་སྐྱེད་པར་འགྱུར་བ་བྱིས་པའི་སྐྱེ་
[169a.5]བོ་རྣམས་ཐམས་ཅད་ཀྱི་ཡིད་འཕྲོག་པར་བྱེད་པར་སྙན་དངགས་ཀྱིས་བུད་མེད་ཀྱི་ལུས་ཀྱི་ཆ་རྣམས་དེས་རབ་ཏུ་བསྔགས་པར་བྱེད་དོ། །མཆོད་པར་བྱེད་དོ། །ཡིད་ལའང་རབ་ཏུ་འཇོག་པར་བྱེད་དོ། །གཙང་མ་ཡིན་པར་རབ་ཏུ་སྟོན་ནོ། །དེ་བདག་ཉིད་ཐམས་ཅད་ཀྱིས་ཚུལ་བཞིན་མ་ཡིན་པ་ཡིད་
[169a.6]ལ་བྱེད་པས་འཁྲིད་པར་འགྱུར་ལ་གཞན་དག་རྣམས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པ་དེ་ལ་རབ་ཏུ་འགོད་པར་བྱེད་དོ། །རང་དང་གཞན་ཡོངས་སུ་ཉམས་པར་བྱེད་པ་པོ་དེ་ནི་ཤི་བར་གྱུར་ནས་ལུས་ཞིག་པའི་འོག་ཏུ་ངན་སོང་ལོག་པར་ལྟུང་བ་ཐབས་མ་ཡིན་པས་ཀུན་དུ་བཅོམ་པའི་དམྱལ་བར་
[169a.7]སྐྱེའོ། །ཐོས་པ་ངན་པ་སྙན་དངགས་སྡེབ་པར་བྱེད་པ་དེའི་སྐྱོན་ནི་འདི་ཡིན་ནོ། །གཞན་ཡང་ཐོས་པ་ངན་པ་སྙན་དངགས་རྣམས་སྡེབ་པར་བྱེད་པའི་སྐྱོན་ཆེན་པོ་ནི་འདི་ལྟ་སྟེ། དགེ་སྦྱོང་ངན་པ་དེ་སྙན་དངགས་སྡེབ་པར་བྱེད་པས་རྒྱགས་ཤིང་མུན་པར་གྱུར་ཏེ། བློ་ཤིན་ཏུ་ལོང་བར་གྱུར་པའི་ཕྱིར་
[169b]
[169b.1]ཐོས་པ་མ་ཡིན། མཐོང་བ་མ་ཡིན། གཞན་དག་རྣམས་ཀྱི་དྲུང་ན་ཉན་པ་ཡང་མ་ཡིན་ནོ། །དེ་ལ་འདི་སྙན་དངགས་སྡེབ་པར་བྱེད་པར་འདོད་པས་ཀྱང་ངེས་པར་འཆིང་བར་འགྱུར་རོ། །རབ་ཏུ་གནས་པར་བྱེད་དོ། །གཞན་དག་རྣམས་ཀྱང་རྣམ་པ་སྣ་ཚོགས་པའི་ཚིག་གི་རྐང་པ་རྗོད་པ་རྣམས་
[169b.2]ཀྱིས་ཉེ་བར་འབྲེལ་བར་བྱེད་དོ། །ཇི་ལྟར་སྐྱེ་བར་འགྱུར་བ་དེ་བཞིན་དུ་དེ་ཉིད་ཀྱིས་དོན་དེ་དག་རྣམས་དངོས་སུ་མཐོང་བར་གྱུར་ནས་དེ་དག་གིས་སྐྱེས་བུ་ངན་པ་དེ་དེ་བཞིན་དུ་འཇོམས་པར་འགྱུར་རོ། །རང་གི་སེམས་ཀྱིས་ཀུན་ནས་སློང་བས་ཡོངས་སུ་བསྡེབས་པའི་རྫུན་དེ་དག་རྣམས་ཀྱི་སྐྱོན་དེས་ལུས་
[169b.3]ཞིག་ནས་ཤི་བའི་འོག་ཏུ་ཐབས་མིན་པའི་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །སྙན་དངགས་སྡེབ་པར་བྱེད་པའི་སྐྱོན་གྱིས་གཞན་ཡང་སྐྱོན་ཆེན་པོར་འགྱུར་རོ། །ཐོས་པ་ངན་པ་སྙན་དངགས་སྡེབ་པར་བྱེད་པ་རྣམས་ཀྱི་ནི་འདི་ལྟ་སྟེ། ཐོས་པ་ངན་པ་སྙན་དངགས་སྡེབ་པ་ལ་
[169b.4]མངོན་པར་དགའ་བར་གྱུར་པས་སྙན་དངགས་གཞན་དག་རྣམས་རྙེད་པ་ཡང་ཉན་པར་བྱེད་དོ། །དེས་དེ་དག་རྣམས་ཐོས་ནས་ཀྱང་རང་གི་རྣམས་སྒྲུབ་པའི་དོན་དུ་རབ་ཏུ་ཞེ་སྡང་བར་བྱེད་པ་དང་། སྔོན་གྱི་སྙན་དངགས་པ་རྣམས་ལ་འཕྱ་བར་བྱེད་དོ། །མཛེས་པར་གྱུར་པའི་སྙན་དངགས་ལ་རབ་ཏུ་
[169b.5]ཞེ་སྡང་བར་བྱེད་པའི་དགེ་སྦྱོང་ངན་པ་དེ་ནི་དེ་ལྟར་བསམ་གཏན་སྒོམ་པས་སྟོང་པར་གྱུར་ནས་གནོད་སེམས་མངོན་པར་འཕེལ་བར་འགྱུར་རོ། །དྲི་མ་ཅན་གྱི་ལས་རྣམས་ནི་ཀུན་ནས་རབ་ཏུ་བསགས་པར་འགྱུར་ལ། འདིའི་དཀར་པོའི་ཆོས་རྣམས་ནི་ཟད་པར་འགྱུར་བས་འཇིག་རྟེན་ཕ་རོལ་ཏུ་བདེ་
[169b.6]བར་བྱེད་པའི་གྲོགས་ཚངས་པ་མཚུངས་པར་སྤྱོད་པ་རྣམས་དེ་ལྟར་གཤེ་བར་བྱེད་དོ། །ཐོས་པ་ངན་པ་སྙན་དངགས་སྡེབ་པར་བྱེད་པ་རྟག་ཏུ་བག་མེད་པ་ལ་སེམས་པ་རྣམས་ལ་ནི་གཞན་ཡང་སྐྱོན་ཆེན་པོ་ཡོད་དེ། ཐོས་པ་ངན་པ་སྙན་དངགས་རྣམས་སྡེབ་པ་ལ་ཆེད་ཆེར་བྱེད་པ་རྣམས་ནི་ཉིན་མེད་མཚན་
[169b.7]མེད་དུ་དེ་ལ་བློ་བཟོད་བླགས་མེད་པར་གྱུར་ནས་སྙན་དངགས་སྡེབ་པ་ལ་ཤིན་ཏུ་ཆེད་ཆེ་བར་འགྱུར་རོ། །དེ་དམ་པའི་ཆོས་སེམས་པར་བྱེད་པ་ཉིད་མ་ཡིན་ནོ། །སྒོམ་པར་མི་བྱེད་དོ། །ཉོན་མོངས་པ་རབ་ཏུ་ཞི་བར་བྱ་བའི་ཆེད་དུ་མི་འཇུག་གོ། །དེ་ཉན་པ་ལ་བློ་ཞུགས་པར་གྱུར་ན་ཡང་དམ་པའི་ཆོས་
[170a]
[170a.1]འབྱུང་བར་དོན་མེད་དེ་ཕྱིར་ལོག་ནས་འགྲོའོ། །གང་བསྐལ་པ་སྟོང་ཕྲག་བརྒྱར་ཡང་རྙེད་པར་མི་འགྱུར་བ་གང་ཡིན་པ་དེ་དག་རྣམས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དེ་ལྟར་ཉམས་པར་བྱེད་དོ། །ཐོས་པ་ངན་པ་སྙན་དངགས་སྡེབ་པར་བྱེད་པ་ལ་ནི་གཞན་ཡང་སྐྱོན་ཆེན་པོ་
[170a.2]ཡོད་དེ། སྐྱེས་བུ་ངན་པ་དེ་སྙན་དངགས་ཀྱི་འདོད་པ་དང་། ཐོས་པ་ངན་པ་དག་གི་བསྟོད་པས་ཀྱང་ཕྱིན་ཅི་ལོག་ཏུ་སྨྲ་བར་བྱེད་དོ། །དེ་ཀུན་དུ་སྤྱོད་པར་གྱུར་པ་རྣམས་ལ་སྟེན་པར་བྱེད་དོ། །སྨྱོན་པ་བཞིན་དུ་གནས་རྣམས་ཐམས་ཅད་ལ་རབ་ཏུ་གཡོ་བའི་བློ་དང་ལྡན་པར་འགྱུར་རོ། །ལོག་པར་རྗོད་
[170a.3]པར་བྱེད་པ་རྣམས་ཀྱིས་བཅིངས་པར་གྱུར་པའི་བསྟོད་པ་བསྡེབས་པ་རྣམས་ལ་ནི་དོན་མེད་པ་ཡིན་ནོ། །འདུ་བྱེད་ཐམས་ཅད་ཡོངས་སུ་ཟད་པར་འགྱུར་བ་ཡིན་པའི་ཕྱིར་ཡང་འདི་ལ་དོན་མེད་པ་ཡིན་ནོ། །སྙན་དངགས་ཀྱི་རྒྱགས་པས་ཟིན་པར་གྱུར་པ་དེ་དག་རྣམས་ནི་ཧ་ཅང་ཐལ་ཆེས་པར་ཤིན་ཏུ་
[170a.4]ཉམས་པར་གྱུར་ནས་ཆང་གི་བཏུང་བ་སྟེན་པར་བྱེད་དོ། །དེ་ལ་སྟེན་པར་གྱུར་པའི་བློ་རྣམ་པར་གཡེང་བས་ཀྱང་ཕན་ཚུན་དུ་དོན་བྱེད་དོ། །ཆང་གིས་ཀུན་ནས་གཡེངས་པར་གྱུར་པའི་བློས་དོན་ཆུང་ཟད་ཅིག་བྱེད་པར་འགྱུར་བ་ཡང་མ་ཡིན་ནོ། །སེམས་ཀྱང་རྣམ་པར་གཡེང་བར་བྱེད་པར་འགྱུར་
[170a.5]བ་ཡིན་པའི་ཕྱིར་དང་། དོན་མ་ཡིན་པ་རྣམས་ལ་འཇུག་པ་པོ་ངན་སོང་གི་སྒོར་གྱུར་པའི་ཆང་སྟེན་པར་བྱེད་པ་ཡིན་ནོ། །དེ་ཆང་གིས་ཟིན་པས་མི་དགེ་བ་རྣམས་ཐམས་ཅད་བྱེད་དོ། །བུད་མེད་དག་མངོན་པར་མཐོང་ནས་ཚུལ་བཞིན་མ་ཡིན་པའི་ཡིད་ལ་བྱེད་པས་འཁྲིད་པར་འགྱུར་རོ། །
[170a.6]དེ་ཉེ་བར་ཁྲིད་པར་གྱུར་ནས་དགེ་སྦྱོང་ངན་པ་མི་ཚངས་པར་སྤྱོད་པར་བྱེད་དོ། །དེ་ནི་རྒྱུད་ཚིག་པར་གྱུར་པ། ནང་རུལ་བར་གྱུར་པ། ཐོས་པ་དང་མི་ལྡན་པ། སྲེད་པའི་རིགས་སུ་གྱུར་པ། བི་དུ་ལའི་མེ་ཏོག་བཞིན་དུ་འབྲས་བུ་མེད་པའོ། །བྲིས་པའི་མར་མེ་བཞིན་དུ་འོད་མེད་པ་བྲིས་པའི་
[170a.7]ཟླ་བ་བཞིན་དུ་གྱུར་པ། གྲང་བ་བཞིན་དུ་རྣམ་པར་སྨད་པར་བྱ་བ་དེ་ནི་དེ་དག་རྣམས་ཁོ་ན་བཞིན་དུ་གྱུར་པས་འདི་ནི་གོས་ཀྱིས་གཡོགས་པ་ཙམ་འབའ་ཞིག་ཡིན་ནོ། །དགེ་སྦྱོང་གི་གཟུགས་དགེ་སྦྱོང་མ་ཡིན་ནོ། །ཐོས་པ་ངན་པ་སྙན་དངགས་བསྡེབས་པར་གྱུར་པའི་སྐྱོན་གྱི་རྩ་བ་དེ་ལས་ལུས་ཞིག་
[170b]
[170b.1]པར་གྱུར་ནས་ངན་སོང་ལོག་པར་ལྟུང་བ་དམྱལ་བར་སྐྱེའོ། །དེའི་ཕྱིར་གང་དག་དགེ་སྦྱོང་ཡིན་པར་གྱུར་པ་དེ་དག་རྣམས་ཀྱིས་ཐོས་པ་ངན་པ་སྙན་དངགས་སྡེབ་པར་མི་བྱའོ། །གལ་ཏེ་བྱེད་པར་གྱུར་ན་ཡང་དེས་དམ་པའི་ཆོས་གསལ་བར་བྱེད་པར་འགྱུར་བ་རྣམས་གང་ཡིན་པ་དང་། ཅི་སྟེ་ཡང་དམ་པའི་ཆོས་
[170b.2]རྣམས་ཡོངས་སུ་རྟོགས་པར་འགྱུར་བ་སངས་རྒྱས་ལ་བསྟོད་པ་བྱའོ། །དཀོན་མཆོག་གསུམ་ལ་བསྟོད་པར་བྱའོ། །དམ་པའི་ཆོས་ཤིན་ཏུ་གསལ་བར་བྱེད་པའི་སྙན་དངགས་བྱའོ། །དེ་ལས་མྱ་ངན་ལས་འདས་པའི་མཐར་ཐུག་པར་འགྱུར་རོ། །ངལ་བ་འབྲས་བུ་དང་བཅས་པར་འགྱུར་རོ། །དེ་དག་
[170b.3]གིས་དེ་རབ་ཏུ་བསྔགས་པར་ཡང་འགྱུར་རོ། །ལུས་ཞིག་པར་གྱུར་ནས་ཤི་བའི་འོག་ཏུ་ལྷ་རྣམས་སུ་སྐྱེ་བར་འགྱུར་རོ། །ཡང་དག་པའི་སྙན་དངགས་བསྡེབས་པར་གྱུར་པ་དང་། །དམ་པའི་ཆོས་གསལ་བར་འགྱུར་བ་བསྡེབས་པ་དག་གིས་ཏེ། དེས་ཀྱང་དེ་ལྟར་བྱ་བ་ཡིན་གྱི་གཞན་དུ་ན་བར་ཆད་
[170b.4]བྱེད་པར་འགྱུར་རོ། །གཞན་ཡང་ཆོས་ལྔ་པ་དགེ་སྦྱོང་དག་བསམ་གཏན་སྒོམ་པ་ན་བར་དུ་གཅོད་པར་བྱེད་པ་ཡིན་ཏེ། འདི་དག་རྣམས་ཀྱང་གང་ཞེ་ན། འདི་ལྟ་སྟེ། རྒྱུ་སྐར་འགྲང་བ་དང་སེམས་པར་བྱེད་པའོ། །དགེ་སྦྱོང་དག་དགེ་སྦྱོང་དུ་ཁས་འཆེས་པ་རྣམས་ཀྱིས་གནས་སྐབས་ཐམས་ཅད་
[170b.5]དུ་ཡང་རྒྱུ་སྐར་བགྲང་བ་དང་བསམ་པར་ཡང་མི་བྱའོ། །དེ་ལས་ཀྱང་དགེ་སྦྱོང་ལ་འཇིག་རྟེན་པ་རྣམས་ཀྱིས་རྣམ་པར་སྨོད་པར་འགྱུར་རོ། །བསམ་གཏན་སྒོམ་པར་བྱེད་པ་ན་བར་དུ་གཅོད་པར་འགྱུར་རོ། །དེ་བསམས་པས་ཀྱང་བསོད་ནམས་དང་ཚེའི་འདུ་བྱེད་རྣམས་ནུབ་པར་འགྱུར་རོ། །
[170b.6]བདེ་ལེགས་རྣམས་ཀྱང་འཐོབ་པར་མི་འགྱུར་རོ། །ཚེ་ཟད་པར་གྱུར་པ་དེ་བྱ་བ་མ་ཡིན་པ་བྱེད་པའི་ཕྱིར་ནད་ལས་དང་། རྒ་བ་ལས་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། ངལ་བ་རྣམས་ལས་ཡོངས་སུ་གྲོལ་བར་མི་འགྱུར་རོ། །
[170b.7]དུས་ཡུན་རིང་པོར་འཁོར་བར་ཡོངས་སུ་འཁྱམ་པར་འགྱུར་རོ། །འདི་ལ་རྒྱུ་སྐར་བགྲངས་པ་རྣམས་ཀྱིས་ཀྱང་ཅུང་ཟད་ཀྱང་མི་བྱེད་དོ། །བདག་ལ་མ་ཡིན་ཞིང་། གཞན་རྣམས་ལ་ཡང་སྐྱོབ་པ་ནི་རྒྱུ་སྐར་རྣམས་མ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱིས་དེ་དག་རྣམས་འཇུག་པར་བྱེད་
[171a]
[171a.1]པ་ཡིན་གྱི། རྒྱུ་སྐར་རྣམས་ནི་སྐྱབས་མ་ཡིན་ནོ། །དེ་ཅིའི་ཕྱིར་ཞེ་ན། རྒྱུ་སྐར་གཅིག་ཉིད་ལ་ཡང་བདེ་བ་ཅན་རྣམས་དང་། སྡུག་བསྔལ་ཅན་རྣམས་དང་། སྐྱེ་གཟུགས་ངན་པ་དང་། གཟུགས་བཟང་བ་དང་། རིགས་དང་ལྡན་པ་དང་། རིགས་དམན་པ་
[171a.2]དང་། ཆོས་པ་དང་། ཆོས་མ་ཡིན་པ་དང་། དབུལ་པོ་དང་། ཕྱུག་པོ་དང་། རྐུན་མ་དང་། རྒྱལ་པོ་དང་། ཆོམ་རྐུན་དང་། མཁས་པ་དང་། རྨོངས་པ་དང་། བུད་མེད་དང་། སྐྱེས་པ་དང་། ཚུལ་ཁྲིམས་དང་ལྡན་པ་དང་། ཚུལ་ཁྲིམས་འཆལ་པ་དང་། བརྩོན་འགྲུས་བརྩམས་
[171a.3]པ་དང་། ལེ་ལོ་ཅན་དང་། འཇིག་རྟེན་པ་སྡུག་པར་འཛིན་པ་དང་། དེ་དག་ལ་སོགས་པ་གཞན་རྣམས་ཀྱང་རྒྱུ་སྐར་གཅིག་ལ་སྐྱེའོ། །གལ་ཏེ་ཡང་རྒྱུ་སྐར་རྣམས་རྒྱུ་མཚན་ཡིན་པར་གྱུར་ན། དེ་ལ་གང་དག་རྒྱུ་སྐར་གཅིག་ལ་སྐྱེས་པར་གྱུར་པ་དེ་དག་རྣམས་ཐམས་ཅད་ཀྱང་མཚུངས་པར་འགྱུར་རོ། །
[171a.4]སྐྱེས་བུ་རྣམས་ཀྱིས་ཇི་སྐད་བཤད་པའི་རྒྱུ་སྐར་རྣམས་ནི་བགྲང་བར་མི་བྱ་སྟེ། སྔོན་གྱི་སྐྱོན་དང་ཡོན་ཏན་དང་བཅས་པ་རྣམས་མངོན་པར་མི་ཤེས་པའི་ཕྱིར་རོ། །དགེ་བ་དང་མི་དགེ་བར་གྱུར་པའི་དུས་རྣམས་སུ་སྐར་མར་གྱུར་པའི་རྒྱུ་སྐར་རྣམས་འགྲང་བར་བྱེད་དོ། །གཞན་ཡང་རྒྱུ་སྐར་འདི་
[171a.5]དག་རྣམས་འགྲང་བ་དང་དཔྱོད་པར་བྱེད་པ་ནི་འདི་ལྟ་སྟེ། རྒྱུ་སྐར་རྣམས་མ་ཤར་བ་དང་། གང་གི་ཕྱིར་མདུན་དུ་བྱས་པར་གྱུར་པས་རྣམ་པར་དག་པ་རྣམས་ཀྱང་ཉུང་བ་དང་། ལྷག་པར་འགྱུར་བ་དང་། མངོན་པར་གསལ་བ་ཡིན་པ་དང་། རྒྱུ་སྐར་གྱིས་རྒྱུ་སྐར་གཞན་རྣམས་ཟིལ་གྱིས་
[171a.6]ཀྱང་གནོན་ནོ། །གཞན་ཡང་གཟའ་སྐར་དེ་ཉིད་ཀྱང་དུས་གཞན་ན་ཟིལ་གྱིས་གནོན་པར་འགྱུར་རོ། །དེ་དག་རྣམས་ལས་རྒྱུ་སྐར་གྱི་མཛེས་པ་དང་། མཛེས་པ་མ་ཡིན་པ་རྣམས་དཔྱོད་པར་བྱེད་པ་ཡིན་ནོ། །གང་སེམས་པར་བྱེད་པ་དང་འགྲང་བར་བྱེད་པའི་རྒྱུ་སྐར་རྣམས་ཀྱི་དབང་གིས་
[171a.7]བདེ་བ་དང་སྡུག་བསྔལ་བ་ཡིན་ན། གང་གིས་ཇི་ལྟར་བདག་ཉིད་ལ་སྟོབས་དང་ལྡན་པར་འགྱུར་ཞིང་བདེ་བ་དང་། སྡུག་བསྔལ་གྱི་དབང་དུ་བྱས་ནས་གང་གིས་ཟིལ་གྱིས་གནོན་པར་འགྱུར། ཇི་ལྟར་ན་གཞན་རྣམས་ཀྱིས་སྡུག་བསྔལ་དང་བདེ་བ་བྱེད་པར་འགྱུར་བ་ཡིན། དེའི་ཕྱིར་
[171b]
[171b.1]ལས་རྣམས་ཉིད་ཁོ་ན་ལས་དགེ་ལེགས་དང་དགེ་ལེགས་མ་ཡིན་པའི་འབྲས་བུ་རྣམས་ཡིན་ནོ། །རྒྱུ་སྐར་རྣམས་དང་། གཟའ་རྣམས་ཀྱང་གང་གི་ཚེ་གཟའ་གཞན་དང་འཁྲུགས་པར་གྱུར་པ་ན། དེའི་ཚེ་དེ་དག་རྣམས་ལ་ཡང་གཟེར་ཟུག་འབྱུང་ངོ་། །ཇི་ལྟར་ཉི་མ་དང་ཟླ་བ་དག་ཀྱང་གཟའ་སྒྲ་
[171b.2]གཅན་འཛིན་གྱིས་སྡུག་བསྔལ་བར་བྱེད་དོ། །དེ་ལ་གང་དག་བདག་ཉིད་ཀྱི་ལ་ནུས་པ་མེད་པ་དེ་ཇི་ལྟར་གཞན་རྣམས་ཀྱི་ལ་ནུས་པ་འབྱུང་བར་འགྱུར། དེའི་ཕྱིར་གཟའ་དགུ་པོ་རྣམས་ཀྱི་དཔྱད་ར་ནི་དགེ་སྦྱོང་གིས་མི་བྱའོ། །དགེ་སྦྱོང་དུ་ཁས་འཆེས་པ་རྣམས་ཀྱིས་མི་བྱའོ། །འཛིན་པར་
[171b.3]བྱེད་པ་གཟའ་ཆེན་པོ་རྣམས་ནི་གསུམ་པོ་འདི་དག་རྣམས་ཡིན་ནོ། །འདི་ལྟ་སྟེ། རྒ་བ་དང་། ན་བ་དང་། འཆི་བ་རྣམས་ཡིན་ཏེ། གང་ཞིག་རྟག་ཏུ་འཇིག་རྟེན་པ་རྣམས་ལ་གནས་པར་གྱུར་པ་ཐ་མར་འཛིན་པར་བྱེད་པའི་གཟའ་ཆེན་པོ་གསུམ་པོ་རྣམས་སེམས་པར་མི་བྱེད་པར་ནི་ཇི་
[171b.4]སྲིད་དུ་དགེ་སྦྱོང་ངན་པ་དགེ་སྦྱོང་དུ་དམ་བཅའ་བས་གཟའ་གཞན་འཇིག་རྟེན་པ་རྣམས་ཉིད་དཔྱོད་པར་བྱེད་དོ། །བློ་གྲོས་མེད་པ། ཐོས་པ་དང་མི་ལྡན་པའི་བྱིས་པར་གྱུར་པས་སྐྱོན་དང་བཅས་པར་གྱུར་པའི་འཇིག་རྟེན་པའི་རྒྱུ་སྐར་ཉི་ཤུ་རྩ་བརྒྱད་པོ་རྣམས་དཔྱོད་པར་བྱེད་དོ། །གང་ཞིག་
[171b.5]རྣམ་པར་དཔྱད་པར་འགྱུར་ཞིང་ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་པར་གྱུར་ན་མྱ་ངན་ལས་འདས་པའི་གྲོང་ཁྱེར་དུ་ལེགས་པར་འཇུག་པར་བྱེད་པའི་འཇིག་རྟེན་ལས་འདས་པའི་རྒྱུ་སྐར་ཉི་ཤུ་རྩ་བརྒྱད་པོ་རྣམས་ནི་དཔྱོད་པར་མི་བྱེད་དོ། །དེ་དག་རྣམས་ཀྱང་གང་ཞེ་ན། འདི་
[171b.6]ལྟ་སྟེ། ཕུང་པོ་ལྔ་པོ་རྣམས་དང་། ཉེ་བར་ལེན་པའི་ཕུང་པོ་ལྔ་པོ་རྣམས་དང་། ཁམས་བཅྭ་བརྒྱད་པོ་རྣམས་སོ། །དེ་དག་རྣམས་དཔྱོད་པར་གྱུར་པས་ནི་མྱ་ངན་ལས་འདའ་བར་འགྱུར་རོ། །ཡང་དག་པ་ཇི་ལྟ་བར་འདོད་ཆགས་འགོག་པར་བྱེད་པ་དང་། ཀུན་ནས་སྡོམ་
[171b.7]པ་དང་། འདུལ་བར་བྱེད་པས་ཀྱང་མྱ་ངན་ལས་འདའ་བ་ཡིན་ནོ། །དགེ་སློང་རྒྱུ་སྐར་སེམས་པར་བྱེད་པ་རྣམས་ནི་ཡང་རིམ་པ་གཞན་གྱིས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་ཀྱིས་ཟླ་བ་བཅུ་གཉིས་འགྲང་བར་བྱེད་དོ། །དེ་དག་རྣམས་བགྲངས་པ་ལས་
[172a]
[172a.1]ཀྱང་དོན་མ་ཡིན་པར་འགྱུར་རོ། །ཉོན་མོངས་པ་རྣམས་སྤོང་བར་མི་བྱེད་པ་དང་། མྱ་ངན་ལས་འདའ་བར་ཡང་མི་འགྱུར་རོ། །འཁོར་བའི་སྐྱེ་མཆེད་བཅུ་གཉིས་འགྲང་བར་བྱེད་པ་རྣམས་ཀྱིས་གང་དག་ལེགས་པར་སྡོམ་པ་དང་། ཡང་དག་པའི་དོན་ཡོངས་སུ་ཤེས་པར་
[172a.2]བྱེད་པ་དང་། འདོད་ཆགས་དང་བྲལ་བ་དང་། ལེགས་པར་ཀུན་ནས་སྡོམ་པར་གྱུར་པ་རྣམས་ཀྱིས་ཀྱང་མྱ་ངན་ལས་འདའ་བ་ཡིན་ནོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པས་དེ་དག་རྣམས་མ་རྩེས་པར་ཀུན་ནས་ཉོན་མོངས་པར་གྱུར་པ་གཞན་རྣམས་དཔྱོད་པར་བྱེད་དོ། །ཡང་གང་ཞིག་
[172a.3]དཔྱད་པར་གྱུར་ནས་ནད་དང་། རྒས་པ་དང་། འཆི་བ་རྣམས་ལས་ཡོངས་སུ་འགྲོལ་བར་མི་འགྱུར་བའི་རིམ་པ་གཞན་གྱིས་ངན་པ་རྣམས་སེམས་པར་བྱེད་པའི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་ཀུན་ནས་ཉོན་མོངས་པ་ཅན་དུ་གྱུར་པའི་དུས་དྲུག་པོ་རྣམས་དཔྱོད་པར་བྱེད་དོ། །གང་དག་
[172a.4]རྣམས་དཔྱད་པར་གྱུར་ཅིང་། ཡང་དག་པ་ཇི་ལྟ་བར་སོ་སོར་རྣམ་པར་དཔྱད་ཅིང་རྣམ་པར་གནས་པར་གྱུར་ནས། དེ་དག་རྣམས་མྱ་ངན་ལས་འདའ་བར་འགྱུར་བའི་དགོས་པ་དང་བཅས་པས་ཀུན་ནས་ཉོན་མོངས་པ་ཅན་ཉེ་བར་འཚེ་བ་དང་བཅས་པར་གྱུར་པའི་སུམ་ཅུ་རྩ་དྲུག་གིས་ལུས་དཔྱོད་
[172a.5]པར་མི་བྱེད་དོ། །ཡང་རིམ་པ་གཞན་གྱིས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་འཇིག་རྟེན་པའི་དུས་ཀྱིས་བྱས་པའི་ལྟས་སུ་གྱུར་པ་རྣམས་ལ་དཔྱོད་པར་བྱེད་དེ། །ཇི་ལྟར་དཀར་པོའི་དུས་ཀྱི་ལྟས་རྣམས་ནི་མཛེས་པའོ། །དཀར་པོ་མ་ཡིན་པ་ནི་མི་མཛེས་པའོ། །ཆེ་གེ་མོ་ཞིག་
[172a.6]གི་དུས་ན་ལྟས་འདི་དག་རྣམས་འབྱུང་བར་ཆེ་གེ་མོ་གཅིག་གི་དུས་ན་ནི་མ་ཡིན་ནོ། །རྣམ་པ་དེ་ལྟ་བུར་གྱུར་པའི་བསམ་ཁྲལ་ངན་པ་རྣམས་སེམས་པར་བྱེད་ཀྱི། གང་དག་ཤེས་པར་གྱུར་པ་རྣམས་དང་། ཕ་རོལ་ཏུ་བདེ་བར་གྱུར་པ་རྣམས་དང་། མྱ་ངན་ལས་འདའ་བར་འགྱུར་བ་དང་། མྱ་
[172a.7]ངན་ལས་འདའ་བའི་མཐར་ཐུག་པར་འགྱུར་བ་སེམས་ཀྱི་དམིགས་པའི་མཚན་ཉིད་དུ་གྱུར་པའི་དགེ་བ་དང་། མི་དགེ་བ་དང་། ལུང་དུ་མ་བསྟན་པར་གྱུར་པའི་ལྟས་དང་ལྟས་མ་ཡིན་པ་རྣམས་ཀྱི་དཔྱད་ར་དཔྱོད་པར་མི་བྱེད་དོ། །ཇི་ལྟར་དགེ་བའི་སེམས་དང་ལྡན་པར་གྱུར་པའི་དགེ་བ་དམིགས་པའི་ལྟས་
[172b]
[172b.1]ལས་མཛེས་པར་གྱུར་པའི་བདེ་བར་འགྲོ་བའི་འགྲོ་བ་བདག་ལ་འབྱུང་བར་འགྱུར་རོ། །མྱ་ངན་ལས་འདའ་བར་འགྲོ་བར་འགྱུར་བའི་དགེ་བའི་སེམས་ཆེ་གེ་མོ་ཅིག་ལ་དམིགས་པ་བདག་ལ་སྐྱེས་སོ། །མི་དགེ་བ་ཀུན་ནས་ཉོན་མོངས་པ་ཅན་དེས་ནི་བདེ་བ་མ་ཡིན་ཞིང་ཤེས་པ་མ་ཡིན་ནོ། །བདག་བདེ་
[172b.2]འགྲོར་འགྲོ་བར་ཡང་མི་འགྱུར་རོ། །ལུང་དུ་མ་བསྟན་པ་ལ་དམིགས་པའི་བདག་གི་སེམས་ཆེ་གེ་མོ་ཅིག་སྐྱེས་པར་གྱུར་ཏེ། དེ་ནི་རྣམ་པར་སྨིན་པ་ལུང་དུ་མ་བསྟན་པ་ཡིན་ནོ། །གཞན་ཡང་དགེ་སྦྱོང་ངན་པ་དགེ་སྦྱོང་གི་གཟུགས་བརྙན་དེ་འཇིག་རྟེན་པའི་ལམ་གྱིས་སྐད་ཅིག་དང་། ཐང་
[172b.3]ཅིག་དང་། ཡུད་ཙམ་དང་། ཉི་མ་དང་། ཟླ་བ་ཕྱེད་དང་། ཟླ་བ་དང་ཡང་དག་པར་ལྡན་པའི་དགེ་བ་དང་། མི་དགེ་བའི་དུས་ཀྱི་མི་རྣམས་ཀྱི་ཚེའི་དུས་རྣམས་སེམས་པར་བྱེད་ཀྱི་བདག་གི་ཚེའི་འདུ་བྱེད་རྣམས་ནི་སྐད་ཅིག་པ་ཡིན་ཏེ། ཇི་ལྟར་འདི་དག་རྣམས་ནི་སྐད་ཅིག་པ། ཐང་
[172b.4]ཅིག་དང་། ཡུད་ཙམ་དང་། ཉི་མ་དང་། ཟླ་བ་དང་། ཟླ་བ་ཕྱེད་པར་འགོར་བ་མེད་པར་ཟད་པར་འགྱུར་བས་ཅིས་ཀྱང་བཟློག་ཏུ་མེད་པ་སྟོབས་ཆེན་པོ་དང་ལྡན་པའི་འཆི་བའི་དུས་སུ་གྱུར་པའི་འདུ་བྱེད་རྣམས་འཛད་པར་འགྱུར་བའི་དུས་ལ་ནི་དཔྱོད་པར་མི་འགྱུར་རོ། །བསམ་གཏན་བྱེད་
[172b.5]པ་ན་བར་དུ་གཅོད་པར་གྱུར་པ་འཇིག་རྟེན་པའི་རིམ་པ་གཞན་ཀུན་ནས་ཉོན་མོངས་པ་ཅན་རྣམས་ཀྱིས་ཀྱང་རྒྱུ་སྐར་གྱི་དཔྱད་ར་རྣམས་དཔྱོད་པར་བྱེད་དོ། །སྒོམ་པར་བྱེད་དོ། །ལན་མང་དུ་བྱེད་དོ། །སེམས་ཀྱིས་རབ་ཏུ་སྒོམ་པར་བྱེད་དོ། །རབ་ཏུ་འཇོག་པར་བྱེད་དོ། །གཞན་དག་རྣམས་
[172b.6]ལ་ཡང་སྦྱིན་པར་སྟོན་ནོ། །ཇི་ལྟར་རྒྱུ་སྐར་ཆེ་གེ་མོ་གཟའ་ཆེ་གེ་མོས་ཉེ་བར་གཟིར་བར་གྱུར་ནས་མནར་བར་བྱེད་དོ། །འདོད་པར་གྱུར་པའི་ཀུན་དུ་སྦྱོར་བའི་རྒྱུ་སྐར་གཟིར་བར་བྱེད་དོ། །དེ་བསམས་པར་གྱུར་པ་ན་ནད་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། 
[172b.7]ཡིད་མི་བདེ་བ་རྣམས་ལས་སྒྲོལ་བར་བྱེད་པ་པོ་འཁོར་བ་ལས་འདྲེན་པར་བྱེད་པ་པོ་རྣམས་ནི་དེ་ལྟར་དཔྱོད་པར་ནི་མི་བྱེད་ན། རྒྱུ་སྐར་ལ་ཇི་ལྟ་བ་བཞིན་དུ་དེ་ཉིད་ནི་ཆོས་ཀྱི་གཟར་གྱུར་པའི་ཆོས་གཞན་རྣམས་ཀྱིས་ཟིལ་གྱིས་གནོན་པར་འགྱུར་རོ། །འདི་ལྟ་སྟེ། སྐྱེ་བའི་རྒྱུ་སྐར་རྣམས་
[173a]
[173a.1]ནི་འཆི་བའི་གཟའ་རྣམས་ཀྱིས་ཉེ་བར་འཛིན་ནོ། །ནད་མེད་པའི་རྒྱུ་སྐར་རྣམས་ནི་ནད་ཀྱི་གཟའ་རྣམས་ཀྱིས་ཉེ་བར་འཛིན་ནོ། །ལང་ཚོའི་རྒྱུ་སྐར་རྣམས་ནི་རྒས་པའི་གཟའ་རྣམས་ཀྱིས་ཉེ་བར་འཛིན་ནོ། །འཐུན་པ་དང་ཀུན་དུ་ཕྲད་པའི་རྒྱུ་སྐར་རྣམས་ནི་འཐུན་པ་དང་བྲལ་བའི་གཟའ་
[173a.2]རྣམས་ཀྱིས་ཉེ་བར་ཟིན་ནོ། །ལྷའི་འཇིག་རྟེན་དུ་སྐྱེས་པའི་རྒྱུ་སྐར་རྣམས་ནི་འཆི་འཕོ་བའི་གཟའ་རྣམས་ཀྱིས་ཉེ་བར་ཟིན་ནོ། །མིར་སྐྱེས་པའི་རྒྱུ་སྐར་རྣམས་ནི་ཚོལ་ཁྲོའི་སྡུག་བསྔལ་གྱི་གཟའ་རྣམས་ཀྱིས་ཉེ་བར་ཟིན་ནོ། །བདེ་བའི་ཚོར་བའི་རྒྱུ་སྐར་རྣམས་ནི་སྡུག་བསྔལ་གྱི་ཚོར་བའི་གཟའ་རྣམས་
[173a.3]ཀྱིས་ཉེ་བར་ཟིན་ནོ། །དགེ་བའི་སེམས་བསྐྱེད་པའི་རྒྱུ་སྐར་རྣམས་ནི། མི་དགེ་བའི་སེམས་བསྐྱེད་པའི་གཟའ་རྣམས་ཀྱིས་ཉེ་བར་ཟིན་ནོ། །མི་སྡུག་པའི་རྒྱུ་སྐར་རྣམས་ནི་ཞེ་སྡང་གི་གཟའ་རྣམས་ཀྱིས་ཉེ་བར་ཟིན་ནོ། །ཤེས་པའི་རྒྱུ་སྐར་རྣམས་ནི་གཏི་མུག་གི་གཟའ་རྣམས་ཀྱིས་ཉེ་བར་ཟིན་
[173a.4]ནོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་གྱུར་པ་དེ་རང་ཉིད་ཀྱི་བསམ་ཁྲལ་རྣམས་སེམས་པར་མི་བྱེད་དོ། །འཇིག་རྟེན་ལས་འདས་པའི་ཡོངས་སུ་དཔྱད་པར་བྱ་བའི་དཔྱོད་པ་རྣམས་སེམས་པར་མི་བྱེད་དོ། །འཇིག་རྟེན་པའི་དེ་དག་རྣམས་དང་། འཇིག་རྟེན་ལས་འདས་པའི་ཡང་
[173a.5]ཇི་སྐད་དུ་བཤད་པའི་རྒྱུ་སྐར་དཔྱད་པར་བྱ་སྟེ། སྔ་མ་བཞིན་ནོ། །ཚུལ་བཞིན་ཡིད་ལ་བྱེད་པས་ཡང་དག་པ་ཇི་ལྟ་བ་བཞིན་སོ་སོར་བརྟག་པར་བྱའོ། །ཇི་སྐད་དུ་བཤད་པའི་གཟའ་རྣམས་ཀྱང་སྔར་བཞིན་དུ་ཡང་དག་པ་ཇི་ལྟ་བར་གཟའ་རྣམས་བསམ་པར་བྱའོ། །བསྒོམ་པར་བྱའོ། །ཡང་
[173a.6]དག་པ་ཇི་ལྟ་བ་བཞིན་དུ་གྱུར་པ་ཤེས་པའི་ལམ་ཡན་ལག་བརྒྱད་ཀྱིས་སོ་སོར་བརྟག་ན་ནི་གཟའ་དང་རྒྱུ་སྐར་གྱི་དཔྱད་ར་རྣམས་འབྲས་བུ་དང་བཅས་པར་འགྱུར་རོ། །མྱ་ངན་ལས་འདའ་བར་ཡང་འགྱུར་བ་དང་། ཤིས་པར་འགྱུར་བ་དང་། བདེ་བར་འགྱུར་བ་ཡང་ཡིན་ནོ། །ཐ་མལ་
[173a.7]པའི་འཇིག་རྟེན་པའི་གཟའ་རྣམས་དཔྱད་པ་དང་། རྒྱུ་སྐར་རྣམས་ཀྱང་དཔྱད་པར་གྱུར་པའི་སྐྱེས་བུ་ནི་བརྒྱ་སྟོང་དུ་མ་རྣམས་སུ་འགྲོས་ནོར་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །འཇིག་རྟེན་པ་དེ་དག་རྣམས་ནི་འཁོར་བར་ཀུན་ནས་འཇུག་པར་བྱེད་
[173b]
[173b.1]པ། འདོད་ཆགས་ཞེ་སྡང་གཏི་མུག་རྣམས་ཀུན་ནས་སྐྱེད་པར་བྱེད་པ་ཡིན་ནོ། །གང་ཡང་དུས་དང་། གཟའ་དང་། རྒྱུ་སྐར་དེ་དག་རྣམས་འཇིག་རྟེན་ལས་འདས་པའི་ལམ་གྱིས་བསམ་པར་བྱ་བར་བཤད་པ་དེ་དག་རྣམས་རྣལ་འབྱོར་དཔྱོད་པས་བསམས་ཤིང་བསྒོམས་ཏེ། ཡང་དག་
[173b.2]པ་ཇི་ལྟ་བ་བཞིན་དུ་སོ་སོར་བརྟགས་པས་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་སྟོང་ཕྲག་བརྒྱ་ལས་རྣམ་པར་གྲོལ་བའི་གོ་འཕང་འཐོབ་པར་འགྱུར་ཏེ། རྟག་ཏུ་རྒས་པ་མེད་པ་དང་། འཆི་བ་མེད་པ་དང་། ཟག་
[173b.3]པ་མེད་པའི་མྱ་ངན་ལས་འདས་པའི་མཆོག་དེ་ལྟ་བུ་དེ་དག་རྣམས་ལ་བསླབ་པར་བྱའོ། །དགེ་སྦྱོང་རྣམས་དང་། དགེ་སྦྱོང་དུ་དམ་བཅས་པ་རྣམས་དང་། སྡུག་བསྔལ་ཟད་པར་འདོད་པ་རྣམས་ཀྱིས་འཁོར་བའི་སྡུག་བསྔལ་ཟད་པར་འགྱུར་བའི་རྒྱུ་སྐར་རྣམས་ལ་དཔྱད་པ་བསྒོམ་པར་བྱའོ། །
[173b.4]དུས་དཔྱོད་པ་ཡང་རང་བཞིན་ཇི་ལྟ་བུ་མ་ཡིན་པའི་ཀུན་ནས་ཉོན་མོངས་པ་ཅན་གྱི་ཤེས་པ་རྣམས་དང་བདེ་བའི་མཐར་ཐུག་པར་འགྱུར་བ་མ་ཡིན་ནོ། །ཤེས་པར་འགྱུར་བ་མ་ཡིན། མྱ་ངན་ལས་འདས་པའི་མཐར་ཐུག་པར་འགྱུར་བ་ཡང་མ་ཡིན་གྱི། དགེ་སློང་དེས་བསམ་གཏན་སྒོམ་པར་
[173b.5]གྱུར་པ་ན་རྣམ་པར་སྲེག་པར་བྱེད་པ་འབའ་ཞིག་ཏུ་གྱུར་པ་དང་། རྒྱུ་སྐར་འགྲང་བ་དང་སེམས་པར་བྱེད་པ་ན་དགེ་སློང་ལ་རྣམ་པར་གཤེ་བར་བྱེད་པར་ཡང་འགྱུར་རོ། །གཞན་ཡང་ཆོས་དྲུག་པར་གྱུར་པ་བསམ་གཏན་སྒོམ་པ་ན་བར་དུ་གཅོད་པར་བྱེད་པ་རྣམས་ནི་དགེ་སྦྱོང་དང་དགེ་སྦྱོང་དུ་ཁས་
[173b.6]འཆེས་པ་རྣམས་ཀྱིས་བསམ་པར་ཡང་མི་བྱའོ། །འདི་ཡང་གང་ཞེ་ན། འདི་ལྟ་སྟེ། རྒྱུ་མཚན་སེམས་པ་དགེ་སྦྱོང་གིས་མི་བྱའོ། །འཇིག་རྟེན་པ་ཀུན་ནས་ཉོན་མོངས་པ་འདོད་ཆགས་དང་། ཞེ་སྡང་དང་། གཏི་མུག་རྣམས་ཀུན་དུ་གསལ་བར་བྱེད་པར་གྱུར་པ་དགེ་བའི་ཆོས་
[173b.7]རྣམས་ཀྱི་བར་དུ་གཅོད་པར་བྱེད་པ་རྣམས་ཀུན་དུ་འཕེལ་བར་བྱེད་པ་ནི་རྒྱུ་མཚན་སེམས་པ་ལས་ཡིན་ཏེ། དེ་ལ་ས་གཡོ་བ་འབྱུང་བ་རྣམས་ཉིན་མོ་དང་། མཚན་མོར་ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་ནི་ཀུན་ནས་ཉོན་མོངས་པའི་ས་གཞི་ལས་ཀྱི་རྒྱུ་མཚན་ཉེ་བར་
[174a]
[174a.1]མཚོན་པར་བྱེད་དོ། །ཇི་ལྟ་བར་རྒྱུ་མཚན་འདི་དག་རྣམས་འབྱུང་བར་འགྱུར་ཏེ། འདི་ལྟར་ཆུ་ཀུན་དུ་གནས་པའི་རྫིང་བུ་དག་རླུང་གིས་དཀྲུགས་པར་བྱེད་ལ། ཇི་སྲིད་དུ་རབ་ཏུ་གཡོས་པར་གྱུར་པས་རྙོག་པ་ཅན་དུ་འགྱུར་རོ། །ལྷའི་ཆར་འབབ་ན་གྲོག་མ་རྣམས་གཟེར་
[174a.2]ཟུག་གིས་ཕྱིར་འབྱུང་བར་འགྱུར་རོ། །ཟླ་བ་གཟས་འཛིན་པར་འགྱུར་ན་ཆུར་མར་ནག་འབྱིང་བར་འགྱུར་རོ། །བྱ་རྣམས་དམའ་བ་ནས་འགྲོ་ན་ཡང་ནམ་མཁའ་ལ་ཉི་མ་གཟས་འཛིན་པར་འགྱུར་རོ། །ཕྱོགས་རྣམས་ལ་འདོད་ཆགས་དང་བྲལ་བར་ཉེ་བར་དམིགས་པར་འགྱུར་རོ། །དགེ་བ་ལ་
[174a.3]ནི་འདི་དག་རྣམས་འབྱུང་བར་འགྱུར་ཏེ། ཇི་ལྟར་འཇམ་པོར་གྱུར་པའི་རླུང་རྣམས་རབ་ཏུ་རྒྱུ་བར་འགྱུར་རོ། །ཕྱོགས་རྣམས་ཤིན་ཏུ་དྲི་མ་མེད་པར་གྱུར་པ་དང་། མཛེས་པའི་བྱ་དག་གཡས་ཕྱོགས་ནས་བསྐོར་བར་ཀུན་དུ་མཐོང་བར་འགྱུར་རོ། །མི་དགེ་བ་འབྱུང་བར་གྱུར་ན་དམར་རེངས་
[174a.4]དང་ཕྱོགས་ཀྱི་མདོག་རྣམས་རྩུབ་པར་མཐོང་ངོ་། །རླུང་རྩུབ་མོ་དག་རབ་ཏུ་རྒྱུ་བར་འགྱུར་རོ། །སྐྱ་རེངས་དམར་པོ་ཁྲག་གི་མདོག་ཏུ་འགྱུར་བ་དང་། ཀུན་ནས་དེའི་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་སོ། །དེ་ལྟར་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་བྱེད་པ་འདིས་
[174a.5]བསམ་གཏན་སྒོམ་པའི་བར་དུ་གཅོད་པར་བྱེད་པའི་རྒྱུ་མཚན་རྣམས་མཚོན་པར་བྱེད་དོ། །རྒྱལ་པོ་དག་ལ་ཡང་སྟོན་པར་བྱེད་དོ། །རྙེད་པ་དང་བཀུར་སྟིའི་དོན་དུ་རྒྱལ་བ་དང་འཕམ་པར་འགྱུར་བ་རྣམ་པར་དཔྱོད་པར་བྱེད་དོ། །དེས་དེ་བཞིན་དུ་རྒྱལ་པོ་རྒྱལ་བ་དང་འཕམ་པ་འདོད་པར་གྱུར་
[174a.6]པས་འདོད་ཆགས་དང་། ཞེ་སྡང་དང་། གཏི་མུག་རྣམས་ཡིད་ལ་ཀུན་ཏུ་སྐྱེ་སྟེ། དེ་དག་གི་རྩ་བ་ལས་ནི་གཏི་མུག་ཡིན་པས་སྐྱོན་གསུམ་པོ་འདིས་གཡོགས་པར་གྱུར་པ་དེ་ནི་དགེ་སྦྱོང་མ་ཡིན་ལ་ཁྱིམ་པ་ཡང་མ་ཡིན་ནོ། །དེའི་ཕྱིར་དགེ་སྦྱོང་དང་དགེ་སྦྱོང་དུ་དམ་བཅས་པར་གྱུར་པ་རྣམས་
[174a.7]ཀྱི་རྒྱུ་མཚན་གྱི་དཔྱད་ར་མི་བྱའོ། །འདི་དག་ནི་ཀུན་ནས་ཉོན་མོངས་པ་ཡིན་ནོ། །ཡང་རིམ་པ་གཞན་གྱིས་མ་རུངས་པའི་རྒྱུ་མཚན་འདི་དཔྱོད་པར་གྱུར་པ་ལ། ཇི་ལྟར་གང་འགའ་ཞིག་རྒྱུ་མཚན་ཅན་ཡིན་པར་གྱུར་པ་དེ་རྒྱལ་པོས་ཅི་ནས་ཀྱང་ལྟད་མོའི་དུས་ན་ལྟད་མོ་འཛུགས་པར་འགྱུར་རོ། །
[174b]
[174b.1]རྒྱལ་པོ་དག་ཕན་ཚུན་དུ་ཀུན་དུ་འཇོམས་པར་གྱུར་པ། སྐྱེ་བོ་ཐམས་ཅད་འཁྲུག་པར་བྱེད་པའི་འཁྲུག་པའི་ལྟད་མོ་ལས་སེམས་ཅན་བརྒྱ་སྟོང་དུ་མ་རྣམ་པར་ཉམས་པར་འགྱུར་རོ། །གསོད་པར་བྱེད་པ་དང་། འཛིན་པར་བྱེད་པས་ཀྱང་ཡུལ་ལྗོངས་དང་། ཡུལ་འཁོར་དང་། གྲོང་ཆུང་རྣམས་
[174b.2]ཕན་ཚུན་དུ་སྟོངས་པར་བྱེད་དོ། །སྲོག་ཆགས་བརྒྱ་སྟོང་དུ་མ་རྣམས་ཀྱང་སྡུག་བསྔལ་བར་འགྱུར་རོ། །དེའི་ཚེ་རྒྱལ་པོ་དག་ཕན་ཚུན་དུ་འགྲས་པར་གྱུར་པས་ཏེ། དེ་ལ་མདོར་བསྡུ་ན་སྐྱེ་བོའི་ཚོགས་ཆེན་པོ་འདི་དག་རྣམས་ཀྱི་ནི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པས་ལྟད་མོ་བཙུགས་པ་ཡིན་
[174b.3]ནོ། །རྒྱལ་པོ་གཅིག་རྣམ་པར་རྒྱལ་བར་གྱུར་པས་རྒྱལ་པོ་གཞན་ལ་དབང་ཆེ་བའི་རྒྱུ་མཚན་ཉེ་བར་མཚོན་པར་བྱས་ནས་དེ་འདི་སྙམ་དུ་ཉེ་བར་སེམས་ཏེ། གལ་ཏེ་རྒྱལ་པོ་འདི་རྣམ་པར་རྒྱལ་བར་གྱུར་ན་དེ་ལས་བདག་ཆེན་པོར་འགྱུར་བ་དང་། རྒྱལ་པོའི་སྤྱན་སྔ་ནས་རྙེད་པ་དང་བཀུར་སྟི་ཡང་བདག་ལ་ཆེན་
[174b.4]པོ་འབྱུང་བར་འགྱུར་རོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་དེ་ཉིད་ཀྱི་དགེ་བ་གང་ཡིན་པའི་ཆོས་དེ་ནུབ་པར་འགྱུར་རོ། །བསམ་གཏན་ལ་སྙོམས་པར་ཞུགས་པ་ན་ཡང་དགེ་བ་མངོན་པར་མི་འཕེལ་ལོ། །རྒྱལ་བ་དང་མི་རྒྱལ་བ་རྣམས་ཀུན་དུ་རྟོག་པར་བྱེད་པ་པོ་ཞི་བར་གྱུར་པའི་ཆོས་རྣམས་
[174b.5]ཀྱང་མ་བསམས་པས་ལུས་ཞིག་པར་གྱུར་པ་ན་ཤི་བའི་འོག་ཏུ་ངན་སོང་ལོག་པར་ལྟུང་བ་དམྱལ་བར་སྐྱེའོ། །རྒྱུ་མཚན་འདི་དག་གི་ཕྱིར་ན་དགེ་སྦྱོང་རྣམས་དང་དགེ་སྦྱོང་དུ་ཁས་འཆེས་པས་རྒྱུ་མཚན་གྱི་དཔྱད་ར་འཇིག་རྟེན་པ་མི་བྱའོ། །འཇིག་རྟེན་པའི་དཔྱད་ར་གང་ཡིན་པ་འདི་ནི་སྐྱོན་གསུམ་སྐྱེད་
[174b.6]པར་བྱེད་པ་ཡང་འདི་ཡིན་ཏེ། དགེ་བའི་ཆོས་རྣམས་ཀྱི་བར་དུ་གཅོད་པར་བྱེད་པ་ཡིན་ནོ། །དེ་ལ་སྐྱོན་གསུམ་པོ་དེ་དག་རྣམས་ལ་རིམ་གྱིས་ངེས་པར་རྣམ་པར་གྲོལ་བར་འགྱུར་བའི་འཇིག་རྟེན་ལས་འདས་པའི་སྒྲུབ་པ་དཔྱད་པར་བྱའོ། །གང་ཞེ་ན་འདི་ལྟ་སྟེ། ཇི་ལྟར་འདིས་ས་གཞི་གཡོ་བ་ཉེ་
[174b.7]བར་མཚོན་པར་བྱེད་པ། ཉིན་མོ་དང་མཚན་མོར་ཡང་ཇི་ལྟར་ས་གཡོ་བ་འབྱུང་བར་འགྱུར་རོ་ཞེས་དེ་ཁོ་ན་ལྟར་ནི་ནམ་ཡང་དཔྱོད་པར་མི་བྱེད་དེ། ཉིན་དང་མཚན་དུ་ཡང་སེམས་ཀྱི་ས་གཞི་གཡོ་བ་འབྱུང་བར་འགྱུར་བའི་ཕྱིར་རོ། །དཔེར་ན་ས་གཞི་འདི་ཀུན་ནས་གཡོ་བར་གྱུར་ན་ནགས་དང་། 
[175a]
[175a.1]ཉེ་བའི་ནགས་དང་། རི་དང་། ཆུ་ཀླུང་དང་། ཤིང་དང་། གྲོང་དང་། ཚོང་འདུས་སུ་བཅས་པའི་འཇིག་རྟེན་འདི་དག་རྣམས་འཇིག་པ་འབྱུང་བར་འགྱུར་རོ། །དེ་ཁོ་ན་བཞིན་དུ་སེམས་ཀྱི་ས་གཞི་འདི་རབ་ཏུ་གཡོས་པར་གྱུར་ན། དེ་ལ་བརྟེན་པ་དེ་དག་རྣམས་ཐམས་ཅད་ལས་འཇིག་
[175a.2]རྟེན་ལས་འདས་པ་སྒྲུབ་པར་བྱེད་པའི་ཆོས་དགེ་བའི་ས་ཆེན་པོ་པ་དང་བཅས་པ་རྣམས་མ་གཏོགས་པ་གཞན་དག་རྣམས་ནི་རབ་ཏུ་གཡོ་བར་འགྱུར་རོ། །དེའི་ཕྱིར་དང་པོ་ཁོ་ནར་དགེ་སྦྱོང་དགེ་སྦྱོང་དུ་དམ་བཅས་པ་རྣམས་ཀྱིས་ས་གཞི་བཞིན་དུ་སེམས་ཀྱི་ས་གཞི་གཡོ་བ་རྣམས་ལ་སོ་སོར་བརྟག་པར་
[175a.3]བྱའོ། །གང་གི་ཕྱིར་འཁོར་བར་བྱེད་པ་དང་། སེམས་ཀྱི་ས་གཞི་རབ་ཏུ་གཡོ་བར་ཡང་བྱེད་དོ། །གསུམ་གྱིས་སེམས་ཀྱི་ས་གཞི་རྣམས་རབ་ཏུ་གཡོ་བར་ཡང་བྱེད་དོ། །འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་གིས་རབ་ཏུ་གཡོ་བར་བྱེད་དེ། ཇི་ལྟར་ཡང་ས་གཞི་དག་
[175a.4]གཡོ་བ་འབྱུང་བར་འགྱུར་བ་ན་ཆུ་མཉམ་པ་དང་ལྡན་པ་རྣམས་རླུང་གིས་དཀྲུགས་པར་བྱེད་དོ། །སོ་སོའི་སྐྱེ་བོའི་སེམས་ཀྱང་དེ་ཁོ་ན་བཞིན་དུ་འབྱུང་བར་འགྱུར་ཏེ། འདོད་ཆགས་སམ། ཞེ་སྡང་ངམ། གཏི་མུག་ཀྱང་སྐྱེས་པར་གྱུར་པ་ན་སྙོམས་པར་གནས་པ་ལས་སྙིང་དང་བཞིན་གྱི་མདངས་
[175a.5]ཀྱང་དམར་བའམ། བཞིན་གྱི་མདངས་མི་གསལ་བ་འབྱུང་བར་འགྱུར་རོ། །དེའི་ཕྱིར་དགེ་སྦྱོང་རྣམས་དང་། དགེ་སྦྱོང་དུ་ཁས་འཆེས་པ་མྱ་ངན་ལས་འདས་པ་ལ་མངོན་དུ་ཕྱོགས་པ་རྣམས་དང་། དགེ་སྦྱོང་དུ་ཁས་འཆེས་པ་རྣམས་ཀྱི་རྒྱུ་མཚན་དེ་དག་རྣམས་ཉེ་བར་གཟུང་བར་བྱའོ། །
[175a.6]རྒྱུ་མཚན་དེ་དག་རྣམས་ཀྱི་རྒྱུ་མཚན་གྱིས་ཉེ་བར་རྟོག་པ་རྣམས་ནི་ནམ་ཡང་སྡུག་བསྔལ་བར་མི་འགྱུར་རོ། །སེམས་ཀྱི་ས་གཞིའི་རྒྱུ་མཚན་དུ་གྱུར་པ་འདི་དག་རྣམས་ནི་འཇིག་རྟེན་ལས་འདས་པ་ཡིན་ནོ། །གཞན་ཡང་གལ་ཏེ་ཐ་མལ་པའི་རྒྱུ་མཚན་འདི་དག་གིས་ཉེ་བར་མཚོན་པར་བྱེད་དེ། 
[175a.7]ཇི་ལྟར་གྲོག་མ་རྣམས་ཚང་ནས་ཕྱིར་འབྱུང་བར་འགྱུར་བ་དེ་བཞིན་དུ་ལྷའི་ཆར་འབབ་པར་འགྱུར་ལ། དེ་ཁོ་ན་བཞིན་དུ་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་འཇིག་རྟེན་ལས་འདས་པ་འདི་དག་བརྟག་པར་བྱ་སྟེ། ཇི་ལྟར་གྲོང་དང་། གྲོང་ཁྱེར་དང་། ཚོང་འདུས་དག་ལས་སྦྱིན་
[175b]
[175b.1]པ་པོ་དང་། སྦྱིན་བདག་རྣམས་དང་། དགེ་སྦྱོང་དང་། བྲམ་ཟེ་རྣམས་ཀྱིས་དང་། ཁྱིམ་བདག་རྣམས་ཀྱིས་ཁྱིམ་ཡང་བཤིག་ནས་གང་ན་སངས་རྒྱས་བཞུགས་པ་དེར་འོང་ངོ་། །དེའི་ཚེ་ཡང་དག་པའི་རྒྱུ་མཚན་དུ་གྱུར་པ་སྟོན་པར་མཛད་པའི་རྒྱུ་མཚན་རྣམས་ཀྱང་དགེ་སྦྱོང་དང་བྲམ་ཟེ་རྣམས་ཀྱིས་འདི་
[175b.2]ལྟར་ཉེ་བར་མཚོན་པར་འགྱུར་རོ། །ཇི་ལྟར་ཆུང་དུ་ན་འདིར་སངས་རྒྱས་བཅོམ་ལྡན་འདས་ཀྱི་ལེགས་པར་བསྟན་པའི་གསུང་གིས་དམ་པའི་ཆོས་དག་གི་ཆར་འབེབས་པར་འགྱུར་ཏེ། སྦྱིན་པ་པོ་དང་། སྦྱིན་བདག་རྣམས་དང་། དགེ་སྦྱོང་དང་། བྲམ་ཟེ་དང་། ཁྱིམ་བདག་རྣམས་གང་དག་ཡིན་པ་
[175b.3]དེ་དག་རྣམས་གང་ན་བཅོམ་ལྡན་འདས་སྤྲིན་དང་ལྡན་པར་གྱུར་པས་ཆར་མངོན་པར་འབེབས་པར་མཛད་པ་དེར་ཉེ་བར་ལེགས་པར་འགྲོ་བར་བྱེད་དོ་ཞེས་པའི་རྒྱུ་མཚན་འདི་དག་ནི་མཆོག་ཡིན་གྱི་ཐ་མལ་པའི་ཆར་འབབ་པར་འགྱུར་བའི་རྒྱུ་མཚན་ནི་མ་ཡིན་ནོ། །གཞན་ཡང་དགེ་སྦྱོང་ངན་པ་དགེ་སྦྱོང་དུ་
[175b.4]ཁས་འཆེས་པ་འདི་དག་གིས་ཟླ་བ་གཟས་འཛིན་པའི་རྒྱུ་མཚན་ཉེ་བར་རྟོག་པར་བྱེད་དོ། །མ་ཐ་ཡང་ཟླ་བ་གཟས་འཛིན་པ་འབྱུང་བར་འགྱུར་ཏེ། ཇི་ལྟར་ཆུར་མར་ནག་ནུབ་པར་འགྱུར་རོ། །རྒྱུ་མཚན་དེ་དག་རྣམས་ནི་མཛེས་པ་མ་ཡིན་ཞིང་ཞི་བར་འགྱུར་བ་ཡང་མ་ཡིན་ནོ། །དགེ་སྦྱོང་གིས་གང་
[175b.5]མཛེས་པར་གྱུར་པའི་རྒྱུ་མཚན་འཇིག་རྟེན་ལས་འདས་པ་འདི་དུ་མ་རྣམས་དཔྱད་པར་བྱའོ། །ཆུང་དུ་ན་དུས་ཐ་མར་གྱུར་པ་རྩོད་ལྡན་གྱི་དུས་ན་དམ་པའི་ཆོས་ཟླ་བ་གཟས་འཛིན་པ་འབྱུང་བར་འགྱུར་ཏེ། ཇི་ལྟར་དམ་པའི་ཆོས་ཀྱི་མར་ནག་འདི་དག་རྣམས་ལོག་པར་ལྟ་བའི་སྐྱེ་བོ་རྣམས་ཀྱི་སྙིང་ལ་ནུབ་པར་འགྱུར་
[175b.6]རོ། །འབྱིན་པར་མི་བྱེད་དོ། །རྒྱུ་མཚན་འདི་དག་རྣམས་མཆོག་ཡིན་གྱི་འཇིག་རྟེན་པའི་ཟླ་བ་གཟས་འཛིན་པའི་རྒྱུ་མཚན་ནི་མ་ཡིན་ནོ། །གཞན་ཡང་གལ་ཏེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་འཇིག་རྟེན་པའི་ཟླ་བ་གཟས་འཛིན་པ་མཆོག་ཡིན་པའི་རྒྱུ་མཚན་རྣམས་ཉེ་བར་མཚོན་པར་བྱེད་
[175b.7]དོ། །ཇི་ལྟར་ཟླ་བ་གཟས་འཛིན་པར་འགྱུར་ཏེ། ཇི་ལྟར་བྱ་འདི་དག་རྣམས་ཀྱང་ནམ་མཁའ་ལ་དམའ་བ་ནས་འཕུར་རོ་ཞེས་ཉེ་བར་འཛིན་པའི་རྒྱུ་མཚན་འདི་ནི་མཛེས་པ་མ་ཡིན་ནོ། །དགེ་སྦྱོང་རྣམས་དང་དགེ་སྦྱོང་དུ་ཁས་འཆེས་པ་རྣམས་ཀྱིས་མཛེས་པར་གྱུར་པ་འཇིག་རྟེན་ལས་འདས་པའི་རྒྱུ་མཚན་
[176a]
[176a.1]འདི་དག་ཉེ་བར་བརྟག་པར་བྱ་སྟེ། ཇི་ལྟར་དུས་ཀྱིས་དམ་པའི་ཆོས་ཀྱི་ཟླ་བ་གཟས་འཛིན་པ་ཇི་ལྟ་བར་འབྱུང་བར་འགྱུར་བ་ན་ཇི་ལྟར་དམ་པའི་ཆོས་ཀྱི་ལམ་དུ་ཞུགས་པར་གྱུར་པ་མཆོག་ཏུ་དགེ་བ་དང་ལྡན་པའི་དགེ་སྦྱོང་རྣམས་དམའ་བར་འགྲོ་བར་འགྱུར་རོ། །བྱ་བཞིན་དུ་དམའ་ཞིང་དམའ་བ་
[176a.2]ནས་ཀུན་དུ་སྤྱོད་པར་བྱེད་པའི་ལོག་པར་ལྟ་བ་ཅན་རྣམས་ཀྱི་སྒོ་ནམ་མཁའ་ལྟ་བུར་གྱུར་པ་ནས་དམན་པ་དམན་པའི་ཚིག་རྣམས་བརྗོད་པར་འགྱུར་རོ། །དུས་ཀྱི་སྐྱོན་དུ་གྱུར་པ་རྒྱུ་མཚན་གྱི་མཆོག་འདི་དག་རྣམས་ཉེ་བར་གཟུང་བར་བྱའོ། །དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་ཐ་མལ་པའི་ཟླ་
[176a.3]བ་གཟས་འཛིན་པ་ནི་མ་ཡིན་ནོ། །གཞན་ཡང་རྒྱུ་མཚན་གང་གི་ཕྱིར་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་ཉི་མ་གཟས་འཛིན་པའི་རྒྱུ་མཚན་ཉེ་བར་རྟོག་པར་བྱེད་དེ། འཇིག་རྟེན་པའི་ཇི་ལྟར་འབྱུང་བར་འགྱུར་བ་རྣམས་ལ་ཉི་མ་གཟས་བཟུང་བར་གྱུར་པ་ན་ཕྱོགས་རྣམས་ལེ་བརྒན་གྱི་མདོག་
[176a.4]ཏུ་རྟོགས་པར་གྱུར་ན་འདིར་དགེ་བ་དག་འབྱུང་བར་འགྱུར་རོ། །རླུང་འཇམ་པོ་རྣམས་རབ་ཏུ་འབྱུང་བར་འགྱུར་རོ། །ཕྱོགས་རྣམས་དངས་པ་དང་ལྡན་པ་དང་མཛེས་པ་དག་གིས་གཡས་ཕྱོགས་ནས་བསྐོར་བར་འགྱུར་བ་མཐོང་ངོ་། །བསམ་གཏན་སྒོམ་པ་ལ་བར་དུ་གཅོད་པར་འགྱུར་བས་དགེ་སྦྱོང་
[176a.5]དགེ་སྦྱོང་དུ་ཁས་འཆེས་པ་རྣམས་ཀྱི་རྒྱུ་མཚན་འདི་དག་ནི་མཛེས་པ་མ་ཡིན་ནོ། །འཇིག་རྟེན་པ་འདི་དག་རྣམས་ནི་འདིར་ཤེས་པ་མ་ཡིན་ནོ། །བདེ་བར་གྱུར་པ་ཡང་མ་ཡིན་ནོ། །དེ་ཁོ་ན་བཞིན་དུ་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་ཤིས་པར་བྱེད་པའི་རྒྱུ་མཚན་གཞན་རྣམས་བཟུང་བས་
[176a.6]འཇིག་རྟེན་ལས་འདས་པ་རྣམས་ཉེ་བར་མཚོན་པར་བྱའོ། །ཇི་ལྟར་ཆུང་དུ་ན་བྱང་ཆུབ་སེམས་དཔའི་ཉི་མ་ལ་ཐམས་ཅད་མཁྱེན་པ་ཉིད་དུ་བྱང་ཆུབ་པའི་གཟས་འཛིན་པར་འགྱུར་བ་འབྱུང་སྟེ། བསྐལ་པ་གཅིག་གམ། བསྐལ་པ་གཉིས་སམ། བསྐལ་པ་གསུམ་ཉིད་ཀྱིས་ཀྱང་སྟེ། བྱང་ཆུབ་སེམས་
[176a.7]དཔའ་འབྱུང་བ་འདི་ནི་དགེ་སྦྱོང་དག་འཇིག་རྟེན་ལས་འདས་པའི་རྒྱུ་མཚན་ཡིན་ནོ། །ཇི་ལྟར་འདིའི་བརྩོན་འགྲུས་དང་། སྦྱིན་པ་དང་། ཐོས་པ་དང་། ཡེ་ཤེས་རྣམས་ལ་ཆགས་པ་ཆགས་པར་གྱུར་པའི་མདོག་གིས་སེམས་ཅན་ཐམས་ཅད་ལ་སྙིང་རྗེ་དང་བྱམས་པས་ཆགས་པ་དང་ལྡན་པའི་ལུས་ཀྱི་
[176b]
[176b.1]ཕྱོགས་རྣམས་ཀྱིས་མཚོན་པར་གྱུར་པ་ན་དགེ་བ་འདི་དག་རྣམས་འབྱུང་བར་འགྱུར་རོ། །གལ་ཏེ་ཡོན་ཏན་རབ་ཀྱི་ཕུལ་དང་ལྡན་པའི་བྱང་ཆུབ་སེམས་དཔའ་འདི་འབྱུང་བར་གྱུར་པ་ན་མ་འོངས་པ་ན་བྱའི་ལྟས་སུ་གྱུར་པའི་ཉན་ཐོས་དང་། རང་སངས་རྒྱས་དང་། དགྲ་བཅོམ་པར་གྱུར་པའི་བྱ་རྣམས་
[176b.2]འཇུག་པར་འགྱུར་བའི་རྟགས་རྣམས་ཀྱང་མཐོང་བར་འགྱུར་རོ། །གཡས་ཕྱོགས་ནས་བསྐོར་བ་ནི་ཡང་དག་པའི་གོ་འཕང་ཡིད་ལ་བྱེད་པ་གཡས་ནས་བསྐོར་བ་དེའི་ཚིག་བླ་དགས་ཡིན་ནོ། །གཞན་ཡང་འདིའི་ཇི་ལྟ་བ་ཉིད་དུ་འཇིག་རྟེན་པའི་རྒྱུ་མཚན་རྣམས་ལ་རབ་ཏུ་ལྟ་བར་བྱེད་དེ། ཇི་ལྟ་བར་དགེ་བར་
[176b.3]འབྱུང་བར་མི་འགྱུར་བ་ནི་སྐྱ་རེངས་དམར་པོ་དང་ཕྱོགས་རྣམས་ཀྱང་རྩུབ་པར་རབ་ཏུ་མཐོང་ངོ་། །རླུང་རྩུབ་མོར་གྱུར་པས་རླུང་རྣམས་རབ་ཏུ་རྒྱུའོ། །སྐྱ་རེངས་དམར་པོ་དེའི་ཀུན་དུ་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་པར་འགྱུར་རོ། །ཇི་ལྟར་དགེ་སྦྱོང་ངན་པ་འདི་བསམ་གཏན་སྒོམ་པ་ན་བར་
[176b.4]ཆད་བྱེད་པར་འགྱུར་བའི་འཇིག་རྟེན་པའི་རྒྱུ་མཚན་ཉེ་བར་རྟོག་པར་བྱེད་དོ། །དེ་བཞིན་དུ་ཡང་དགེ་སྦྱོང་བཟང་པོས་འཇིག་རྟེན་ལས་འདས་པའི་རྒྱུ་མཚན་དད་པ་ཅན་ཐམས་ཅད་ལ་ཀུན་དུ་སྟོན་པར་བྱེད་པར་འགྱུར་ཏེ། ཇི་ལྟར་མི་མཛེས་པར་གྱུར་པ་རྣམས་འབྱུང་བར་འགྱུར་ན། དེ་ལ་ཅི་ཞིག་མི་མཛེས་
[176b.5]པར་འབྱུང་བར་འགྱུར་བ་འདི་ལྟ་སྟེ། དམ་པའི་ཆོས་རྣམས་ནུབ་པར་འགྱུར་བའོ། །ཇི་ལྟར་རྒྱུ་མཚན་འདི་དག་རྣམས་མཐོང་བ་ཡིན་ཏེ། ཕྱོགས་ཀྱི་ཁ་དོག་རྩུབ་པ་ཞེས་བྱ་བ་ནི་དམ་པའི་ཆོས་ནུབ་པར་འགྱུར་བའི་ཚིག་རྩུབ་དང་། བརྫུན་དུ་སྨྲ་བ་དང་། ཕྲ་མ་བྱེད་པ་དང་། སྲོག་གཅོད་པ་དང་། མ་བྱིན་
[176b.6]པར་ལེན་པར་འགྱུར་བ་རྣམས་ལ་དགའ་བའི་སྐྱེས་བུ་དག་ཕྱོགས་སུ་འབྱུང་བར་འགྱུར་རོ། །རླུང་རྩུབ་མོ་རྣམས་རབ་ཏུ་རྒྱུ་བ་ཞེས་བྱ་བ་ནི་མི་སྙན་པའི་ཚིག་བླ་དགས་ཡིན་ནོ། །གང་གི་ཚེ་དམ་པའི་ཆོས་རྣམས་ནུབ་པར་གྱུར་པ་ན་སེམས་ཅན་ཆོས་དང་ལྡན་པ་མ་ཡིན་པ་རྣམས་འབྱུང་བར་འགྱུར་རོ། །དེའི་
[176b.7]ཚེ་མི་སྙན་པར་གྱུར་པའི་རླུང་རྣམས་ཕྱོགས་དག་ཏུ་འཕྱུར་བར་འགྱུར་རོ། །ཇི་ལྟར་སེམས་ཅན་འདི་དག་རྣམས་མཛེས་པ་མ་ཡིན་པར་གྱུར་པའི་སྡིག་པ་རྣམས་བྱེད་པར་གྱུར་པ་དེ་ལྟར་མི་སྙན་པའི་རླུང་རྣམས་རྒྱུ་བར་འགྱུར་རོ། །གཞན་ཡང་དེ་ཁོ་ན་ལྟར་འཇིག་རྟེན་པའི་རྒྱུ་མཚན་དུ་གྱུར་པ་དམར་རེངས་
[177a]
[177a.1]ཀྱི་མདོག་གི་ཀུན་དུ་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་པར་རབ་ཏུ་མཐོང་བར་གྱུར་པ་དེ་བཞིན་དུ་འཇིག་རྟེན་ལས་འདས་པའི་རྒྱུ་མཚན་འདི་དག་རྣམས་ཀྱང་ཕྱིས་ཀྱི་རྒྱུ་མཚན་དུ་མཐོང་བ་ཡིན་ཏེ། དམར་རེངས་ཀྱི་མདོག་ནི་དགེ་སྦྱོང་ངན་པ་དང་། བྲམ་ཟེ་ངན་པའི་འཁོར་
[177a.2]རྣམས་ཀྱི་ཀུན་དུ་ཆ་བྱད་ཅན་གྱི་ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་མངོན་པར་ང་རྒྱལ་བའི་ལོག་པར་ལྟ་བ་ཅན་རྣམས་ཀྱི་ཉི་མ་ངན་པ་ཡིན་ལ། ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་ཁས་འཆེས་པ་རིགས་ངན་པའི་རིགས་སུ་གྱུར་པ་རྣམས་ནམ་མཁའ་
[177a.3]ལ་ཤར་ནས་གནས་པ་ཡིན་ནོ། །དེ་ལ་རྣམ་པ་འདི་ལྟ་བུའི་ལོག་པར་ལྟ་བའི་ཉི་མ་ཤར་བར་གྱུར་པས་རྩྭ་དང་། ནགས་དང་། ནགས་ཚང་ཚིང་དང་། སྨན་རྣམས་ཐམས་ཅད་སྐམ་པར་འགྱུར་རོ། །འདིས་ནི་སྐྱེས་བུ་རྣམས་ཀྱི་དགེ་བ་ཐམས་ཅད་དང་ཡང་དག་པའི་ལྟ་བ་སྨན་རྣམས་རྩྭ་བཞིན་དུ་སྐེམས་
[177a.4]པར་འགྱུར་རོ། །དེ་བཞིན་དུ་འདི་ཡང་འཇིག་རྟེན་ལས་འདས་པའི་བསམ་གཏན་སྒོམ་པ་ན་ཀུན་དུ་གསལ་བར་བྱེད་པ། དོན་དམ་པའི་དེ་ཁོ་ན་ཉིད་གསལ་བར་བྱེད་པ། མཆོག་ཏུ་གྱུར་པའི་བློ་གྲོས་འཇིག་རྟེན་ལས་འདས་པའི་རྒྱུ་མཚན་མཚོན་པར་བྱེད་དོ། །ཉེ་བར་མཚོན་ནས་ཀྱང་སྟོན་པར་བྱེད་དོ། །
[177a.5]དེ་དག་ཏུ་གྱུར་པ་གང་ཡིན་པ་རྣམས་ཀྱང་གང་དག་ཅེ་ན། དད་པ་ཅན་གྱི་བྲམ་ཟེ་དང་ཁྱིམ་བདག་དེ་དག་རྣམས་ལ་སྟོན་པར་བྱེད་དོ། །ཇི་སྲིད་དུ་དམ་པའི་ཆོས་ཀྱི་ཉི་མ་ཤར་བར་གྱུར་པ་དེ་སྲིད་དུ་བདེ་བའི་ལས་རྣམས་ལ་རབ་ཏུ་འབད་པར་བྱའོ། །ཕྱི་ནས་ཆོས་ཐམས་ཅད་ནུབ་པར་གྱུར་ནས་ལོག་
[177a.6]པར་ལྟ་བའི་ཉི་མ་ཤར་བར་གྱུར་པ་ན་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་དང་། བྲམ་ཟེ་བྲམ་ཟེར་ཁས་འཆེས་པ་རྣམས་ཐམས་ཅད་མཁྱེན་པ་དང་། ཐམས་ཅད་མཁྱེན་པར་ཁས་འཆེས་པའི་དགེ་སྦྱོང་ངན་པ་དང་བྲམ་ཟེའི་ཆ་བྱད་ཅན་རྣམས་ཀྱིས་སྡུག་བསྔལ་བར་བྱས་པར་གྱུར་ཏ་རེ། 
[177a.7]བློ་མཆོག་རྒྱ་ཆེ་བར་གྱུར་པ་རྣམས་ཀྱི་དེ་ཁོ་ན་ཉིད་ཀྱི་རྒྱུ་མཚན་རྣམས་ནི་ཐམས་ཅད་མཁྱེན་པའི་བསྟན་པའི་མཆོག་འདི་ཡིན་ནོ་ཞེས་དེ་དག་གིས་དེ་ལྟར་སྟོན་པར་བྱེད་དོ། །དེ་བཞིན་དུ་རྒྱུ་མཚན་གྱི་སེམས་རྣམས་ནི་བར་དུ་གཅོད་པར་བྱེད་པ་ཡིན་ནོ། །བསམ་གཏན་སྒོམ་པར་གྱུར་པ་ན་འདི་དག་
[177b]
[177b.1]རྣམས་དང་གཞན་ཡང་འཇིག་རྟེན་པ་རྣམས་ཀྱིས་ནི་བར་ཆད་བྱེད་པར་འགྱུར་རོ། །དེ་ལ་འཇིག་རྟེན་པའི་བར་ཆད་འདི་ཡིན་ཏེ། འཇིག་རྟེན་ལས་འདས་པའི་ལམ་འདི་ལས་འཁོར་བར་མངོན་པར་འཇུག་པར་བྱེད་པ་ནི་འཇིག་རྟེན་པའོ། །འཇིག་རྟེན་ལས་འདས་པས་ནི་མྱ་ངན་ལས་འདས་པའི་མཐར་
[177b.2]ཐུག་པར་བྱེད་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། བསམ་གཏན་སྒོམ་དང་རྣམ་པར་བྲལ། །རྒྱུ་མཚན་ལ་ནི་རྟག་ཏུ་དགའ། །དགེ་བའི་ཆོས་ནི་རྣམ་པར་སངས། །ངན་འགྲོར་འགྲོ་བར་རིངས་པ་ཡིན། །དེ་ནི་རང་གི་ཆོས་སྤངས་
[177b.3]ནས། །གཞན་གྱི་ཆོས་ལ་དགའ་བར་བྱེད། །དེ་ནི་ཆོས་གཉིས་ལས་ཉམས་ནས། །ལོག་པར་ལྟུང་བའི་འོས་ཡིན་ནོ། །རང་གི་ཁྱིམ་ནི་ཡོངས་སྤངས་ནས། །གཞན་གྱི་ཁྱིམ་ནི་སྲུང་བ་ཡིན། །དེ་ནི་རྒོད་དང་ཡང་མོར་འགྱུར། །ནོར་མེད་པར་ཡང་མྱུར་དུ་འགྱུར། །ཇི་ལྟར་བློ་ངན་
[177b.4]རྨོངས་པ་གང་། །རྒྱལ་འདོད་མཁས་པའི་ང་རྒྱལ་ཅན། །རང་གི་ཆོས་ནི་རྣམ་སྤངས་ནས། །གཞན་གྱི་ཆོས་ཀྱིས་འཕེལ་བར་བྱེད། །ཆོས་མིན་པ་དང་སྙན་མིན་པའི། །གཞན་གྱི་རྟགས་ཀྱིས་ཉེ་བར་འཚོ། །རྩྭ་བཞིན་འགྲོ་བའི་འཇིག་རྟེན་ཡང་། །ཕྱི་མར་ངན་འགྲོར་འཚེད་པ་
[177b.5]ཡིན། །གང་ཞིག་ཞི་བའི་ཡུལ་ལ་གནས། །སྡིག་པའི་ལས་ལས་ལྡོག་བྱེད་པ། །སྡུག་བསྔལ་ཚོགས་ནི་དེས་མི་མཐོང་། །ཞི་བའི་མཐའ་ལ་འཇུག་པ་ནི། །སྤྲོ་མེད་ཞེ་སྡང་སྤངས་པ་དང་། །འདོད་པ་སྤྱོད་ལས་ཤིན་ཏུ་འདས། །བརྩོན་འགྲུས་བརྩམས་དང་ཆོག་ཤེས་དང་། །བསམ་གཏན་པ་
[177b.6]འདིར་དགེ་སློང་བརྗོད། །འདོད་ལས་གྲོལ་མིན་ཆགས་ཅན་གང་། །རྟག་ཏུ་ཟས་ལ་སྤྱོད་ལྡན་པ། །ལུས་ངག་བསྡམས་པའི་རྐུན་མ་འདི། །འདིར་ནི་དགེ་སྦྱོང་མིན་པར་བརྗོད། །རྒྱུ་མཚན་སྟོན་པའི་སྦྱིན་པ་དང་། །རྒྱུ་སྐར་བགྲང་བའི་སེམས་བྲལ་ཅན། །རྒྱལ་པོ་སྟེན་དང་བག་མེད་དང་། །འདིར་
[177b.7]ནི་འདི་ལ་ནག་འོས་མིན། །སྨན་པ་རི་མོའི་ལས་བྱེད་དང་། །དེ་བཞིན་ཐོས་ངན་སྙན་དངགས་སྡེབ། །འདྲེས་པར་གནས་དང་ཞབས་འབྲིང་བྱེད། །དགེ་སློང་རབ་ཏུ་ཉམས་པར་འགྱུར། །བསམ་གཏན་སྒོམ་ལ་ཞེ་སྡང་ཞིང་། །ཚོགས་པ་འདུས་ལ་དགའ་བ་དང་། །རྙེད་དང་བཀུར་
[178a]
[178a.1]སྟི་ལ་ཆགས་པར། །བྱེད་པའི་དགེ་སློང་རབ་ཆུད་འཛའ། །གསེར་གྱི་ཁམས་དང་ཡང་དག་ལྡན། །གྲོགས་མང་ལ་ཡང་དགའ་བ་གང་། །གཞན་གྱི་རྙེད་ལ་ཆགས་པས་ཀྱང་། །དགེ་སློང་བསྟན་པ་ལས་ལྟུང་ངོ་། །གང་ཡང་ཚོགས་པ་རྣམ་སྤངས་ཤིང་། །སྡིག་
[178a.2]པའི་ཚོགས་པ་མི་སྟེན་པར། །ཕྱེ་དང་ཆུས་ཀྱང་ཆོག་ཤེས་པ། །དགེ་སློང་དེ་ནི་ནད་མེད་ཡིན། །འབར་བ་ལྟ་བུའི་ཡུལ་རྣམས་ནི། །འོངས་པ་ཐམས་ཅད་སྤོང་བར་བྱེད། །ནོར་བུ་བཞིན་དུ་སྐྱོན་རྣམས་དག །དགེ་སློང་འདི་ནི་དགེ་སློང་བརྗོད། །ནང་ཡང་རྣམ་པར་དག་པ་དང་། །ཡེ་ཤེས་
[178a.3]སྣང་བས་མངོན་པར་བརྒྱན། །དེ་ནི་ཚུལ་ཁྲིམས་གོས་ཀྱིས་གཡོགས། །སྤྱོད་ལྡན་དགེ་སློང་ཡིན་པར་བརྗོད། །འཇིག་རྟེན་ཆོས་ལས་རྣམ་འདས་གང་། །བརྟན་པས་རི་རབ་བཞིན་མི་གཡོ། །ཞི་བ་འཇིག་རྟེན་ཐམས་ཅད་བྱམས། །མཆོག་འགྲོ་དགེ་སློང་ཡིན་པར་བརྗོད། །གྲོང་
[178a.4]ཁྱེར་རམ་ནི་ཚོང་འདུས་སུ། །མཚན་མོ་གསུམ་གནས་གཅིག་པུ་གནས། །རི་ཕུག་སྟེ་ན་པར་བྱེད་པ་ཡང་། །རྣམ་གྲོལ་དགེ་སློང་ཡིན་པར་བརྗོད། །སྡིག་པས་འཇིགས་དང་འདུ་འཛི་མེད། །ཤིན་ཏུ་མཉམ་བཞག་ལེགས་པར་བསྡམས། །ཡེ་ཤེས་སྟེན་དང་རྒྱུད་བརྟན་པ། །
[178a.5]གཅིག་པུ་དགེ་སློང་ཡིན་པར་བརྗོད། །མི་གཡོ་སྙན་པར་སྨྲ་བ་དང་། །སྡིག་པའི་གྲོགས་པོ་རྣམ་སྤངས་པ། །བྱ་བ་ཀུན་ལ་ཆགས་མེད་པའི། །གྲོལ་བ་དགེ་སློང་ཡིན་ཞེས་བརྗོད། །དེ་ལ་དགེ་སློང་འདི་ནི་སྲིད་པའི་སྐྱོན་ལས་གྲོལ། །མཆོག་དང་མཆོག་མིན་རྣམ་ཤེས་ཏིང་འཛིན་
[178a.6]ལ་ཆགས་མེད། །ཡེ་ཤེས་དེ་ལ་མངོན་དགའ་དགེ་བ་རྣམ་པར་དག །སྐྱེ་རྒའི་འཇིགས་པ་ལས་ནི་རྣམ་པར་གྲོལ་བ་ཡིན། །དེ་ལྟར་དེ་དག་ནི་དགེ་སློང་དུ་འོས་པ་ཡིན་ནོ། །བཟློག་པ་རྣམས་ནི་མིང་ཙམ་དགེ་སློང་དུ་གྱུར་པ་ཡིན་ཏེ། བར་དུ་གཅོད་པར་བྱེད་པ་ཉིད་ཀྱིས་བདག་
[178a.7]ཉིད་རབ་ཏུ་ལྟུང་བས་རབ་ཏུ་ལྟུང་བར་གྱུར་པ་ཡིན་ནོ། །བསམ་གཏན་བྱེད་པ་ན་བར་དུ་གཅོད་པར་བྱེད་པའི་ཆོས་དྲུག་པ་འདི་ནི་འདིར་དགེ་སྦྱོང་གིས་མི་བྱའོ། །གཞན་ཡང་དགེ་སྦྱོང་དང་དགེ་སྦྱོང་དུ་དམ་བཅས་པ་རྣམས་ཀྱིས་ཆོས་བདུན་པ་མི་བྱའོ། །འདི་དག་གང་ཞེ་ན། འདི་ལྟ་
[178b]
[178b.1]སྟེ། འཇིག་རྟེན་པ་གཞན་རྣམས་ཀྱི་རྙེད་བཀུར་དང་དུ་ལེན་པའོ། །འདི་ནི་བརྣབ་སེམས་དང་། གནོད་སེམས་མང་བར་གྱུར་པ་བསམ་གཏན་བསྒོམ་པ་རྣམས་ཐམས་ཅད་དང་བྲལ་བར་གྱུར་པ་སྟན་འབའ་ཞིག་ཉེད་པར་བྱེད་པ། དགེ་སློང་གི་རྟགས་ཙམ་གྱིས་དགེ་འདུན་གྱི་མལ་སྟན་དང་། 
[178b.2]ནད་ཀྱི་རྐྱེན་སྨན་དང་། ཡོ་བྱད་རྣམས་ལ་ལོངས་སྤྱད་པ། ཁྱིམ་གྱི་ལས་རྣམས་ཀྱི་འཇིགས་པས་འཇིགས་པར་གྱུར་པ། ལེ་ལོ་ཅན་ཟས་འབའ་ཞིག་ལ་མངོན་པར་དགའ་བ་གཞན་རྣམས་ཀྱི་དགའ་བ་ལྟ་བ་ལ་ཆེད་ཆེར་བྱེད་པ། ཡུལ་ལ་ཆེད་ཆེར་བྱེད་པར་གྱུར་པའི་དགེ་སློང་ལ་དེ་སྲིད་ཅིག་ན་
[178b.3]འབྱུང་བར་འགྱུར་བ་ནི་འཆི་བདག་འོང་བར་འགྱུར་ཏེ། བསམ་གཏན་བསྒོམ་པར་བྱ་བ་ལས་དེ་ལྟར་དགེ་སློང་འཆི་བར་ནི་ཚུལ་ཁྲིམས་ལས་ཡོངས་སུ་ཉམས་པ་བཞིན་དུ་ལུས་རྣམ་པར་འཇིག་པའི་འཆི་བ་ཡང་ཁྱད་པར་ཅན་མ་ཡིན་ནོ། །ཚུལ་ཁྲིམས་འཆལ་པ་དེས་ནི་དགེ་བའི་ཆོས་རྣམས་
[178b.4]ཐམས་ཅད་ཡོངས་སུ་བཏང་བར་གྱུར་ནས་བསྟན་འབའ་ཞིག་ཉེད་པར་བྱེད་པ། དགེ་སློང་གི་རྟགས་འབའ་ཞིག་འཛིན་པར་གྱུར་པ། སྡོམ་པ་དང་རྣམ་པར་བྲལ་བར་གྱུར་པ་ཡིན་ནོ། །བསྡམ་པར་བྱ་བ་ཡང་ཡིད་ཀྱིས་ལེགས་པར་སྡོམ་པའོ། །དེ་ཡང་འདིས་བྱ་བར་མི་ནུས་སོ། །དེ་ལ་
[178b.5]སྡོམ་པ་ནི་རྣམ་པ་བདུན་ནོ། །འདི་ལྟ་སྟེ། ངག་སྡོམ་པར་གྱུར་པ་སྟེ། དགེ་སློང་དུས་གཅིག་ཏུ་བདག་གིས་དགེ་སློང་གཞན་དང་ངམ། ཁྱིམ་པ་དང་ཡང་རུང་སྟེ། ལྷན་ཅིག་ཏུ་གླེང་བརྗོད་པར་མི་བྱའོ། །བུད་མེད་ཀྱི་སྐྱེ་བ་པ་རྣམས་དང་རྣམ་པ་ཐམས་ཅད་དུ་དགེ་སློང་གིས་མངོན་པར་བརྗོད་པས་
[178b.6]མངོན་པར་བརྗོད་པ་སྤང་བར་བྱའོ། །བསོད་སྙོམས་པ་རྣམས་ཀྱིས་ཀྱང་གཞན་སྦྱིན་པར་བྱེད་པ་རྣམས་དང་བྲལ་བར་གྱུར་ནས་ཡང་དེ་དག་ལ་མའམ་སྲིང་མོ་ཞེས་བྱ་སྟེ། རང་གི་རྐང་རྩེ་གཉིས་ལ་མིག་ཕབ་སྟེའོ། །དེའི་བདེ་བའམ་ཆ་བྱད་དུ་གཏོགས་པ་རྣམས་སམ། རྒྱན་རྣམས་ཀྱང་རུང་སྟེ། 
[178b.7]དགེ་སློང་གིས་བུད་མེད་དེ་དག་རྣམས་ལ་བལྟ་བར་ཡང་མི་བྱའོ། །དེ་ནས་དེའི་དུས་ན་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། རླུང་གིས་སྤར་ལ་ལེགས་བརྟེན་ནས། །དུས་རིང་ཞིག་ནས་མེ་ཡིས་སྲེག །བུད་མེད་ལྟ་བས་ཀུན་བསླང་བའི། །མེ་འདིས་མྱུར་
[179a]
[179a.1]བར་སྲེག་པར་བྱེད། །དེའི་ཕྱིར་འདོད་ཆགས་ཀྱི་མེ་བསྲེག་པར་འགྱུར་བའི་སྐྱོན་གྱིས་འཇིགས་པ་རྣམས་ཀྱིས་འཇིགས་པའི་དགེ་སློང་གིས་བུད་མེད་ཀྱི་སྐྱེ་བོ་རྣམས་དང་མངོན་པར་མ་སྨྲ་ཞིག་འདི་ནི་སྡོམ་པ་གཅིག་ཡིན་ནོ། །གཞན་ཡང་སྡོམ་པ་གཉིས་པར་གྱུར་པ་ནི་འདི་ལྟ་སྟེ། སྡིག་པའི་
[179a.2]གྲོགས་པོ་དང་འགྲོགས་པའོ། །གནས་གཅིག་ཏུ་དུས་རིང་བ་དང་ལྡན་པར་མངོན་པར་དགའ་བར་བྱ་བ་མ་ཡིན་པ་རྙེད་པ་དང་བཀུར་སྟི་ཕལ་ཆེ་བར་གྱུར་པ་རྣམས་སྤང་བར་བྱ་བ་དང་། ནད་པ་རྣམས་ཡོངས་སུ་མི་གཏོང་བ་དང་། བུ་དང་བུ་མོ་རྣམས་བལྟ་བ་དང་། གང་ན་ཤིན་ཏུ་ཡང་རྩིས་ཆེ་བར་བྱེད་
[179a.3]པའི་ས་དེ་སྤང་བ་དང་། འདྲེ་བར་འགྱུར་བའི་འཇིགས་པའི་དོན་དུ་ཚུལ་ཁྲིམས་འཆལ་པ་རྣམས་དང་ལྷན་ཅིག་གནས་པར་སྟེན་པ་དང་ཕྲད་པར་བྱེད་པ་ཡང་རབ་ཏུ་དགག་པར་བྱ་བ་ཡིན་ནོ། །དེ་སྡོམ་པ་རྣམ་པ་བདུན་པོ་རྣམས་སྤངས་ནས་གཅིག་ཏུ་ཟས་ལ་ཆེད་དུ་བྱེད་པར་གྱུར་པ་ཕ་རོལ་གཞན་རྣམས་ཀྱི་
[179a.4]རྙེད་པ་དང་བཀུར་སྟི་མཐོང་བར་གྱུར་ནས་སམ། དེ་ཐོས་ནས་ཀྱང་མཆོག་ཏུ་ཡིད་མི་བདེ་བ་སྐྱེ་བར་འགྱུར་རོ། །དེའི་ཐབས་རྣམས་ཀྱང་སེམས་པར་བྱེད་དེ། གང་ཞིག་འདིའི་རྙེད་པ་དང་བཀུར་སྟིར་གྱུར་པ་དེ་དག་རྣམས་ངས་ཐབས་གང་ཞིག་བྱས་པས་ང་དེ་དག་རྣམས་ཀྱི་སྐལ་བ་ཅན་དུ་འགྱུར་ན་
[179a.5]ཞེས་དེ་ལྟར་སེམས་ཀྱིས་སེམས་པར་བྱེད་ཅིང་རྣམ་པར་རྟོག་པར་བྱེད་པས་དེའི་སེམས་ཀུན་ནས་རྙོག་པ་ཅན་དུ་འགྱུར་རོ། །རྩོམ་པ་དེ་དག་གིས་བརྣབ་སེམས་མང་བ་རྣམ་པར་རྒྱུ་བར་འགྱུར་རོ། །དགེ་སྦྱོང་ངན་པ་དེའི་ཐོས་པ་ཐམས་ཅད་ཀྱང་ངན་པས་ཉིན་མོ་བདེ་བར་གནས་པ་མ་ཡིན་ཞིང་
[179a.6]མཚན་མོ་ཡང་མ་ཡིན་ནོ། །དགེ་སློང་ཚུལ་ཁྲིམས་དང་ལྡན་པར་ཡང་སྦྱིན་པ་པོ་དང་སྦྱིན་བདག་རྣམས་ཀྱི་ཁྱིམ་དུ་སོང་ནས་ཚུལ་འཆོས་པའི་ཆ་བྱད་འཛིན་པར་འགྱུར་ཏེ། དལ་བུས་སྨྲ་བར་བྱེད། ཁད་ཀྱིས་འགྲོ་བར་བྱེད། ནང་ན་མ་ཞི་བར་ཡང་ཕྱི་རོལ་ཞི་བར་རང་ཉིད་ཀྱིས་རབ་ཏུ་སྟོན་ནོ། །
[179a.7]གོས་སུ་ཚེམ་བེར་གྱོན་པར་བྱེད། །ལྷན་ཅིག་སྐྱེས་པའི་ཚུལ་ཁྲིམས་ཀྱིས་ཡོངས་སུ་ཁྱབ་པར་གྱུར་པ། དུང་གི་སྒྲ་དང་མཚུངས་པར་སྤྱོད་པའི་སྡིག་པའི་ཆོས་ཅན་དེ་དག་དང་ལྷན་ཅིག་ཏུ་དེ་ཁྱིམ་དག་ཏུ་སོང་ནས་བདག་ཉིད་ཀྱི་ཚུལ་ཁྲིམས་རབ་ཏུ་སྟོན་ནོ། །ཇི་ལྟ་ཇི་ལྟར་ཀུན་དུ་འགྲོ་བར་བྱེད་
[179b]
[179b.1]པས་དེ་ལ་སྦྱིན་པ་པོ་དང་། སྦྱིན་བདག་རྣམས་ཀྱིས་ཀྱེ་མ་དགེ་སློང་འདི་ནི་མཆོག་ཏུ་ཚུལ་ཁྲིམས་དང་ལྡན་པ་ཞེས་བྱ་བ་དེ་ལྟར་བདག་ཉིད་རབ་ཏུ་གནས་པར་བྱེད་པས་སྤྱོད་པ་དེ་དག་དང་། དེའི་རྗེས་སུ་སྤྱོད་པ་རྣམས་དང་ལྷན་ཅིག་ཏུ་ཡང་དང་ཡང་དུ་ཁྱིམ་དེ་ཉིད་དུ་ལེགས་པར་འགྲོའོ། །གལ་ཏེ་གང་
[179b.2]ཞིག་ནས་ཕྱིན་ནས་དེས་དམ་པའི་ཆོས་ཀྱི་ཚིག་ཐོས་པར་གྱུར་ན། སྦྱིན་བདག་དང་སྦྱིན་པ་པོ་དེ་དག་རྣམས་ཀྱི་འཁོར་གཡོག་དང་བཅས་པ་ལ་དེ་འཆད་དོ། །ཇི་ལྟ་ཇི་ལྟར་བདག་གི་འདི་དག་རྣམས་ཀྱིས་དགེ་སློང་གང་དེའི་རྙེད་པ་དང་བཀུར་སྟི་དེ་རྣམས་བདག་ལ་འགྱུར་རོ། །སྡིག་པ་འདི་དག་
[179b.3]གིས་དེ་ནི་དགེ་སློང་གི་གཟུགས་ཀྱི་རྐུན་མ་གཞན་གྱི་རྙེད་པ་དང་བཀུར་སྟི་རྗེས་སུ་འཕྲོག་པས། ཁྱིམ་རྣམས་སུ་འགྲོ་བར་བྱེད་པ་གཞན་རྣམས་ལ་གནོད་པར་བྱེད་པ་ལ་མངོན་པར་དགའ་བ་དེ་ཉིད་ཀྱི་གང་བར་ཆད་བྱེད་པར་མི་འགྱུར་བ་ནི་མིག་ཕྱེ་བ་དང་བཙུམས་པ་ཙམ་ཡང་ཡོད་པ་མ་ཡིན་
[179b.4]ནོ། །གལ་ཏེ་མེད་པས་ཀྱང་ཐང་ཅིག་མ་ཡིན་པ་དང་། ཡུད་ཙམ་དུ་མ་ཡིན་པ་དང་། མཚན་མོར་མ་ཡིན་པ་དང་། ཉིན་མོ་མ་ཡིན་པ་ཡང་ཚུལ་ཁྲིམས་འཆལ་པ་གང་ཡིན་པའི་བསམ་གཏན་བསྒོམ་པ་སྤངས་པའི་དགེ་སློང་ངན་པ་དེ་དག་དམྱལ་བར་ཡང་མ་ཡིན་པའམ། ཡི་དགས་
[179b.5]སུ་མི་སྐྱེ་བའམ། དུད་འགྲོའི་སྐྱེ་གནས་རྣམས་སུ་མི་འགྲོ་བར་འགྱུར་བ་ནི་མ་ཡིན་ནོ། །གཞན་ཡང་དགེ་སློང་འདི་ལྷན་ཅིག་པའི་སྐྱེ་བའི་སྐྱེ་བོ་ཀུན་དང་བཅས་ནས་ཀྱང་། སྔོན་དགེ་སློང་ཚུལ་ཁྲིམས་དང་ལྡན་པ་གཞན་དེས་ཉེ་བར་ཕྱིན་པའི་ཁྱིམ་དེར་འཁོར་རྣམས་ལ་རྗོད་པར་བྱེད་
[179b.6]པའམ། ཡང་ན་དེས་འདིའི་ཚུལ་ཁྲིམས་སུན་འདོན་པར་བྱེད་དོ། །ཡང་ན་དེས་འདི་སྤྱོ་བ་སྟེ། དེ་ལྟར་ཡང་འདིས་དགེ་སློང་གང་ཁྱེད་ཅག་གི་ཁྱིམ་འདིར་ཞུགས་པར་གྱུར་པ་དེ་ནི་ཚུལ་ཁྲིམས་འཆལ་པར་གྱུར་པ། ལེ་ལོ་ཅན་ཤིན་ཏུ་དམན་པར་གྱུར་པ། བྱ་བཞིན་རྨོངས་པ་བློ་
[179b.7]གྲོས་དམན་པར་གྱུར་པའོ་ཞེས་དེ་ལྟར་ཤིན་ཏུ་སྤྱོ་བར་བྱེད་པ་ལ་མངོན་པར་དགའ་བར་གྱུར་ཅིང་རྟག་ཏུ་བརྩོན་པ་དང་ལྡན་པ་རྣམས་རྣམ་པ་དེ་ལྟ་བུར་གྱུར་པའི་ཆོས་ཀྱི་སྤྱོད་ཡུལ་ཅན་རྣམས་ལ་ཇི་ལྟར་ན་བསམ་གཏན་བསྒོམ་པ་ལ་འཇུག་པར་འགྱུར་བ་དེ་ནི་གསོག་ཏུ་གྱུར་པ། གསོ་བ། སྙིང་
[180a]
[180a.1]པོ་མེད་པ་ཡིན་པ་གང་གི་ཕྱིར་དེའི་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། སྐྱེས་བུ་ཡང་དག་ཡིན་བརྗོད་
[180a.2]པ། །སེམས་ཅན་ཐམས་ཅད་ཉེར་འཇོམས་པོ། །མུན་པའི་ཚོགས་དང་འདྲ་བ་སྟེ། །གསོན་དག་ཏུ་ཡང་ཤི་དང་མཚུངས། །ཇི་ལྟར་ལྟུང་མིན་ལྕེ་ལ་ནི། །ངག་གིས་མཚོན་ནི་བྱེད་པ་པོ། །གང་ཞིག་བརྫུན་དུ་སྨྲ་བྱེད་པས། །ཡང་དག་ཡོན་ཏན་འཇིག་བྱེད་པོ། །ཁ་ནི་གཅན་
[180a.3]གཟན་ཉེ་བ་དང་། །ཁ་ནི་ཁྱི་ལ་ཉེ་བ་ཡིན། །གང་ཞིག་བརྫུན་དུ་སྨྲ་བྱེད་པ། །ཁ་ནས་མེ་ནི་རབ་ཏུ་འབར། །ངག་དུག་འདིར་ནི་དུག་ཏུ་བརྗོད། །ཞིང་དང་འགྲོ་བ་དུག་མ་ཡིན། །ངག་དུག་གིས་བཅོམ་སེམས་ཅན་རྣམས། །དམྱལ་བའི་མཆོག་ཏུ་འགྲོ་བ་ཡིན། །རང་གི་ཁ་ནས་
[180a.4]རྣག་ལྷུང་བ། །ལྕེ་ཡི་ལས་ཀྱིས་དབྱུང་བ་ཡིན། །གང་ཞིག་བརྫུན་དུ་སྨྲ་བྱེད་པ། །ཕྱི་ས་དང་ནི་ཡང་ན་མེད། །དེ་དག་ལེགས་བསྡམས་ཞགས་པ་ཡིས། །དམྱལ་བའི་ཕོ་ཉའི་མཆོག་ཡིན་ནོ། །ཆོས་ཀྱི་ཟམ་པ་གཅོད་པ་ལའང་། །བརྫུན་གྱི་ཚིག་ནི་རབ་ཏུ་འཇུག །དེ་ལ་མ་མེད་
[180a.5]ཕ་ཡང་མེད། །སངས་རྒྱས་རྣམས་དང་སྡོམ་པའང་མེད། །སྡིག་པའི་ལས་ཀྱིས་གང་ལྷུང་ནས། །བརྫུན་དུ་སྨྲ་བའི་ཚིག་བརྗོད་པ། །སྐབས་མིན་བར་ནི་ཡང་མོར་འགྲོ། །དམ་པ་ཡང་ནི་ཡོངས་སུ་སྤོང་། །གང་དག་བརྫུན་གྱི་ཚིག་སྨྲ་བ། །ལྷ་རྣམས་ཀྱིས་ཀྱང་སྤོང་བ་ཡིན། །
[180a.6]ངག་རྣམས་ཡོངས་སུ་འཛིན་མེད་དང་། །མྱུར་བར་ཡང་ནི་ཁྲོ་བ་དང་། །མི་བརྟན་པ་དང་སྐལ་བ་ཆུང་། །སྡུག་བསྔལ་མཐའ་ནི་ཡས་པར་གནས། །སེམས་ཅན་ཐམས་ཅད་ཉེར་འཇོམས་པའི། །གཞན་གྱི་བདེ་ལ་སུ་ཞེ་སྡང་། །གཞན་གྱི་སྡུག་བསྔལ་སྐབས་ཚོལ་བའི། །སྐྱེས་
[180a.7]བུ་དམྱལ་བར་འགྲོ་བ་ཡིན། །དེ་ལྟར་བཅོམ་ལྡན་འདས་འོད་སྲུང་འདིས་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་ཆོས་བདུན་པ་བསྟན་ནོ། །གང་གི་ཚེ་སྡིག་པ་ཅན་གྱི་སྐྱེས་བུ་དེ་གཞན་ཚུལ་ཁྲིམས་དང་ལྡན་པ་དེའི་རྙེད་པ་དང་། བཀུར་སྟི་རྣམས་དང་དུ་བླང་བའི་
[180b]
[180b.1]དོན་དུ་ཉེ་བར་འཇོམས་པར་བྱེད་པར་གྱུར་པ་དེའི་ཚེ་ལྷ་དག་གིས་ཡོངས་སུ་སྤོང་ངོ་། །གང་ཞིག་གཞན་གྱི་ཡང་དག་པའི་ཡོན་ཏན་རྣམས་ཆུད་གཟན་ནས། ཡང་དག་པ་མ་ཡིན་སྐྱོན་གྱི་ཚིག་རྣམས་བདག་ཉིད་ཀྱི་ཕྱིར་རྗོད་པར་བྱེད་པ་དེ་དག་རྣམས་ཀྱི་ཁ་ནས་ནི་སྤུ་གྲི་ངེས་པར་འབྱུང་བ་ཡིན་
[180b.2]ནོ། །རྙེད་པ་དང་བཀུར་སྟི་རྣམས་བདག་རང་ལ་འོང་བར་བྱེད་པའི་རྒྱུས་དེ་དེ་ལྟར་སེམས་པར་བྱེད་པའི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་གང་བརྫུན་སྨྲ་བའི་བསམ་པ་དེ་ཡིན་ནོ། །དེ་ནི་སྡིག་པ་ཅན་གྱི་སྤྱོད་པ་ཡིན་པར་གྱུར་ཀྱང་སྡིག་པའི་སྤྱོད་པ་ཡིན་པར་མ་གོ་ཞིང་། ཆོས་
[180b.3]མ་མཐོང་བར་སྦྱིན་པ་པོ་དང་། སྦྱིན་བདག་རྣམས་ཀྱི་ཁྱིམ་དུ་མྱུར་བར་འགྲོའོ། །དེའི་ཕྱིར་ན་དགེ་སློང་རྣམས་ཀྱིས་ཆོས་བདུན་པོ་འདི་སྤང་བར་བྱའོ། །འདི་ལྟ་སྟེ། གཞན་གྱི་རྙེད་པ་དང་བཀུར་སྟི་དང་དུ་ལེན་པའོ། །གཞན་ཡང་དགེ་སློང་རྣམས་བསམ་གཏན་སྒོམ་པར་གྱུར་པ་
[180b.4]ན་བར་དུ་གཅོད་པར་བྱེད་པའི་ཆོས་བརྒྱད་པ་ཡོད་དེ། འདི་དག་ཀྱང་གང་ཞེ་ན། འདི་ལྟ་སྟེ། གསེར་འགྱུར་གྱི་ཤ་ཟ་ཞེས་བྱ་བའོ། །འདི་ན་དགེ་སློང་དག་གིས་སྐྲ་དང་ཁ་སྤུ་རྣམས་བྲེགས་ནས་གོས་ངུར་སྨྲིག་བགོས་ཏེ། ཡང་དག་པ་ཁོ་ནའི་དད་པས་ཀྱང་ཁྱིམ་ནས་ཁྱིམ་
[180b.5]མེད་པར་རབ་ཏུ་བྱུང་བར་གྱུར་པ་ནི་འཁོར་བའི་འཇིགས་པ་རྣམས་ཀྱིས་འཇིགས་པར་གྱུར་པའི་ཕྱིར་ཡིན་ལ། དེ་ལ་འཁོར་བ་རྣམས་ན་ནི་སྡུག་བསྔལ་མང་བར་གྱུར་པ་ལས་མདོར་བསྡུ་ན་སྡུག་བསྔལ་གཉིས་ཡིན་ཏེ། ཕུང་པོ་དང་། ཁམས་དང་། སྐྱེ་མཆེད་ལ་རྟེན་པའི་
[180b.6]ཁམས་གསུམ་པ་ཡིན་ནོ། །རྒྱས་པར་བྱ་ན་ནི་འགྲོ་བ་ལྔ་པོ་རྣམས་སུ་ཡིན་ནོ། །གཞན་ཡང་རྒྱས་པར་བྱ་ན་ནི་དམྱལ་བ་བརྒྱད་པོ་རྣམས་དང་། ཡི་དགས་རྣམས་དང་། དུད་འགྲོའི་འགྲོ་བ་རྣམས་དང་། འདོད་པ་ན་སྤྱོད་པའི་ལྷའི་རིས་དྲུག་པོ་རྣམས་དང་སྟེ། འདོད་པའི་ཁམས་པ་རྣམས་ལ་ཡང་དེ་
[180b.7]ལྟར་རྣམ་པ་དུ་མར་བསྲན་པར་མི་ནུས་པའི་རབ་ཏུ་དབྱེ་བ་ཡོད་དོ། །གཟུགས་ཀྱི་ཁམས་རྣམས་ཀྱང་སྡུག་བསྔལ་བ་ཡིན་ཏེ། འཆི་འཕོ་བའི་དུས་ན་ཡིད་སྡུག་བསྔལ་བར་འགྱུར་རོ། །འཆི་འཕོ་བར་འགྱུར་བའི་དུས་ཀྱི་ཚེ་ན་ཏིང་ངེ་འཛིན་རྣམ་པར་འཁྲུག་པར་འགྱུར་བའི་ཕྱིར་ན་གཟུགས་མེད་པའི་ཁམས་པ་རྣམས་
[181a]
[181a.1]ཀྱང་ཡིན་ནོ། །དེ་ལྟ་བུའི་ཡིད་ཀྱིས་རྣམ་པ་མང་པོར་དང་རྣམ་པར་རྟོག་པ་དུ་མར་ཡང་བསྲན་པར་མི་ནུས་པའི་སྡུག་བསྔལ་ཀུན་ནས་མཐོང་བས་ངལ་བར་གྱུར་ནས་རིགས་ཀྱི་བུ་དག་སྐྲ་དང་ཁ་སྤུ་བྲེགས་ནས་ཡང་དག་པའི་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །དེ་ལྟར་གྱུར་པ་ནི་ཕྱོགས་
[181a.2]གཅིག་གིས་འཇིགས་པ་ཡིན་ནོ། །གཞན་ཡང་སྡུག་བསྔལ་རྣམས་མཐོང་བར་གྱུར་པས་དགེ་སྦྱོང་གི་དངོས་པོར་འགྱུར་བ་རྣམས་གང་དག་ཅེ་ན། དེ་བཞིན་དུ་འདི་ལྟ་སྟེ། ལུས་ཀྱང་འདོད་པའི་ཁམས་དང་། གཟུགས་ཀྱི་ཁམས་དང་གཉིས་ན་ཡོད་པ་ཡིན་ལ་གང་གི་ཕྱིར་གང་ན་ལུས་ཡོད་པ་དེ་ནི་ཚོར་
[181a.3]བའོ། །དེ་ལ་ཀུན་ནས་སློང་བ་པོའི་ཚོར་བ་ཇི་ལྟར་གཟུགས་ཀྱི་ཁམས་ན་ཡོད་ན་སྡུག་བསྔལ་ནི་གང་གི་ཚེ་བསམ་གཏན་གྱིས་དུབ་པར་གྱུར་པ་ན་དེའི་ཚེ་སྐྱོ་བས་ལྡང་བར་འགྱུར་ཏེ། ལུས་ཀྱང་ཉོན་མོངས་པར་འགྱུར་རོ། །འཆི་འཕོ་བའི་དུས་ན་ཡང་ལུས་ཀྱི་འོད་རྣམས་ཡོངས་སུ་ཉམས་པར་
[181a.4]འགྱུར་རོ། །རླུང་དག་གིས་ཀྱང་ནང་དུ་ཀུན་ནས་རེག་པར་འགྱུར་རོ། །དེས་རེག་པར་གྱུར་པས་ཀྱང་སྔོན་མེད་པའི་ཚོར་བ་རྣམས་འདིའི་ལུས་ལ་སྐྱེ་བར་འགྱུར་ཏེ། མིག་གི་འདུས་ཏེ་རེག་པའི་རྐྱེན་གྱིས་ཚོར་བ་ནི་མ་གཏོགས་པ་སྟེ། བདེ་བ་ལུང་དུ་བསྟན་པ་དེ་བཞིན་དུ་སྒྲུབ་པར་བྱེད་པ་ཡིན་ནོ། །ཚོར་བ་གཟུགས་
[181a.5]ལས་ཀུན་འབྱུང་བ་ཡིན་པར་རིགས་ཀྱི་བུ་དེས་ཐོས་པར་གྱུར་ནས་འཁོར་བ་འདི་མཐའ་དག་སྡུག་བསྔལ་གྱི་རང་བཞིན་དུ་གྱུར་པའི་ཁམས་དང་། སྐྱེ་མཆེད་དང་། ཕུང་པོ་དང་ཀུན་དུ་ལྡན་པའི་སྡུག་བསྔལ་མང་པོ་རྣམས་ཀྱི་རྟག་པར་ཟིལ་གྱིས་མནན་པར་གྱུར་པའི་འཁོར་བའི་སྡུག་བསྔལ་རྣམས་
[181a.6]ཀུན་དུ་མཐོང་ནས་རབ་ཏུ་འབྱུང་ངོ་། །རབ་ཏུ་བྱུང་བ་དེ་ལ་གལ་ཏེ་ཤེད་ན་སྐྱེས་བུ་དམ་པ་རྣམས་དང་འགྲོགས་པར་བྱེད་དོ། །གལ་ཏེ་ན་དམ་པ་མ་ཡིན་པ་དང་སྟེ། དེ་དང་འགྲོགས་པས་ཀྱང་དེའི་རང་བཞིན་དུ་གྱུར་ནས་ཁམས་རྣམས་བསྐྱེད་པ་ལ་བརྩོན་པར་འགྱུར་རོ། །ཁམས་གཞན་གང་དག་གི་
[181a.7]འཇིགས་པ་རྣམས་ཐོས་ནས་དེས་རབ་ཏུ་བྱུང་བ་ལ་ཁམས་གཞན་རྣམས་འབྱུང་བ་ཐོས་པར་གྱུར་ནས་ཏེ། དེ་ཡང་གསེར་གྱི་ཁམས་རྣམས་དང་དག་པའི་དངུལ་གྱི་ཁམས་རྣམས་སམ། དེ་ཡང་རིན་པོ་ཆེའི་ཁམས་རྣམས་ཀུན་དུ་རྐོ་བར་གྱུར་པ་དེ་དག་རྣམས་དེས་དེ་ལྟར་ཐོས་ནས་འདོད་པ་ཆེ་བར་གྱུར་ཅིང་
[181b]
[181b.1]འདོད་པའི་མེས་སྲེག་པར་བྱེད་དོ། །དེ་བསྲེགས་པར་གྱུར་པས་སྡིག་པའི་གྲོགས་པོ་དེ་དང་ལྷན་ཅིག་ཏུ་རི་རྣམས་ནས་རི་རྣམས་དང་། རི་བོ་རྣམས་ནས་རི་བོར། རྩེ་མོ་ནས་རྩེ་མོ་དང་། རིང་བ་རྣམས་ནས་རིང་བར་འགྲོའོ། །འདོད་པའི་མེ་དག་གིས་དེ་བསྲེགས་པར་གྱུར་པས་ཉིན་མོ་བདེ་བ་རྙེད་པར་མི་
[181b.2]འགྱུར་ལ་མཚན་མོར་ཡང་མ་ཡིན་ནོ། །དེའི་སེམས་བརྒྱ་ལ་ཞིག་ན་འདི་ལྟར་འགྱུར་ཏེ། ཁམས་འདི་དག་རྣམས་ནི་དཔྱད་པར་མི་བྱའོ་ཞེས་སོ། །གང་དག་གི་དོན་དུ་རབ་ཏུ་བྱུང་བའི་ཁམས་དེ་དག་རྣམས་ནི་བོར་བར་གྱུར་ནས་ཀྱང་ཁམས་གཞན་དག་རྣམས་དཔྱོད་པར་བྱེད་དོ། །འདི་ལྟ་སྟེ། ལུས་
[181b.3]ཀྱི་ཁམས་རྣམས་ལ་སེམས་པར་བྱེད་དེ་སྔོན་བཞིན་ནོ། །དེ་ནི་འདི་ལྟར་སེམས་ལེགས་པར་མ་བསྡམས་པ་དང་། རྣམ་པར་གཡེང་བའི་སེམས་སུ་གྱུར་པས་བསམ་གཏན་སྒོམ་པར་བྱེད་པ་ལས་ཡོངས་སུ་ཉམས་པར་འགྱུར་རོ། །དགེ་བའི་ཆོས་རྣམས་ལས་ཀྱང་ཡོངས་སུ་ཉམས་པར་འགྱུར་
[181b.4]རོ། །དེ་ནི་དགེ་སྦྱོང་མ་ཡིན་ནོ། །ཁྱིམ་པ་ཡང་མ་ཡིན་ཏེ། མྱ་ངན་ལས་འདས་པ་ཐོབ་པར་བྱ་བ་ལས་རབ་ཏུ་བྱུང་བ་དེ་ཤ་ཟའི་འདོད་པས་ཁྲིད་པར་གྱུར་ཅིང་འདོད་པའི་ཞགས་པས་བཅིངས་ནས་འདོད་པས་དམྱལ་བར་འགྲོའོ། །དེ་ནས་དེའི་དུས་ན་བཅོམ་ལྡན་འདས་ཀྱིས་ཚིགས་སུ་བཅད་པ་
[181b.5]གསུངས་པ། ཇི་ལྟར། ཁམས་རྣམས་འབྱུང་གནས་འདི་ཐམས་ཅད། །ལུས་ཡིན་པ་ནི་སྤོང་བར་བྱེད། །ལུས་ཀྱི་ཁམས་ཀྱི་ཚོགས་ནི་འདི། །དེ་བསྒྲལ་བ་ལས་ཐར་བ་ཡིན། །ལུས་ཀྱི་ཁམས་རྣམས་སྤང་བྱས་ནས། །ཁམས་གཞན་ལ་ནི་དགའ་བྱེད་པ། །ཁམས་ལ་སེམས་ཅན་དེ་
[181b.6]རྨོངས་ནས། །ཤིན་ཏུ་སྡུག་བསྔལ་ལས་འགྲོལ་མིན། །དབྱིག་གི་ཁམས་ནི་དེ་བཞིན་དུ། །སྡུག་བསྔལ་འཇོམས་པར་འཇུག་པ་ཡིན། །ལུས་ཁམས་དེ་ཉིད་ཇི་བཞིན་ཤེས། །སྡུག་བསྔལ་ལས་ནི་རབ་ཏུ་འགྲོལ། །སྡུག་བསྔལ་སྡུག་བསྔལ་འབྱུང་བ་ཀུན། །སྡུག་བསྔལ་ལས་ནི་ཡོངས་སུ་འགྲོལ། །རྫས་ལ་
[181b.7]རྒྱལ་པོ་ཆོམ་རྐུན་ཆུ། །མེ་འཇིགས་ཐམས་ཅད་ཀྱིས་ཉེར་འཚེ། །དེ་ཕྱིར་དོན་མིན་ལྡན་རྟག་ཏུ། །རིང་དུ་དེ་ནི་ཡོངས་སུ་སྤོངས། །བདེ་ལས་མི་བཟད་ཀུན་སྟོན་པ། །སྐྱེས་བུ་སྡུག་བསྔལ་ལྡན་པར་བརྗོད། །ལུས་ཁམས་དེ་ཉིད་ཤེས་པ་ནི། །ཁམས་ཀྱི་མཚན་ཉིད་དེ་ཉིད་ཤེས། །བསམ་གཏན་སྒོམ་དང་ལེགས་ལྡན་པ། །
[182a]
[182a.1]ཉོན་མོངས་རི་བོས་སྲེག་པར་བྱེད། །དེ་ཕྱིར་ལུས་སྐྱེས་པ་ཡི་ཁམས། །མཁས་པ་ཡིས་ནི་སོ་སོར་རྟོགས། །དེ་དག་རང་མཚན་ཤེས་ནས་ནི། །ལུས་ཅན་རྣམས་ནི་གྲོལ་བར་འགྱུར། །དེ་ཁོ་ན་བཞིན་དུ་ཁམས་དེ་དག་རྣམས་རབ་ཏུ་བརྩོན་པས་རིག་པར་བྱ་སྟེ། མཁས་
[182a.2]པ་རྣམས་ཀྱིས་དབྱིག་དང་། དངུལ་དང་། རིན་པོ་ཆེའི་ཁམས་རྣམས་འབྱུང་བའི་དོན་དུ་དགའ་བར་ནི་མི་བྱ་སྟེ། གང་གི་རྩ་བ་ལས་སྡུག་བསྔལ་ཐམས་ཅད་འབྱུང་བར་འགྱུར་བའི་ཕྱིར་རོ། །རབ་ཏུ་བྱུང་བ་བརྩོན་པ་མེད་པ་རྣམས་ལ་ཡིན་ན་ནི་ཁྱིམ་པ་རྣམས་ལ་ལྟ་ཅི་སྨོས། དེའི་ཕྱིར་ན་དེ་ལ་
[182a.3]རབ་ཏུ་འབྲེལ་བར་གྱུར་པ་ལས་འཇིགས་པ་ཐམས་ཅད་བྱེད་པར་འགྱུར་རོ། །ཇི་ལྟར་དོན་མ་ཡིན་པའི་བྱ་བ་རྣམས་བྱེད་པར་འགྱུར་བ་ཡིན་ནོ། །ཇི་ལྟར་ཐ་མལ་པའི་དོན་འདིས་ནི་བདེ་བ་ཐམས་ཅད་རབ་ཏུ་འབྱུང་བར་འགྱུར་བ་རྣམས་ཀྱང་དོན་མེད་པར་བྱེད་པ་ཡིན་ན་གསེར་འགྱུར་གྱི་ནོར་རྗེས་སུ་
[182a.4]ཚོལ་བར་བྱེད་པ་རྣམས་ལ་ལྟ་སྨོས་ཀྱང་ཅི་དགོས། འདི་ལ་ཆགས་པར་གྱུར་པ་གང་ཡིན་པ་རྣམས་ནི་བསམ་གཏན་དང་འདོན་པ་རྩེ་གཅིག་པ་དག་ལ་རབ་ཏུ་བརྩོན་པར་མི་བྱེད་དོ། །དེ་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེའི་ཕྱིར་རབ་
[182a.5]ཏུ་བྱུང་བ་རྣམས་ཀྱིས་བསམ་གཏན་བསྒོམ་པར་བྱའི་ནོར་བསྒྲུབ་པར་མི་བྱའོ། །དེའི་ཚེ་རྒྱ་ཆེན་པོའི་སྲེད་པ་འཕེལ་བར་འགྱུར་བའི་ཕྱིར་རོ། །དེའི་ཕྱིར་ནོར་ལ་ཆོག་ཤེས་པར་གྱིས་དང་། ནོར་རྣམས་ཀྱི་མཆོག་ཡིན་གྱིས་སེམས་ཅན་རྣམས་ནི་རྫས་ཀྱི་ནོར་རྣམས་ཀྱིས་དོན་མེད་པར་འགྱུར་བ་ཡིན་
[182a.6]ནོ། །བསམ་གཏན་སྒོམ་པ་ན་བར་དུ་གཅོད་པར་བྱེད་པའི་ཆོས་བརྒྱད་པ་གཞན་འདི་ནི་དགེ་སྦྱོང་གིས་ཡོངས་སུ་སྤང་བར་བྱའོ། །གཞན་ཡང་བསམ་གཏན་ལ་བསམ་གཏན་དུ་བྱེད་པ་ན་བར་དུ་གཅོད་པའི་ཆོས་དགུ་པ་ཡོངས་སུ་སྤང་བར་བྱའོ། །འདི་གང་ཞེ་ན། འདི་ལྟ་སྟེ། དགེ་སྦྱོང་
[182a.7]གིས་རྒྱལ་པོའི་ཞབས་འབྲིང་ནི་གནས་སྐབས་ཐམས་ཅད་དུ་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ལ་སྟེན་པར་གྱུར་ན་ཡུལ་ལྗོངས་པ་རྣམས་ཐམས་ཅད་ཀྱིས་མཆོད་པར་མི་འགྱུར་རོ། །རྒྱལ་པོ་ལ་སྟེན་པ་དང་ཡང་དག་པར་ལྡན་པའི་དགེ་སྦྱོང་ངན་པས་ནགས་ཀྱི་རིགས་རྣམས་སམ། གྲོང་
[182b]
[182b.1]ཁྱེར་རམ། གྲོང་ངམ། ཚོང་འདུས་སམ། གཞན་ཡང་རྣམ་པ་དེ་ལྟ་བུ་རྣམས་དེས་གལ་ཏེ་དེས་དོན་དུ་གཉེར་བར་བྱེད་པ་ཡིན་ན་གཞན་ཅི་ཞིག་ཚོལ་བར་མི་བྱེད། དེ་ལྟར་ན་ཡང་དགེ་སློང་འདོད་པ་ཆེ་བར་མི་འགྱུར་རམ། གལ་ཏེ་ཚོལ་བར་མི་བྱེད་ན་ཡང་སྤྱད་པ་རྣམས་དོན་མེད་པར་ཉོན་མོངས་
[182b.2]པར་འགྱུར་རོ། །བསམ་གཏན་ལ་བསམ་གཏན་དུ་བྱེད་པ་ལས་ཀྱང་ཡོངས་སུ་ཉམས་པར་འགྱུར་རོ། །དེའི་ཐར་པའི་ལམ་ལ་ཡང་དག་པར་གནས་པ་ལས་འཆིང་བའི་ལམ་རྣམས་ལ་རྗེས་སུ་འགྲོའོ། །དེ་ལྟར་ན་དགེ་སློང་རྣམས་ཀྱིས་རྒྱལ་པོ་ལ་བསྟེན་པར་མི་བྱའོ། །ཡང་ཇི་ལྟར་བསྟེན་པར་
[182b.3]མི་བྱ་ཞེ་ན། དེ་ལ་སྟེན་པར་མི་བྱེད་པ་རྣམས་ཀྱིས་ཀྱང་ཡང་དག་པ་མ་ཡིན་པའི་འདུ་འཛི་རྣམས་ཡོངས་སུ་སྤང་བར་བྱའོ། །འདུ་འཛི་རྣམས་ཡོངས་སུ་སྤང་བ་ཡང་གང་དག་ཏུ་བྱ་ཞེ་ན། འདི་ལྟ་སྟེ། སྡིག་པའི་གྲོགས་པོ་དང་། ཀུན་ནས་ཉོན་མོངས་པའི་ཡུལ་ལྔ་པོ་སྒྲ་དང་། རེག་བྱ་
[182b.4]དང་། རོ་དང་། དྲི་དང་། གཟུགས་རྣམས་ལ་ཚུལ་བཞིན་མ་ཡིན་པར་ཡིད་ལ་བྱེད་པ་དང་། གཉིད་དང་། རྨུགས་པ་དང་། མཐའ་འཁོབ་ཀྱི་གྲོང་དུ་གནས་པ་བསྟེན་པར་མི་བྱའོ། །ལེ་ལོ་ཅན་དང་ལྷན་ཅིག་གནས་པར་མི་བྱའོ། །ཚུལ་འཆོས་ཅན་རྣམས་དང་འགྲོགས་པར་མི་
[182b.5]བྱའོ། །སྟན་བཟང་པོ་ཅན་དང་ལྷན་ཅིག་གནས་པར་མི་བྱའོ། །ཚོང་པ་དང་ལྷན་ཅིག་འདྲི་རྨེད་ཀྱང་མི་བྱའོ། །གཞན་སྡུག་བསྔལ་བར་བྱས་པས་འཚོ་བ་རྣམས་དང་མ་ཡིན། རང་བཞིན་གྱིས་དྲི་མ་ཅན་དང་མ་ཡིན། ལྟ་བ་ལོག་པ་དང་མ་ཡིན། རྐོ་ཏྲོག་ཅན་དང་མ་ཡིན། ང་རྒྱལ་ཅན་དང་
[182b.6]མ་ཡིན། ཁེངས་པ་དང་མ་ཡིན། ལྷུང་བར་གྱུར་ནས་ལངས་པ་དང་མ་ཡིན། རྒྱན་པོས་འཚོ་བ་དང་མ་ཡིན། ཆང་འཚོང་བ་དང་མ་ཡིན། འཐབ་ཀྲོལ་ཅན་དང་མ་ཡིན། བུད་མེད་ལ་དད་ཆེ་བ་དང་མ་ཡིན། ཉོ་ཚོང་གིས་ཉེ་བར་འཚོ་བ་དང་མ་ཡིན། དུད་པའི་མིག་ཅན་དང་མ་
[182b.7]ཡིན། སྐྱེས་བུ་ཉུལ་མ་དང་མ་ཡིན། བྱ་བ་མང་བ་དང་མ་ཡིན། སྤྲོས་པ་ཅན་རྣམས་དང་མ་ཡིན། མུ་སྟེགས་ཅན་ཞུགས་པ་དང་མ་ཡིན། སྐྱེ་བོ་ཐམས་ཅད་དང་ཞེ་འགྲས་པ་རྣམས་དང་མ་ཡིན་ཏེ། ལྷན་ཅིག་ཏུ་འགྲོགས་པ་དང་། ངག་བརྗོད་པའམ། ལམ་དུ་འགྲོགས་པ་ཡང་
[183a]
[183a.1]དགེ་སློང་གིས་མི་བྱའོ། །དེ་ཅིའི་ཕྱིར་ཞེ་ན། རྣམ་པར་དག་པའི་སྐྱེས་བུ་ལ་ཡང་གང་གི་ཕྱིར་གཞན་གྱི་སྐྱོན་རྣམས་སྲིད་པར་འགྱུར་བར་སྐྱེ་བོ་མང་པོ་དོགས་ཏེ། ཇི་ལྟར་ཆུང་དུ་ན་འདི་ཡང་དེ་ལྟ་བུའི་རང་བཞིན་ཅན་རྣམས་དང་སྟེན་པའམ། འགྲོགས་པར་བྱེད་དོ་ཞེས་དེ་གཞན་གྱི་
[183a.2]སྐྱོན་དེས་ཉེ་བར་གོས་པར་འགྱུར་རོ། །དེའི་ཕྱིར་དེ་ཉིད་ཀྱིས་དེ་དག་རྣམས་མི་བྱའོ། །རྒྱལ་པོ་སྟེན་པ་དེས་ཀྱང་ཅི་ཞིག་བྱ། རྣམ་པ་ཐམས་ཅད་དུ་གཤེ་བར་བྱ་བ་ཡིན་ནོ། །དེ་ནས་དུས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། དགེ་སློང་ནགས་
[183a.3]ན་གནས་རྣམས་ལ། །རྒྱལ་པོ་སྟེན་པས་གཤེ་བ་ཡིན། །ངུར་སྨྲིག་ཅི་ཡིན་གསོད་གསལ་ཅི། །མི་གཙང་བས་འཚེ་སྤང་བར་གྱིས། །ལྷ་དང་ལྷ་མོས་ཡང་སྟེན་གང་། །དགེ་སློང་ཞབས་འབྲིང་འོས་མ་ཡིན། །དད་པ་རོ་དང་འགྲོགས་མིན་ཏེ། །མི་གཙང་སྟེན་ལ་འཕྱ་བར་འགྱུར། །
[183a.4]ང་ཡི་མེད་དང་སྙིང་པོ་མེད། །སྤྲོ་བའང་མེད་པའི་ལུས་ཅན་རྣམས། །འཁོར་བའི་འཇིགས་པས་སྐྲག་པ་ཡིས། །རྒྱལ་པོ་སྟེན་པ་མཛེས་མ་ཡིན། །ནགས་དང་དགོན་པ་དུར་ཁྲོད་དང་། །ཤིང་རྩྭའི་བན་བུན་ས་ཕྱོགས་རིང་། །གནས་པའི་དགེ་སློང་རབ་ཏུ་མཛེས། །རྒྱལ་པོའི་
[183a.5]ཁྱིམ་སྒོ་སྟེན་པ་མིན། །རྒྱལ་པོ་སྟེན་པ་ནི་དེ་ལྟར་ཐབས་དུ་མས་སྨད་པ་ཡིན་ལ། གྲོགས་ཚངས་པ་མཚུངས་པར་སྤྱོད་པ་རྣམས་ཐམས་ཅད་ཀྱིས་ཀྱང་རྣམ་པར་གཤེའོ། །གལ་ཏེ་ན་དགེ་སློང་རྣམས་ཀྱིས་བྱེད་ན་ཡེ་ཤེས་ཀྱི་རྒྱལ་པོ་ལ་བསྟེན་པར་བྱའོ། །དེ་བསྟེན་པས་ནི་ཤིས་པ་
[183a.6]མཐར་ཐུག་པར་འགྱུར་བ་ཡིན་ནོ། །གང་དག་ཡེ་ཤེས་སྟེན་པར་འགྱུར་བ་འདིས་ནི་བདེ་ལེགས་ཀྱི་མཆོག་ཐོབ་པར་འགྱུར་བ་ཡིན་ནོ། །དེ་བསྟེན་པ་ནི་ཐབས་སུ་འགྱུར་བ་ཡང་ཡིན་ཏེ། འདི་ལྟར་བརྩོན་འགྲུས་བརྟན་པར་འགྱུར་བ་དང་། ལས་གཞན་མི་བྱེད་པ་ཉིད་དང་། བླ་མ་ལ་སྟེན་པར་བྱེད་
[183a.7]པ་དང་། ཆོག་ཤེས་པར་འགྱུར་བ་དང་། དེ་ལ་རབ་ཏུ་རྟེན་པ་དང་། རྟག་ཏུ་སེམས་འདོད་པ་ལ་སྲེད་པ་མེད་པ་དང་། དེ་ལས་ཀྱང་དེ་བླ་མ་ལ་འདྲི་བ་ལ་རབ་ཏུ་སྟེན་པ་དང་། འཛིན་པ་དང་། ལེགས་པར་བགྲང་བ་དང་། སྙིང་ལས་ཆུང་བ་དང་། གྲོགས་ཚངས་པ་མཚུངས་པར་
[183b]
[183b.1]སྤྱོད་པ་དང་སྟེན་པར་བྱེད་པ་དང་། དགེ་སློང་ཡེ་ཤེས་ཀྱི་རྒྱལ་པོ་སྟེན་པ་རྣམས་ཀྱི་ཐབས་དེ་སྙེད་ཅིག་ཏུ་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་གིས་ཚིགས་སུ་བཅད་པ་གསུངས་པ། ཇི་ལྟར། གོམས་པ་བླ་མ་ལས་ལེགས་ཉན། །དེ་བཞིན་སྡོམ་པ་རྒྱ་ཆེན་
[183b.2]ཡིན། །ཡེ་ཤེས་རྒྱལ་པོ་བསྟེན་པས་ནི། །དྲན་བཞིན་དུ་ནི་ཚུལ་ཁྲིམས་སྟེན། །ལྷ་དང་བཅས་པའི་འཇིག་རྟེན་གྱི། །རྒྱལ་གང་བདེ་ལེགས་སྟོན་པ་པོ། །ཐ་མལ་རྒྱལ་མིན་ཤེས་བྱ་སྟེ། །སྲེད་པའི་འཆིང་བའི་སྡུག་བསྔལ་ཅན། །གང་ལ་སྡུག་བསྔལ་མི་དམིགས་པ། །དེ་ནི་
[183b.3]འདིར་ནི་རྒྱལ་པོ་ཡིན། །གང་ཡང་སྡུག་བསྔལ་གྱིས་གཡོགས་དེ། །རྒྱལ་སྒྲ་ཇི་ལྟར་འདིར་འོས་ཡིན། །དེ་ལྟར་ཡེ་ཤེས་ཀྱི་རྒྱལ་པོ་དགེ་སློང་གིས་བསྟེན་པར་བྱའི་ཐ་མལ་པ་ནི་མ་ཡིན་ནོ། །ཀུན་ཏུ་སྟེན་པར་བྱེད་པ་ལས་བསམ་གཏན་སྒོམ་པ་ན་ཡོངས་སུ་ཉམས་པར་འགྱུར་རོ། །དེ་
[183b.4]ཡོངས་སུ་ཉམས་པར་གྱུར་པས་སླར་ཡང་དམྱལ་བ་དང་། ཡི་དགས་དང་། དུད་འགྲོར་སྐྱེ་བར་འགྱུར་རོ། །གང་ལ་རྒྱལ་པོ་དེ་ལས་གྱུར་པའི་ཡུལ་གྱི་སྐྱོན་དེ་དག་སེམས་ཅན་རྣམས་ལ་ཡིན་པ་གང་གི་ཕྱིར་དགེ་སློང་གིས་གནས་སྐབས་ཐམས་ཅད་དུ་རྒྱལ་པོ་ལ་བསྟེན་པར་མི་བྱའོ། །ནགས་ན་གནས་
[183b.5]པ་འདི་དག་རྣམས་ལ་རྣམ་པར་གཤེ་བའི་ཕྱིར་རོ། །དེའི་ཕྱིར་ཆོས་དགུ་པ་འདི་རྣམ་པར་སྨད་པར་བྱ་བ་བསམ་གཏན་སེམས་པ་ན་བར་ཆད་བྱེད་པ་ཡིན་ནོ། །གཞན་ཡང་ཆོས་བཅུ་པ་རྣམ་པར་སྨད་པ་བསམ་གཏན་སྒོམ་པ་ནི་བར་དུ་གཅོད་པར་བྱེད་པ་འདི་ཡང་གང་ཞེ་ན། འདི་ལྟ་སྟེ། བདེ་བར་
[183b.6]ཕེའུ་འདེབས་པ་ཞེས་བྱ་བ་རོ་རྣམས་བྱེད་པ་པོ་ཡིན་ནོ། །གལ་ཏེ་དུས་རིང་བ་ནས་ཡུལ་ལ་འགྲོ་བས་རབ་ཏུ་རྒྱུ་བ་སྤངས་པར་གྱུར་པ་རྣམས་ལྗོངས་རྒྱུ་བས་ཉེ་བར་འགྲོ་བར་བྱེད་པ་ན་དགའ་བར་འགྱུར་བའི་ནགས་སམ། གནས་ཀྱང་ཀུན་ཏུ་བཏང་ནས་ཡུལ་དག་ཏུ་རྒྱུན་མི་འཆད་པར་ཉེ་བར་ཀུན་ཏུ་འགྲོའོ། །
[183b.7]དེ་དེ་དག་རྣམས་ཀུན་ཏུ་འགྲོ་བ་ན་བག་མེད་པའི་སྤྱོད་པས་སྟེན་པར་བྱེད་པས་དེ་ཁྱིམ་ནས་ཁྱིམ་རྣམས་སུ་དང་། གྲོང་ནས་གྲོང་དང་། ཚོང་འདུས་ནས་ཚོང་འདུས། གྲོང་ཆུང་ནས་གྲོང་ཆུང་། གྲོང་ཁྱེར་ནས་གྲོང་ཁྱེར་རྣམས་སུ་ཀུན་ཏུ་འགྲོ་བར་བྱེད་དེ། ཇི་ལྟར་ཡུལ་ལྗོངས་རྣམས་སུ་ཚོགས་པ་
[184a]
[184a.1]འདུ་བར་བྱེད་པ་པོ་རང་གི་སྐྱེ་བོ་རྣམས་ལྟ་བ་ལ་དགའ་བར་གྱུར་པ། གཏམ་རྣམས་ལ་དགའ་བ། །དེ་ཕ་དང་། གཉེན་དང་། གྲོགས་བཤེས་དང་། རང་གི་སྐྱེ་བོ་རྣམས་ཀྱིས་ཕེའུ་འདེབས་སོ། །དེ་རོ་ལ་སྲེད་པར་གྱུར་པས་གང་དག་རྣམས་ལ་གང་དང་ཅི་ཡང་རུང་སྟེ། 
[184a.2]རོ་ལ་སྲེད་པར་གྱུར་པས་ཟ་བར་བྱེད་དོ། །ནགས་ཀྱི་བདེ་བ་རྣམས་དེས་བརྗོད་པར་གྱུར་ཅིང་བསམ་གཏན་བསྒོམ་པ་དང་ཡང་རྣམ་པར་བྲལ་བར་གྱུར་ནས་བག་མེད་པ་པོ་བག་མེད་པར་གྱུར་པས། ཟས་ལ་རྣམ་པར་རྒྱུ་བར་བྱེད་པ་ལ་ཅོ་འདྲི་བར་གྱུར་ནས་ལྷ་རྣམས་ཀྱིས་སྟེན་པར་མི་བྱེད་དོ། །གསོན་
[184a.3]པའི་ཞིང་ས་རྣམས་ཟད་པར་འགྱུར་ཡང་བདེ་བར་ཕེའུ་འདེབས་པར་བྱེད་པ་དེ་དག་རྣམས་ལ་ཞེན་པར་གྱུར་པ་གང་གི་ཚེ་ཡང་དགེ་སློང་དེ་མ་བསྡམས་པར་རྒྱུ་བས་སྤྱོད་པ་ཡིན་ནོ། །དགེ་སློང་དེ་ཡང་མིག་གི་གཟུགས་རྣམས་མངོན་པར་མཐོང་བར་གྱུར་ནས་ཆགས་པར་འགྱུར་ཞིང་འདུན་པ་སྐྱེད་པར་ཡང་
[184a.4]བྱེད་དོ། །གནོད་སེམས་སྐྱེད་པར་བྱེད་དོ། །དེ་ཉིད་ལ་ཕྱིར་ཞིང་ཉིད་ཀྱང་ཆགས་པར་འགྱུར་རོ། །དེ་རྒྱུན་ཏུ་ལྗོངས་རྒྱུ་བར་བྱེད་པས་རྒྱུ་བར་གྱུར་པ་ན་རང་གི་དོན་ལས་ཡོངས་སུ་ཉམས་པར་འགྱུར་རོ། །བསམ་གཏན་བསྒོམ་པ་ལས་ཡོངས་སུ་ཉམས་པར་འགྱུར་རོ། །ཡོངས་སུ་ཉམས་
[184a.5]པ་དེ་མཆོག་ཏུ་རོ་ལ་ཞེན་པར་འགྱུར་རོ། །གཞན་གྱི་ཁྱིམ་རྣམས་སུ་ཡང་ལན་ཅིག་མ་ཡིན་ཕྱོགས་གཅིག་མ་ཡིན་པར་ཉེ་བར་འགྲོ་བར་བྱེད་དོ། །དེའི་མིག་གིས་གཟུགས་རྣམས་མངོན་པར་མཐོང་བར་གྱུར་ནས་འདུན་པ་སྐྱེད་པར་བྱེད་དོ། །གནོད་སེམས་སྐྱེད་པར་བྱེད་དོ། །དེ་ཁོ་ན་བཞིན་དུ་རྣ་
[184a.6]བས་སྒྲ་རྣམས་ཐོས་པར་གྱུར་པ་ན་འདུན་པ་སྐྱེད་པར་འགྱུར། གནོད་སེམས་སྐྱེད་པར་འགྱུར་རོ། །དེ་བཞིན་དུ་སྣས་དྲི་རྣམས་བསྣམས་པར་གྱུར་པ་ན་འདུན་པ་སྐྱེད་པར་འགྱུར། གནོད་སེམས་སྐྱེད་པར་འགྱུར་རོ། །དེ་ནི་ཡུལ་རྣམས་ཐམས་ཅད་ལ་རབ་ཏུ་འཇུག་པར་གྱུར་པས་འཆིང་བ་
[184a.7]ཐམས་ཅད་ཀྱིས་བཅིངས་པ། ཞགས་པའི་འཆིང་བ་ཐམས་ཅད་ཀྱིས་བཅིངས་པར་གྱུར་པ་དེ་འདོད་པ་ཐམས་ཅད་ཀྱི་རྗེས་སུ་འབྲང་བས་ཁྱིམ་པར་འགྱུར་གྱི་རབ་ཏུ་བྱུང་བ་ནི་མ་ཡིན་ནོ། །དེ་ལུས་ཞིག་པར་གྱུར་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་
[184b]
[184b.1]འགྱུར་ཏེ། བདེ་བར་ཕེའུ་འདེབས་པར་གྱུར་པའི་སྐྱོན་དང་པོས་སོ། །དེའི་ཕྱིར་སྐྱོན་འདི་མངོན་པར་མཐོང་བར་བྱས་ལ་དགེ་སློང་གིས་ལན་ཅིག་མ་ཡིན་ཞིང་འོར་ཅིག་མ་ཡིན་པར་ལྗོངས་རྒྱུ་བར་མི་བྱའོ། །དེས་ཡུལ་ལྗོངས་རྣམས་ཆུད་གཟོན་པར་འགྱུར་རོ། །གལ་ཏེ་ཡང་རྒྱུ་ན་དེ་འདོད་པའི་
[184b.2]ཡོན་ཏན་ལྔ་ལ་རྒྱུའོ། །འདི་ལྟ་སྟེ། ནད་ཀྱི་རྐྱེན་སྨན་དང་། ཡོ་བྱད་རྣམས་དང་། དེ་བཞིན་དུ་བླ་མའི་དོན་དུ་ལྗོངས་ཡུལ་རྒྱུ་བས་རྒྱུ་བར་བྱའོ། །དེ་བཞིན་དུ་གལ་ཏེ་མཆོད་རྟེན་གྱིར་རམ། དགེ་སློང་རྣམས་ཀྱིས་གོས་ཧྲུལ་བར་གྱུར་པ་དེའི་འོག་ཏུ་ཡང་ཡུལ་ལྗོངས་སུ་རྒྱུ་བར་བྱ་ལ་རག་གོ། །
[184b.3]དེ་བཞིན་དུ་དགེ་འདུན་གྱི་དབང་དུ་བྱས་ནས་ལྗོངས་རྒྱུ་བ་རྣམས་ཀྱིས་རྒྱུ་བར་བྱ་སྟེ། གང་དག་གིས་དགེ་འདུན་ལ་ཕན་པར་འགྱུར་བ་རྣམས་སོ། །དེ་བཞིན་དུ་གལ་ཏེ་རྒྱལ་པོ་གཞན་དག་གི་ཡུལ་འཁོར་རྣམས་འཇོམས་པར་བྱེད་པའམ། ལྗོངས་བཅོམ་པར་གྱུར་པ་ན་རྒྱལ་པོ་དེའི་དྲུང་དུ་ལྗོངས་རྒྱུ་བས་
[184b.4]འགྲོ་བར་བྱའོ། །དེ་ལྟ་བུ་རྣམས་ནི་འབྲས་བུ་དང་བཅས་པར་འགྱུར་གྱི་གཞན་དུ་གལ་ཏེ་རྒྱལ་པོ་རྒྱུ་བར་གྱུར་ན་དེ་དོན་མེད་པར་རྒྱུ་བར་བྱེད་པ་ཡིན་ནོ། །བསམ་གཏན་སྒོམ་པ་དང་བྲལ་བར་གྱུར་ནས་རྒྱུའོ། །དེ་རྒྱུ་བར་གྱུར་པས་ནད་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་
[184b.5]པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་ལས་ཡོངས་སུ་མི་འགྲོལ་ལོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་གྱུར་པ་འདིའི་རབ་ཏུ་བྱུང་བ་ནི་དོན་མེད་པ་ཡིན་ནོ། །དེའི་ཕྱིར་གང་དག་སྲེད་པའི་འདུན་པ་རྣམས་ཞི་བར་འགྱུར་བར་རྩོམ་པར་འདོད་ན་དེ་ལ་དེས་ཡིད་མཉམ་པར་གཞག་
[184b.6]པར་འགྱུར་ཞིང་དབང་པོ་རྣམས་རབ་ཏུ་དང་བར་གྱུར་པས་དཀོན་མཆོག་གསུམ་པོ་དེ་ལ་ཡིད་བཏང་བར་གྱུར་ན། དེ་དག་གི་རྩ་བ་ལས་གྱུར་པའི་ཉོན་མོངས་པ་རྣམས་བག་ལ་ཉལ་དང་བཅས་ནས་རྩ་བ་ནས་བཅད་ནས་འདོན་པར་བྱའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་
[184b.7]བཅད་པ་གསུངས་པ། ཇི་ལྟར། བསམ་གཏན་སྒོམ་པ་རྣམ་པར་སྤངས། །ཟས་འབའ་ཞིག་གི་བློ་དང་ལྡན། །དགེ་སློང་འདི་ནི་འདིར་ཤེས་བྱ། །ཤ་ཟ་དང་ནི་མཚུངས་པའི་ཡིད། །བསམ་གཏན་ལས་ནི་སྦྱིན་བདེ་མིན། །ཞེས་ནི་མཁས་པས་རབ་ཏུ་གསུངས། །བསམ་གཏན་བདེ་བ་
[185a]
[185a.1]ལས་གཞན་ན། །བདེ་བ་ནམ་ཡང་ཡོད་མ་ཡིན། །བསམ་གཏན་བདེ་བ་བླ་མེད་གང་། །སྐྱེ་བོ་ཐ་ཤལ་དེ་སྤངས་ནས། །བྱིས་པ་རོ་ལ་དགའ་བྱེད་པ། །རྨོངས་པ་དེ་ནི་རྣམ་པར་བཅོམ། །ཡུལ་ལ་ཀུན་ནས་འཁྱིམ་པ་ཡི། །འདི་ཡིད་རྟག་ཏུ་དེ་ལ་སོང་། །འཇིག་རྟེན་ཕ་
[185a.2]རོལ་འདྲེན་བྱེད་པའི། །མི་དགེའི་ཆོས་ནི་འཕེལ་བར་བྱེད། །བསམ་གཏན་བསྒོམ་དང་ངེས་པར་བྲལ། །སྦྱིན་དང་ཚུལ་ཁྲིམས་རྣམ་སྤངས་པ། །རྒོད་བག་རྩུབ་དང་རྨོངས་པ་ནི། །གསོན་པ་ན་ཡང་ཤི་དང་མཚུངས། །འཇིག་རྟེན་འདིར་ནི་གསོན་པ་ནའང་། །ཆོས་གཞན་ལ་ནི་རྗེས་སུ་
[185a.3]འཇུག །ཆོས་སྤངས་རྟག་ཏུ་རྨོངས་པ་ནི། །གསོན་པ་ན་ཡང་ཤི་དང་མཚུངས། །མི་ཡི་པགས་པས་གཡོགས་པ་ཡི། །བྱིས་པ་རྣམས་ནི་ཕྱུགས་ཡིན་ནོ། །གང་གི་ཡེ་ཤེས་མར་མེ་ཡིས། །སྙིང་ནི་གསལ་བར་མ་བྱས་པའི། །སྐྱེས་བུ་འདི་སྲིད་དུ་ཡིན་ཏེ། །གང་ཞིག་ཚུལ་ཁྲིམས་
[185a.4]རྗེས་འཇུག་པའི། །ཚུལ་ཁྲིམས་ཀྱིས་དགའ་སྐྱེས་པ་ཀུན། །རང་དང་མཚུངས་པར་ཕ་རོལ་གནོན། །སྐྱེས་བུ་སྦྱིན་ཉམས་འདོད་ལྡན་དང་། །སྡིག་ལས་ཀྱང་ནི་དབང་རྒྱལ་མིན། །འདི་ནི་མི་མིན་ཤེས་བྱ་སྟེ། །འདི་ནི་ཡི་དགས་ལུས་དང་ལྡན། །ཤེས་དང་ཚུལ་ཁྲིམས་རྣམ་བྲལ་
[185a.5]ཞིང་། །སྦྱིན་པ་རིན་ཆེན་རྣམ་པར་སྤངས། །སྐྱེས་བུ་གསོན་པ་ཉིད་ན་ཡང་། །ཤི་བ་ཡིན་པར་མངོན་པར་བརྗོད། །སྦྱིན་དང་ཚུལ་ཁྲིམས་དཀའ་བསམ་གཏན། །བརྟན་དང་དྲན་པ་ཏིང་འཛིན་ལྡན། །སྐྱེས་བུའི་སྐྱེས་བུར་གྱུར་པ་སྟེ། །ལྷ་རྣམས་ཀྱིས་ཀྱང་ཕྱག་བྱེད་དོ། །ཡོན་ཏན་
[185a.6]ལྡན་པ་སྐྱེས་བུ་ཡིན། །ཡོན་ཏན་མེད་པ་ཕྱུགས་དང་མཚུངས། །ཡོན་ཏན་ཡོད་མེད་རྣམ་པ་ཤེས། །གང་དེ་ལྷ་ཡིན་ཞེས་བརྗོད་དོ། །དེ་བཞིན་ཡོན་ཏན་ཡོན་ཏན་མིན་རྣམས་ཤེས། །སྐྱེས་བུ་ཐམས་ཅད་དུ་ནི་བདེ་བར་འགྱུར། །གང་ཡང་རྟག་ཏུ་བློ་དང་རྣམ་བྲལ་བ། །འདིར་ནི་སྡུག་
[185a.7]བསྔལ་ཅན་དུ་འགྱུར་བ་ཡིན། །དེའི་ཕྱིར་ཡོན་ཏན་དེ་དག་རྣམས་མཉན་ལ་དགེ་སློང་གིས་བརྐམ་ཞིང་ཆགས་པར་མི་བྱའོ། །དེ་ལྟར་བསམ་གཏན་བསྒོམ་པ་ན་བར་དུ་གཅོད་པར་བྱེད་པའི་ཆོས་བཅུ་པོ་འདི་རྣམས་གལ་ཏེ་དེ་དགེ་སྦྱོང་འཁོར་བའི་འཇིགས་པས་འཇིགས་པར་གྱུར་ན་ཡོངས་སུ་སྤང་
[185b]
[185b.1]བར་བྱའོ། །གཞན་ཡང་ཆོས་བཅུ་གཅིག་པས་ནི་བསམ་གཏན་བསྒོམ་པ་ན་བར་དུ་གཅོད་པར་བྱེད་པ་དང་། དགེ་སློང་རྣམས་ཀྱང་ཤིན་ཏུ་སྡུག་བསྔལ་བར་འགྱུར་བ་ཡིན་ནོ། །འདི་གང་ཞེ་ན། འདི་ལྟ་སྟེ། འདྲི་བར་མི་བྱེད་པའོ། །འདིས་འདིར་བློ་དམན་པ་རྣམས་ལ་བར་དུ་གཅོད་
[185b.2]པར་འགྱུར་རོ། །ཁ་ཟུམ་པ་མ་ཡིན་པའི་བློ་གྲོས་ཅན་དུ་ཡང་བདག་ཉིད་ཕྱི་རོལ་ཏུ་སྟོན་པར་བྱེད་ལ་དེ་བཞིན་དུ་ཡང་བདག་ནི་བསྟན་བཅོས་ཐམས་ཅད་འཛིན་པ་ཡིན་པ་དང་། ང་ནི་རྗོད་པར་བྱེད་པ་ཉིད་དང་། དོན་རྣམས་ཀྱིས་དང་། ང་དང་མཚུངས་པ་ནི་འགའ་ཡང་ཡོད་པ་མ་ཡིན་ནོ། །ང་ནི་མ་ལུས་
[185b.3]པར་ཤེས་པའི་ཚོགས་རྣམས་ཁ་ཏོན་དུ་བྱེད་པ་ཡིན་ནོ་ཞེས་དོན་ཆེན་པོ་བརྒྱ་སྟོང་ཕྲག་དུ་མ་རྣམས་ཀྱིས་ལྷན་ཅིག་ཏུ་འགྲོགས་པ་རྣམས་དང་ཉེ་བར་གནས་རྣམས་ལ་ཡང་ངེས་པར་སྟོན་པར་བྱེད་དོ། །དེ་བཞིན་དུ་གཞན་དག་རྣམས་ལ་ཡང་བགྲོ་བར་བྱེད་དོ། །ངེས་པར་རྟོགས་པར་འགྱུར་བར་བྱེད་
[185b.4]དོ། །སེམས་ལ་རབ་ཏུ་གནས་པར་བྱེད་དེ། དེ་ནི་ཤེས་པའི་མངོན་པའི་ང་རྒྱལ་འབའ་ཞིག་ཏུ་ཟད་པར་གྱུར་པ། སེམས་ཅན་རྣམས་ཐམས་ཅད་ལ་རང་གི་ཡོན་ཏན་རིག་པར་བྱེད་པ། སྐྱེ་བོ་ཐམས་ཅད་ཀྱིས་ལེགས་པར་གོ་བར་འགྱུར་བ་དེ་ཁོ་ན་བཞིན་དུ་འདི་ཤེས་པ་ཐམས་ཅད་ལས་ཕ་
[185b.5]རོལ་དུ་སོན་པ་དེ་དང་བགྲང་བར་མཚུངས་པ་རྣམས་འགའ་ཡང་ཡོད་པ་མ་ཡིན་པ་དེ་ལྟར་འཇིག་རྟེན་པ་རྣམས་ལ་རྗོད་པར་བྱེད་དོ། །དེ་ཡང་ཤིན་ཏུ་ཐོས་པ་ཆུང་བར་གྱུར་པ། ནང་རྣམས་ནི་སྟོང་པར་གྱུར་པ་དང་། གསོག་ཏུ་གྱུར་པ། གསོབ་ཏུ་གྱུར་པ། སྣོད་སྟོང་པ་རྣམས་དང་མཚུངས་
[185b.6]ཤིང་འདྲ་བར་གྱུར་པ། སྟོན་ཀའི་སྤྲིན་དག་དང་འདྲ་བ། བསམ་གཏན་ལ་བསམ་གཏན་དུ་བྱེད་པ་ཕྱི་རོལ་ཏུ་བྱས་པ། མི་ཐམས་ཅད་ཀྱིས་མཆོད་པ་དེ་ནི་གང་གི་ཚེ་བསམ་གཏན་བསྒོམ་པའི་རང་བཞིན་སྤངས་པ་ཡིན་ནོ། །བརྩོན་འགྲུས་བརྩམས་པར་གྱུར་པ་དམིགས་པའི་རང་བཞིན་ཅན་
[185b.7]ཐོས་པ་རྒྱ་ཆེན་པོར་གྱུར་པ། རིག་པ་རབ་ཏུ་རྟེན་པ་ཤིན་ཏུ་སྦྱངས་པའི་རྒྱན་གྱིས་བརྒྱན་པ། །སངས་རྒྱས་ཀྱི་བསྟན་པ་ལ་ཤིན་ཏུ་གཅེས་པར་འཛིན་པ། སྤྲོ་བ་ལྡོག་པ་མེད་པར་གྱུར་པ། ཤེས་རབ་ཆེན་པོའི་དྲིས་རྒྱུད་བསྒོས་པར་གྱུར་པས་དགའ་བར་གནས་པའི་དགེ་སྦྱོང་གཞན་དེ་དག་
[186a]
[186a.1]རྣམས་ལ་ཡང་ནང་སྟོང་པར་གྱུར་པ་གསོག་དང་གསོབ་ཏུ་གྱུར་པ་འདི་སྙམ་དུ་སེམས་ཏེ། གལ་ཏེ་བདག་དགེ་སློང་དེ་དག་དང་སྨྲས་པར་གྱུར་ན་འདི་དག་གིས་ཇི་ལྟ་བར་ཉེ་བར་བསྟན་པས་བདག་ཟིལ་གྱིས་གནོན་པར་འགྱུར་རོ། །གང་ཡང་སྦྱིན་པ་པོ་དང་སྦྱིན་བདག་དེ་རྣམས་ཀྱིས་
[186a.2]བདག་ལ་མཆོད་པར་བྱེད་པ་ལས་དེ་དག་དྲུང་ནས་དེ་དག་རྣམས་ཀྱང་འབྱུང་བར་མི་འགྱུར་རོ། །བདག་ལ་དབང་ཆེ་བར་བྱེད་པར་ཡང་འགྱུར་རོ། །སྦྱིན་པ་པོ་དང་སྦྱིན་བདག་རྣམས་ནི་བདག་ང་རྒྱལ་གྱིས་བཟུང་བས་རང་ཉིད་ཀྱི་ཤེས་རབ་ཀྱིས་དོན་རྣམས་གོ་བར་མི་འགྱུར་རོ། །གཞན་གྱི་ཟིལ་
[186a.3]གྱིས་མནན་པར་འགྱུར་བའི་འཇིགས་པས་འདྲི་བར་མི་བྱེད་དོ། །གལ་ཏེ་ཡིན་མོད་འདི་དག་རྣམས་ཁ་ཅིག་ནི་སངས་རྒྱས་བཅོམ་ལྡན་འདས་རང་ཉིད་ལ་ཐོས་པ་ཡིན་པའམ། མ་ཡིན་པའམ་ཞེས་དེ་ནི་དེ་དག་རྣམས་ཀྱིས་ནང་སྟོང་པར་གྱུར་པ། གཞན་གྱི་ཟིལ་གྱིས་གནོན་པས་འཇིགས་པ་སྟེ། 
[186a.4]དེ་རང་ཉིད་ཕམ་པར་འགྱུར་བའི་འཇིགས་པས་སྐྲག་པའི་ཕྱིར་འདྲི་བར་མི་བྱེད་དོ། །དེ་དེ་ལྟར་ལོག་པར་སྨྲ་བར་བྱེད་པས་བསླབ་པའི་གཞི་ལྔ་ལས་འདས་པར་འགྱུར་ཏེ། འདི་ལྟ་སྟེ། བརྫུན་དུ་སྨྲ་བར་འགྱུར་བ་ནི་དེ་ལ་ཤེས་ཉེན་གྱི་རྟོགས་པ་ཡང་ཡོད་པ་མ་ཡིན་ལ། འོན་ཀྱང་སྨྲ་བར་ཡང་བྱེད་པའི་ཕྱིར་
[186a.5]ན་བསླབ་པའི་གཞི་དང་པོ་ལས་འདས་སོ། །ཡང་བསླབ་པའི་གཞི་གཞན་ལས་འདས་པ་གང་ཞེ་ན། འདི་ལྟ་སྟེ། མ་བྱིན་པར་ལེན་པའོ། །གང་ཤེས་རབ་དང་ལྡན་པ་ཞེས་བྱས་ནས་སྦྱིན་པ་པོ་དང་སྦྱིན་བདག་རྣམས་ཀྱིས་བྱེད་པའི་མཆོད་པར་འོས་པ་ཡང་མ་ཡིན་ནོ། །ཉེ་འཁོར་ན་ཉན་པ་
[186a.6]རྣམས་ལས་དེས་ལེན་པར་བྱེད་པས་ནི་བློ་དམན་པ་དེ་ལ་བར་དུ་གཅོད་པར་བྱེད་པར་འགྱུར་རོ། །མ་བྱིན་པར་ལེན་པ་འདིས་ནི་བསླབ་པའི་གཞི་གཞན་རྣམ་པར་འདས་པའོ། །གཞན་ཡང་བསླབ་པའི་གཞི་ལས་འདས་པ་འདི་གང་ཞེ་ན། འདི་ལྟ་སྟེ། གང་གི་ཚེ་དགེ་སློང་རབ་ཏུ་བྱུང་བར་
[186a.7]གྱུར་པ་དེའི་ཚེ། བསླབ་པའི་གཞི་ཡོངས་སུ་བཟུང་བར་གྱུར་པ་རྣམས་ཇི་ལྟར་ཚུལ་ཁྲིམས་ལ་ཀུན་ནས་བརྟེན་ཞིང་ཚུལ་ཁྲིམས་རབ་ཏུ་གནས་པར་བྱ་བ་དང་ཚུལ་ཁྲིམས་དམིགས་པར་བྱས་ནས་ངས་ཁྱིམ་གྱི་གནས་ཡོངས་སུ་གཏང་བར་བྱའོ་ཞེས་བྱས་པའི་ཡང་དག་པའི་ཚུལ་ཁྲིམས་གང་ཡིན་
[186b]
[186b.1]པ་རྣམས་ཀྱང་དེས་ཐོས་པ་ཡོད་པ་ཡང་མ་ཡིན་ནོ། །ངས་ཐོས་པ་ཡིན་ནོ་ཞེས་གཞན་དག་རྣམས་ལ་ཡང་གོ་བར་བྱེད་དོ། །འདི་ནི་བསླབ་པའི་གཞི་ལས་ཤིན་ཏུ་འདས་པ་གཞན་ཡིན་ནོ། །གཞན་ཡང་བསླབ་པའི་གཞི་ལས་འདས་པར་གྱུར་པ་ནི་འདི་ལྟ་སྟེ། གཞན་གྱིས་དྲི་བ་དང་། ཕྱིར་ཞིང་འདྲི་
[186b.2]བས་འཕགས་པར་གྱུར་པའི་ཟིལ་གྱིས་གནོན་པར་འགྱུར་བའི་འཇིགས་པས་འཇིགས་ནས་ཇི་སྲིད་དུ་ཆོས་གཞན་རྣམས་རྗོད་པར་བྱེད་དོ། །ཆོས་འདི་ནི་མཆོག་ཏུ་སྡུག་བསྔལ་བར་གྱུར་པ་དང་། འདི་ནི་ཤིན་ཏུ་སྡིག་པ་ཅན་ནོ། །གཞན་ཡང་བསླབ་པའི་གཞི་ལས་རྣམ་པར་འདས་པར་གྱུར་པ་མཆོག་
[186b.3]ཏུ་དཀའ་བླས་ཆེ་བ་འདི་གང་ཞེ་ན། འདི་ལྟ་སྟེ། གང་གི་ཚེ་དམ་པའི་ཆོས་མི་ཤེས་པར་གྱུར་པ་དེས་གཞན་དག་དམ་པའི་ཆོས་ལ་དཔྱད་པར་གྱུར་པ་རྣམས་ལ་རྗོད་པར་བྱེད་པ་ནི་དེའི་དོན་རྣམས་ཟབ་པ་ཡིན་པས་ཡང་དག་པ་ཇི་ལྟ་བ་བཞིན་དུ་སངས་རྒྱས་ཀྱི་གསུང་གི་ཚིག་རྣམས་ཁྱོད་ཀྱིས་ཐོས་པ་མ་ཡིན་
[186b.4]ནོ་ཞེས་དེས་དགེ་འདུན་ལ་བརྙས་པར་བྱེད་དེ། ང་ཁོ་ནས་འདིའི་ཚིག་རྣམས་ཇི་ལྟ་བ་བཞིན་དུ་ཤེས་པ་ཡིན་གྱི། བཙུན་པ་རྣམས་ཀྱིས་ནི་མ་ཡིན་ནོ་ཞེས་དགེ་འདུན་ལ་སྐུར་པ་འདེབས་པར་བྱེད་དོ། །ཁ་ཞན་པར་འགྱུར་བའི་འཇིགས་པས་སྐྲག་ནས་ཆོས་ཀྱང་འཆད་པར་བྱེད་དོ། །ཇི་ལྟར་ཆོས་འདི་
[186b.5]ནི་དམ་པའི་ཆོས་མ་ཡིན་ཏེ། དམ་པའི་ཆོས་ཀྱི་ཡོན་ཏན་རྣམས་འཇིག་པར་བྱེད་པ་པོ་བརྫུན་མཆོག་ཏུ་སྨྲ་བ་ནི་ལུས་ཞིག་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །འདྲི་བར་མི་བྱེད་པ་ལས་གཞན་ཡང་སྐྱོན་མཆོག་ཏུ་ཆེ་བ་ཡོད་དོ། །འདྲི་བར་མི་བྱེད་པ་འདི་ཉིད་ལ་འདི་ལྟར་
[186b.6]གལ་ཏེ་ཇི་ལྟར་ང་རྒྱལ་དེ་ཁོ་ན་ཉིད་ཀྱིས་ཟིལ་གྱིས་གནོན་པར་འགྱུར་བའི་འཇིགས་པས་འཇིགས་ནས་ནགས་སུ་འཇུག་པར་བྱེད་དོ། །ལམ་དམ་པའི་གདམས་ངག་སྟོན་པར་བྱེད་པ་པོ་རྣམས་ལ་མ་དྲིས་པར་ཡང་འདིར་ལམ་ཇི་ལྟར་འབྱུང་བར་འགྱུར། དམིགས་པ་ཡང་ཇི་ལྟ་བུར་ཡིད་ལ་བྱ་བ་ཡིན། 
[186b.7]རྣམ་པ་གང་དག་གིས་དམིགས་པ་ལས་ཉམས་པར་འགྱུར་བ་ཡིན། ཕྱིར་ཡང་ཡིད་འཇོག་པར་ནི་བྱེད་དེ། །ང་རྒྱལ་གྱི་སྐྱོན་གྱིས་དེ་ལྟ་ན་ཡང་གཞན་རྣམས་ལ་མི་འདྲིའོ། །དེས་དེ་ལྟར་ལམ་རྙེད་པར་མ་གྱུར་པས་ཡིད་ཤིན་ཏུ་སྐྱོ་བར་འགྱུར་རོ། །དེ་སླར་ཡང་སྐྱིལ་མོ་ཀྲུང་ལས་ལྡང་བར་གྱུར་ནས་འདི་སྙམ་
[187a]
[187a.1]དུ་སེམས་ཏེ། ཇི་ལྟར་བདག་གིས་ཁེངས་པར་བྱས་པ་དེ་དག་རྣམས་ནི་དོན་མེད་དོ་ཞེས་སྐྱོ་བ་སྐྱེ་བར་གྱུར་ནས་འདི་ནི་ལམ་མེད་དོ། །བསམ་གཏན་མེད་དོ། །སྙོམས་པར་འཇུག་པ་མེད་དོ་ཞེས་དེ་བསམ་གཏན་གྱི་འབྲས་བུ་དང་། ཏིང་ངེ་འཛིན་གྱི་འབྲས་བུ་རྣམས་ལ་ང་རྒྱལ་གྱི་སྐྱོན་གྱིས་
[187a.2]དང་ཟིལ་གྱིས་གནོན་པའི་འཇིགས་པས་སྐྲག་པས་སྐུར་པ་འདེབས་པར་བྱེད་དེ་ཡོངས་སུ་མ་དྲིས་པའི་ཕྱིར་རོ། །ལོག་པར་ལྟ་བ་ཅན་དེ་ལུས་ཞིག་པར་གྱུར་ནས་ཤི་བའི་འོག་ཏུ་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་
[187a.3]གསུངས་པ། ཇི་ལྟར། བདག་ཉིད་ཤེས་ཤིང་ང་རྒྱལ་བྲལ། །དེ་བཞིན་བླ་མ་ལ་འདྲི་བ། །དགེ་སློང་ཤིན་ཏུ་བརྩོན་ལྡན་པ། །མྱ་ངན་འདས་པ་རྟོགས་པ་ཡིན། །དེ་ལྟར་ཇི་ཙམ་ཐོས་གྱུར་པ། །དེ་ཙམ་ཞིག་ནི་འཆད་པར་བྱེད། །བདག་ཉིད་ཤེས་དང་ང་རྒྱལ་བྲལ། །དེ་ཉིད་རིག་པའི་དགེ་སློང་
[187a.4]ཡིན། །ང་རྒྱལ་ཤིན་ཏུ་ང་རྒྱལ་བྲལ། །གང་དག་ཡེ་ཤེས་ལམ་ལ་མཁས། །རང་གཞན་བདག་ཉིད་ཐབས་ཤེས་པས། །ཆོག་ཤེས་གང་ཡིན་དགེ་སློང་བརྗོད། །ང་རྒྱལ་ཅན་དང་ཁྲོ་བའི་ཡིད། །རྐོ་ཏྲོག་ཅན་དང་བློ་ཆུང་བ། །རྙེད་དང་བཀུར་སྟི་ཡིད་ཅན་ལ། །ཅི་ཕྱིར་ཞི་བ་འབྱུང་བར་འགྱུར། །
[187a.5]འདྲི་བར་མི་བྱེད་པ་ཉིད་ཀྱི་ང་རྒྱལ་ཅན་ཁྲོ་བའི་ཡིད་དུ་གྱུར་པ་བསམ་གཏན་སྒོམ་པར་མི་བྱེད་པ་རྣམས་ནི་གཞན་གྱི་ཟས་ཟ་བར་བྱེད་པ་རྣམས་བུ་ལོན་དུ་འགྱུར་རོ། །ཆ་བྱད་འབའ་ཞིག་ཙམ་འཛིན་པར་གྱུར་པ་རྣམས་ཀྱིས་དགེ་སློང་གི་བདག་ཉིད་ཅི་ཞིག་འཐོབ་པར་གྱུར་ནས་ལུས་ཞིག་པར་གྱུར་ཅིང་ཤི་བའི་འོག་ཏུ་ང་རྒྱལ་གྱི་
[187a.6]སྐྱོན་དང་འདྲེ་བར་མི་བྱེད་པའི་ཕྱིར་ན་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །དེའི་ཕྱིར་ན་འདི་ལྟར་བསླབ་པར་བྱ་སྟེ། ཇི་སྲིད་འཚོའི་བར་དུ་ཡོངས་སུ་འདྲི་བའི་རང་བཞིན་ཅན་གྱི་དགེ་སློང་རྣམས་ནི་བདེ་བ་དང་ཡིད་བདེ་བར་འགྱུར་རོ། །ལུས་ཞིག་པར་གྱུར་ནས་ཤི་བའི་འོག་ཏུ་ཡང་བདེ་འགྲོ་མཐོ་རིས་
[187a.7]ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ང་རྒྱལ་དེ་བཅོམ་པར་གྱུར་པའི་ཡོན་ཏན་གྱིས་དེ་ལས་ཕྱི་མར་ཡང་མྱ་ངན་ལས་འདས་པ་འབྱུང་བར་འགྱུར་རོ། །གཞན་ཡང་ཆོས་བཅུ་གཉིས་པ་བསམ་གཏན་བསྒོམ་པ་ན་བར་དུ་གཅོད་པར་བྱེད་པ་འདི་ཡང་གང་ཞེ་ན། འདི་ལྟ་སྟེ། གྲོགས་པོ་མང་བར་གྱུར་པ་ཞེས་བྱ་
[187b]
[187b.1]བས་དོན་མ་ཡིན་པ་ཐམས་ཅད་བྱེད་པར་འགྱུར་རོ། །དགེ་སློང་རྣམས་ངེས་པར་སྲེག་པ་འབའ་ཞིག་ལ་འཇུག་པར་བྱེད་པ་ཡིན་ནོ། །གང་གི་ཚེ་གྲོགས་པོ་མང་པོ་ཡོད་པར་གྱུར་པ་དེའི་ཚེ། དགེ་སློང་རྣམ་པར་གཡེང་བ་མང་བར་འགྱུར་ལ་བྱ་བ་མང་བས་རྣམ་པར་གཡེང་བར་འགྱུར་བའི་བློ་ལ་ཡང་བསམ་གཏན་མེད་ཅིང་
[187b.2]བསམ་གཏན་དུ་བྱ་བ་ཡང་མེད་པར་འགྱུར་རོ། །ཁྱིམ་གྱི་གནས་ནས་ངེས་པར་བྱུང་བར་གྱུར་པ་རྣམས་ཀྱི་གྲོགས་པོ་དང་། དགྲ་བོ་མ་ཡིན་པ་རབ་ཏུ་སྤངས་པ་རྣམས་ཀྱིས་རེ་ཞིག་གྲོགས་པོ་གཅིག་ཉིད་ཀྱང་བྱ་བ་མ་ཡིན་ན་གྲོགས་པོ་མང་པོ་རྣམས་ལ་ལྟ་སྨོས་ཀྱང་ཅི་དགོས་ཏེ། གང་གི་ཚེ་ལེ་ལོ་ཅན་མིང་ཙམ་གྱི་དགེ་
[187b.3]སློང་དུ་གྱུར་ནས་གཞན་གྱི་ཁྱིམ་རྣམས་སུ་རྗེས་སུ་རྒྱུ་བར་བྱེད་པ་ཡིན་ཏེ། དེའི་ཚེ་ན་འདིས་མཐོང་བ་ཙམ་ཉིད་ཀྱིས་བློ་རྣམ་པར་གཡེང་བར་འགྱུར་རོ། །མིག་གིས་གཟུགས་རྣམས་མཐོང་བར་གྱུར་པས་གཞན་དུ་འགྱུར་རོ། །མིག་གི་རྣམ་པར་ཤེས་པ་ཞི་བར་མི་འགྱུར་རོ། །དམིགས་པ་ལ་ཞི་བར་མི་འགྱུར་རོ། །
[187b.4]ཡིད་ལ་བྱེད་པ་ཉེ་བར་གནས་པ་མ་ཡིན་ནོ། །མཉམ་པར་གཞག་པ་མ་ཡིན་ནོ། །དུས་རྣམས་ཐུང་བར་བྱེད་པ་མ་ཡིན་ནོ། །གྲོགས་པོ་རྣམས་ལ་ལྟ་བ་ལ་ཆེད་ཆེ་བ་ཡིན་ནོ། །དེ་བཞིན་དུ་སྒྲ་རྣམས་ཐོས་ནས་ཀྱང་མཉམ་པར་གཞག་པར་མི་འགྱུར་ཏེ། དམིགས་པར་མི་བྱེད་དོ། །དེ་ཡིད་ལ་བྱེད་པ་
[187b.5]གཞན་རྣམས་ལ་ཞུགས་པ་ན་ཞི་བར་མི་འགྱུར་རོ། །མ་ཞི་བའི་ཡིད་ལ་བྱེད་པ་རྣམས་ལ་དམིགས་པ་ནི་ཟད་ཅིང་ལྟུང་བར་འགྱུར་ལ། གང་གི་ཚེ་གྲོགས་པོ་དེ་དག་ལ་ལྟ་བར་བྱེད་པ་དེས་ནི་དམིགས་པའི་བར་དུ་གཅོད་པར་བྱེད་པར་འགྱུར་རོ། །དེའི་ཕྱིར་དགེ་སྦྱོང་གིས་གྲོགས་པོ་གཅིག་ཀྱང་མི་བྱ་ན་གྲོགས་པོ་
[187b.6]མང་པོ་ནི་དང་པོར་མ་ཡིན་ནོ། །གྲོགས་པོ་ལ་འཆེལ་བར་གྱུར་པའི་དགེ་སློང་ཡུལ་ལྗོངས་རྣམས་ནས་ཡུལ་ལྗོངས་སུ་རྒྱུ་བར་གྱུར་པས་ཉེ་བར་འགྲོ་བར་བྱེད་པ་ན་ཚེའི་འདུ་བྱེད་རྣམས་ནི་ཟད་པར་འགྱུར་བ་དང་། དགེ་བའི་ཕྱོགས་ཡོངས་སུ་ཉམས་པར་འགྱུར་ཏེ། དགེ་བའི་ཕྱོགས་ཉམས་པར་གྱུར་པ་རྣམས་ཀྱིས་
[187b.7]ཀྱང་འགྲོ་བའི་མཆོག་འཐོབ་པ་མ་ཡིན་ནོ། །སྐད་ཅིག་ཙམ་ཡང་བསམ་གཏན་དང་འདོད་པ་རྩེ་གཅིག་པ་གཉིས་ཡིད་ལ་བྱ་བར་ནུས་པ་ཡང་མ་ཡིན་ནོ། །དེའི་ཕྱིར་འདི་ལྟར་བསླབ་པར་བྱ་སྟེ། དགེ་སློང་གིས་ཀུན་ནས་ཉོན་མོངས་པ་ཅན་གྱི་སྲེད་པ་རྣམས་འཕེལ་བར་བྱེད་པ་པོའི་ཁྱིམ་པའི་གྲོགས་པོ་མི་བྱའོ། །
[188a]
[188a.1]འདི་དང་ཕ་རོལ་དུ་མྱ་ངན་ལས་འདས་པའི་ལམ་སྟོན་པར་བྱེད་པ་དང་། མྱ་ངན་ལས་འདས་པའི་ལམ་ཉེ་བར་སྟོན་པར་བྱེད་པ་དང་། བསམ་གཏན་གྱི་གྲོགས་བྱེད་པར་འགྱུར་བའི་དགེ་བའི་གྲོགས་པོ་བྱ་བར་བྱའོ། །གང་དང་ལྷན་ཅིག་ཏུ་གྱུར་པས་ཉོན་མོངས་པ་རྣམས་ཟད་པར་བྱས་ནས་
[188a.2]མྱ་ངན་ལས་འདས་པའི་གྲོང་ཁྱེར་དུ་འཇུག་པར་བྱེད་པ་དེ་དག་ནི་གྲོགས་པོའི་མཆོག་ཡིན་ནོ། །གཞན་དུ་ན་ནི་གྲོགས་པོའི་གཟུགས་བརྙན་གྱི་དགྲ་བོ་ཡིན་ཏེ། གང་དག་དོན་དམ་པ་མ་ཡིན་པ་དེ་དག་གིས་ནི་གྲོགས་པོར་འགྱུར་བ་མ་ཡིན་ནོ། །གང་དང་ཕྲད་ནས་ཀུན་བརྗོད་པ་དང་གནས་པའི་ལས་སུ་གྱུར་
[188a.3]པས་གང་ཡང་འཇིག་རྟེན་ཕ་རོལ་གྱིར་འགྱུར་བ་དེ་ནི་གྲོགས་པོ་ཡིན་ཏེ། གང་ཡང་ཚངས་པ་མཚུངས་པར་སྤྱོད་པ་རྣམས་ཀྱིས་ཉེ་བར་སྟོན་པ་དང་། བྱེད་དུ་འཇུག་པའམ། འཇིག་རྟེན་ཕ་རོལ་གྱི་འཇིགས་པ་སྟོན་པར་བྱེད་པའམ། དམྱལ་བ་དང་། ཡི་དགས་དང་། དུད་འགྲོའི་འགྲོ་བར་སྐྱེ་བའི་འཇིགས་
[188a.4]པ་ལེགས་པར་སྟོན་པ་རྣམས་ཀྱང་རུང་སྟེ། ཇི་ལྟར་ལུས་དང་། ངག་དང་། ཡིད་ཀྱིས་ཉེས་པར་སྤྱོད་པ་རྣམས་ཀྱིས་ངན་སོང་དུ་འཇུག་པར་འགྱུར་བ་རྣམས་མི་བྱའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། གྲོགས་གང་འཇིག་རྟེན་ཕ་རོལ་གྱི། །གྲོགས་
[188a.5]པོ་དེ་ནི་གྲོགས་པོར་བརྗོད། །གང་ཞིག་སྡིག་ལས་ཟློག་པ་དང་། །འཆི་འཕོ་ལས་ཀྱང་སྲུང་བྱེད་པ། །ཕ་རོལ་དུ་ནི་གང་ཕན་པའི། །ཕན་པ་རྟག་ཏུ་རབ་ཏུ་བརྗོད། །མི་རྣམས་གྲོགས་ནི་དེ་ཡིན་ཏེ། །གྲོགས་གང་གིས་ནི་འདོད་པ་འཐོབ། །དེ་ནི་གྲོགས་པོ་རྣམས་ཀྱི་མཆོག་ཡིན་ཏེ། གང་གིས་རྣམ་པ་དུ་
[188a.6]མ་དང་། རྣམ་པར་རྟོག་པ་དུ་མས་ཀྱང་། ཆོས་ཉེ་བར་སྟོན་པར་བྱེད་པའོ། །འོན་ཀྱང་གང་དག་ཟས་ཕལ་པོ་ཆེ་རྣམས་མངོན་པར་རྗོད་པར་བྱེད་པ་དང་། ཁྱིམ་རྣམས་སུ་འཇུག་པར་བྱེད་པ་དང་། སྡུག་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་སྟེན་པ་ཉེ་བར་སྟོན་པར་བྱེད་པ་
[188a.7]རྣམས་ནི་མ་ཡིན་ཏེ། རྣམ་པ་དེ་སྲིད་ཀྱི་གྲོགས་པོ་འདི་དག་ནི་གཅིག་ཀྱང་གྲོགས་པོར་བྱ་བ་མ་ཡིན་ན་སྐྱོན་དུ་མ་རྣམས་སྐྱེད་པར་བྱེད་པའི་གྲོགས་པོ་མང་པོ་མི་བྱ་བ་ལྟ་ཅི་སྨོས། གང་དག་གིས་འཇིགས་པ་དང་བཅས་པར་འགྱུར་བ་འཇིག་རྟེན་ཕ་རོལ་དུ་ཕན་པ་མ་ཡིན་པ་བྱེད་པར་འགྱུར་བ་དེ་དག་རྣམས་ནི་
[188b]
[188b.1]གྲོགས་པོའི་གཟུགས་ཀྱི་དགྲ་བོ་རྣམས་ཡིན་ནོ། །དགེ་སློང་གང་དག་རབ་ཏུ་ཆགས་པར་གྱུར་པ་རྣམས་ནི་རང་གི་བྱ་བ་ལས་ཡོངས་སུ་ཉམས་པར་བྱེད་པ་དང་། དགེ་སྦྱོང་བསམ་གཏན་སྒོམ་པར་བྱེད་པ་ན་བར་དུ་གཅོད་པར་བྱེད་པར་འགྱུར་བ་ཡིན་ནོ། །གཞན་ཡང་ཆོས་བཅུ་གསུམ་པ་བསམ་གཏན་སྒོམ་
[188b.2]པར་བྱེད་པ་ན་ཉམས་པར་བྱེད་པ་ཡིན་ནོ། །འདི་ཡང་གང་དག་ཡིན་ཞེ་ན། འདི་ལྟ་སྟེ། ཀུན་དུ་འདྲེ་བར་གནས་པའོ། །དགེ་སློང་རྣམས་ཐམས་ཅད་ཀྱང་བསམ་གཏན་བསྒོམ་པ་ན་ཉམས་པར་བྱེད་པར་འགྱུར་བའོ། །ཀུན་དུ་འདྲེ་བར་གནས་བདེ་ཡང་རྣམ་པ་ལྔ་ཡིན་ནོ། །འདི་གང་དག་ཡིན་ཞེ་ན། 
[188b.3]འདི་ལྟ་སྟེ། ཚུལ་ཁྲིམས་དང་ལྡན་པ་མཆོག་ཏུ་དགེ་བའི་ཆོས་ཅན་དྲང་པོར་གྱུར་པ་དྲང་པོའི་རང་བཞིན་ཅན་རྣམས་མཆོག་ཏུ་ཚུལ་ཁྲིམས་འཆལ་པ་རྣམས་དང་ལྷན་ཅིག་ཏུ་གནས་པར་འགྱུར་བ་སྟེ། གཞན་གྱི་དབང་དུ་གྱུར་པའི་སྐྱོན་འདི་ནི་ཀུན་དུ་འདྲེ་བར་གནས་པ་གཅིག་ཡིན་ནོ། །གཞན་ཡང་
[188b.4]འདྲེ་བར་གནས་པའི་སྐྱོན་གཉིས་པ་ཡོད་དོ། །འདི་ལྟ་སྟེ། གཞན་གྱི་དབང་དུ་གྱུར་པའི་སྐྱོན་གྱིས་སམ། རང་འདོད་པར་གྱུར་པས་ཀྱང་ལོག་པར་ལྟ་བ་ཅན་རྣམས་དང་ལྷན་ཅིག་ཏུ་གྲོང་དང་། གྲོང་ཁྱེར་དང་། གྲོང་རྡལ་དང་། ཚོང་འདུས་རྣམས་སུ་གནས་པར་བྱེད་པ་འདི་ནི་ཀུན་ཏུ་འདྲེ་བར་གནས་
[188b.5]པ་གཉིས་པ་ཡིན་ནོ། །གཞན་ཡང་ཀུན་ཏུ་འདྲེ་བར་གནས་པ་གསུམ་པ་ཡོད་དོ། །འདི་ལྟ་སྟེ། གཉེན་བཤེས་དང་། གྲོགས་པོ་དང་། རང་གི་སྐྱེ་བོ་རྣམས་དང་། ཕྲད་པར་འདོད་པར་གྱུར་ཅིང་ལྟ་བ་ལ་སྲེད་པར་གྱུར་པས་ཉེ་བར་འགྲོའོ། །དེས་དེ་དང་ལྷན་ཅིག་ཏུ་སྔོན་གྱི་ཁྱིམ་ལ་གོམས་པས་སླར་
[188b.6]ཡང་དེ་ཁོ་ན་བཞིན་དུ་གནས་པར་བྱེད་དོ། །འདི་ནི་ཀུན་ཏུ་འདྲེ་བར་གནས་པ་གསུམ་པ་ཡིན་ནོ། །གཞན་ཡང་ཀུན་ཏུ་འདྲེ་བར་གནས་པ་བཞི་པ་ཡོད་པ་ནི་འདི་ལྟ་སྟེ། ཀུན་དུ་དགའ་བར་གྱུར་པས་ཕན་ཚུན་དུ་བསྟན་བཅོས་ཀྱིས་ཀུན་དུ་བརྗོད་པ་དག་གིས་དགའ་བར་གྱུར་པས་རྒྱལ་པོའི་ཁྱིམ་དུ་ཆུད་པར་དགེ་
[188b.7]སློང་གནས་པར་བྱེད་དེ། གཞན་ཟིལ་གྱིས་མནན་པར་བྱ་བའི་བསམ་པས་སོ། །འདི་ནི་ཀུན་དུ་འདྲེ་བར་གནས་པ་བཞི་པ་ཡིན་ནོ། །གཞན་ཡང་ཀུན་དུ་འདྲེ་བར་གནས་པ་ལྔ་པ་ཡོད་དེ། འདི་ལྟ་སྟེ། བློ་རྣམ་པར་གཡེང་བར་གྱུར་པའི་དགེ་སློང་སྤྱོད་པ་ཀུན་དུ་མ་བསྡམས་པ་སྔོན་གང་དག་ཟོས་པ་
[189a]
[189a.1]དང་། འཐུངས་པ་དང་། གྲོང་པའི་ཆོས་བསྟེན་པར་གྱུར་པའམ། སྒྲ་དང་། རེག་བྱ་དང་། རོ་དང་། གཟུགས་དང་། དྲིས་བྱས་པར་གྱུར་པ་དེ་དག་རྣམས་ཀྱང་རྗེས་སུ་དྲན་པར་བྱེད་དོ། །དེ་དག་རྣམས་ལ་རྣམ་པར་རྟོག་པར་བྱེད་དོ། །དེ་རྣམ་པར་རྟོག་པས་ཉེ་བར་བཅོམ་
[189a.2]པར་གྱུར་པས་མཆོག་ཏུ་ཀུན་དུ་འདྲེས་པར་གྱུར་ནས་ཤིན་ཏུ་རྩུབ་པར་གྱུར་པ་རྣམས་ཀྱིས་ཤིན་ཏུ་སྡུག་བསྔལ་བར་གྱུར་པ་དང་ལྷན་ཅིག་པའི་ཡུལ་མི་འདོད་པ་མི་སྡུག་པ་ཡིད་དུ་མི་འོང་བ་རྣམས་དང་ལྷན་ཅིག་ཏུ་གནས་པར་བྱེད་དོ། །འདི་ནི་ཀུན་ཏུ་འདྲེ་བར་གནས་པ་ལྔ་པ་ཡིན་ཏེ། ཡུལ་གྱི་རྣམ་པར་རྟོག་པ་
[189a.3]རྣམས་ཀྱིས་ཉེ་བར་བཅོམ་པར་གྱུར་ནས་ཀུན་དུ་འདྲེ་བར་གནས་པ་ཡིན་ནོ། །ཀུན་དུ་འདྲེ་བར་གནས་པ་རྣམས་ཐམས་ཅད་ཡོངས་སུ་སྤང་བར་ནུས་ཀྱི་ཡིད་ཀྱི་རྣམ་པར་རྟོག་པ་རྣམས་ནི་ཡོངས་སུ་སྤང་བར་མི་ནུས་སོ། །ཡུལ་དང་ཀུན་ནས་འདྲེ་བར་གྱུར་པ་ནི་བསམ་གཏན་སྒོམ་པར་བྱེད་པ་རྣམས་
[189a.4]ཐམས་ཅད་ལ་ཤིན་ཏུ་བར་དུ་གཅོད་པར་བྱེད་པ་ཡིན་ནོ། །གང་གི་ཕྱིར་ཀུན་དུ་འདྲེས་པར་གནས་པ་ཐམས་ཅད་ནི་ཡོངས་སུ་སྤང་བར་ནུས་ལ། ཡུལ་གྱི་ཉེ་བར་ལོངས་སྤྱོད་པ་ལ་རང་གི་སེམས་རྩབ་ཧྲལ་ཅན་གྱིས་བསླང་བའི་ཀུན་ཏུ་རྟོག་པ་རྣམས་ཀྱིས་ཀུན་ཏུ་འདྲེ་བར་གནས་པ་རྣམས་ནི་
[189a.5]སྤང་བར་མི་ནུས་ཏེ། བསམ་གཏན་དང་། སྙོམས་པར་འཇུག་པ་དང་། ཤིན་ཏུ་སྦྱངས་པ་དང་། ལེགས་པར་སྡོམ་པ་དང་། ཚུལ་བཞིན་དུ་ཡིད་ལ་བྱེད་པ་རྣམས་ཀྱིས་རྗེས་སུ་དྲན་པར་བྱེད་པ་རྣམས་ཀྱིས་ནི་མ་གཏོགས་པའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་
[189a.6]པ་གསུངས་པ། ཇི་ལྟར། ཚུལ་བཞིན་མ་ཡིན་ཡིད་བྱེད་པས། །མེ་གང་ཀུན་དུ་སྤར་གྱུར་པ། །ཚུལ་བཞིན་མ་ཡིན་ཡིད་བྱེད་དེའི། །ཆར་གྱིས་རབ་ཏུ་འཇོམས་པར་བྱེད། །མུན་པ་ཡུན་རིང་གིས་བསླང་གང་། །མ་རིག་ལས་བྱུང་མི་རྣམས་ཀྱི། །དེ་ནི་ཅུང་ཟད་དུ་སྐྱེས་པའི། །ཤེས་
[189a.7]རབ་མར་མེས་འཇིག་པར་བྱེད། །བློ་གྲོས་རྨོངས་པ་དམྱལ་བར་ནི། །ཆགས་དང་རྨོངས་པས་སྲེག་པར་བྱེད། །ཤེས་རབ་ཅན་ནི་འཇོམས་མིན་ཏེ། །མྱ་ངན་འདས་པའི་ལམ་དུ་འགྲོ། །ཤེས་རབ་སྣང་བས་ལུས་ཅན་གྱི། །བཅུ་གསུམ་པོ་རྣམས་འཇོམས་པར་བྱེད། །དེ་ཕྱིར་སྐྱོན་གཞོམ་
[189b]
[189b.1]རྗེས་སུ་བཙལ། །ཤེས་དང་ཚུལ་ཁྲིམས་རྟག་བསྒོམས་པས། །ལུས་ཅན་རྣམས་ཀྱི་བཅུ་གསུམ་པོ། །རྩ་བ་མེད་པར་ཀུན་རབ་འཇོམས། །ཡེ་ཤེས་མེས་ནི་ཉོན་མོངས་པའི། །བུད་ཤིང་ཆེན་པོ་ཆེར་འབར་བྱེད། །དེ་ལྟར་ཀུན་དུ་འདྲེ་བར་གནས་པ་རྣམས་ནི་ཐམས་ཅད་ཀྱིས་གནས་སྐབས་
[189b.2]ཐམས་ཅད་དུ་མི་བྱའོ། །ཁྱིམ་གྱི་གནས་ལས་ངེས་པར་བྱུང་བ་གཅིག་ཏུ་རྒྱུ་བར་གྱུར་པའི་དགེ་སྦྱོང་རྣམས་ཀྱིས་ཀུན་ཏུ་རྟོག་པའི་རང་བཞིན་ཅན་དུ་མི་བྱའོ། །ལེ་ལོ་ཅན་དུ་མི་བྱའོ། །གྲོང་དང་། གྲོང་ཁྱེར་དང་། གྲོང་ཆུང་དང་། ཚོང་འདུས་རྣམས་ཉམས་སུ་མྱོང་བར་བྱེད་པའི་རྣམ་པར་
[189b.3]རྟོག་པའི་རང་བཞིན་ཅན་དུ་མི་བྱའོ། །སྤྲོ་བ་ཆེན་པོར་གྱུར་པས་ལྷན་ཅིག་ཏུ་གནས་པ་དང་། ལྟ་བ་ལ་ཆེད་ཆེར་མི་བྱ། སློབ་མ་སྡུད་པ་ལ་ཆེད་ཆེར་མི་བྱའོ། །སྡིག་པའི་གྲོགས་པོ་དང་འགྲོགས་པའི་རང་བཞིན་ཅན་དུ་མི་བྱའོ། །སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ལ་
[189b.4]ཆེད་ཆེ་བར་གྱུར་ནས་མངོན་པར་ཞེན་པས་ཀུན་ཏུ་ཆགས་པར་གྱུར་པའི་སེམས་སུ་མི་བྱའོ། །འགྲོ་བ་དང་སྤྱོད་པ་རྣམས་ཀུན་དུ་མ་བསྡམས་པར་མི་བྱའོ། །སེམས་ཤིན་ཏུ་མྱུར་བར་བརྐམ་པར་མི་བྱའོ། །བསོད་སྙོམས་དང་། མལ་ཆ་དང་། སྟན་དང་། ནད་ཀྱི་རྐྱེན་སྨན་དང་། 
[189b.5]ཡོ་བྱད་རྣམས་ལ་མངོན་པར་དགའ་བར་མི་བྱའོ། །ཆོས་གོས་བཀྲ་བ་དང་། འཇོ་སྒེག་དང་། ཁྲུས་དང་། མཉེ་བསུག་དང་། སྒེག་ཆོས་སུ་བརྗོད་པའི་རང་བཞིན་ཅན་དུ་མི་བྱའོ། །ཐོག་མ་མེད་པའི་དུས་ནས་མུན་པའི་ཚོགས་སུ་གྱུར་པའི་ཉོན་མོངས་པའི་ཚོགས་འདི་དག་རྣམས་
[189b.6]བསྲེག་པར་བྱ་ནུས་པ་མ་ཡིན་ན། ཀྱེ་མ་ཤིན་ཏུ་སྡུག་བསྔལ་བར་འགྱུར་བའི་འཁོར་བ་གང་ཡིན་པ་འདིར་འགྲོ་བ་ལྔའི་སྒོར་ཡུལ་དྲུག་གི་འོད་ཟེར་གྱི་རྣམ་པར་རྟོག་པས་སྡུག་བསྔལ་འབྱུང་བར་འགྱུར་བས་དེ་དག་རྣམས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་ཉི་མ་རེ་རེ་ཞིང་བྱིས་
[189b.7]པའི་སྐྱེ་བོ་འདི་དག་ཐམས་ཅད་ཐམས་ཅད་དུ་འཚེད་པར་བྱེད། སྲེག་པར་བྱེད། རྣམ་པར་རླག་པར་བྱེད་པས་སྡུག་བསྔལ་གྱི་རྒྱ་མཚོ་རྣམས་སུ་ལྷུང་བར་གྱུར་ཅིང་ཡང་དང་ཡང་དུ་དེ་ལྟར་འཇུག་པར་འགྱུར་ཡང་སྐྱོ་བ་སྐྱེ་བར་འགྱུར་བ་ཡང་མ་ཡིན་ནོ། །དེ་ལ་རྣམ་པ་དེ་ལྟ་བུའི་ཚུལ་ཁྲིམས་
[190a]
[190a.1]རྣམས་ཡོངས་སུ་སྤངས་ནས་གང་ལྷར་སྐྱེས་པར་གྱུར་པ་རྣམས་ནི་མཆོག་ཏུ་བག་མེད་པར་རྒྱུ་བར་འགྱུར་རོ། །དེ་ཡང་ལྷའི་འཇིག་རྟེན་རྣམས་ལས་ཉམས་ནས་དེད་དཔོན་གྱི་མཆོག་ལས་དེ་བཞིན་དུ་དེད་དཔོན་དམྱལ་བ་དང་། ཡི་དགས་དང་། དུད་འགྲོའི་འགྲོ་བ་རྣམས་
[190a.2]སུ་སྐྱེ་བར་འགྱུར་བས་ཤིན་ཏུ་སྡུག་བསྔལ་བར་གྱུར་པའི་འགྱོད་པའི་མེས་སྲེག་པར་བྱེད་དོ། །འདི་ལ་སྐྱོབ་པར་བྱེད་པ་རྣམས་ཀྱང་འགའ་ཞིག་ཀྱང་མེད་དོ། །བག་མེད་པར་གྱུར་པ་བརྒྱའི་བག་མེད་པ་རྣམས་ཀྱིས་ཉེ་བར་བཅོམ་པར་གྱུར་པས་འགྱོད་པའི་མེས་བསྲེགས་པར་གྱུར་ནས་དམྱལ་
[190a.3]བ་དང་། ཡི་དགས་ཀྱི་ས་གཞིར་སྐྱེ་བར་འགྱུར་རོ། །དེའི་ཕྱིར་ཇི་སྲིད་དུ་འཆི་འཕོ་བའི་དུས་ཀྱི་སྣང་བ་འོངས་པར་མ་གྱུར་པ་དེ་སྲིད་དུ་དམ་པའི་ཆོས་ཡིད་ལ་བྱ་བའི་སྟེང་དུ་ཡང་སངས་རྒྱས་དགྲ་བཅོམ་པ་རྣམས་ཐམས་ཅད་ཀྱི་བསྟན་པ་གང་ཡིན་པ་འདི་ལ་དེ་དག་རྣམས་ཐམས་ཅད་ཉི་མ་
[190a.4]རེ་རེ་ཞིང་ལན་ཅིག་མ་ཡིན། ཕྱོགས་གཅིག་མ་ཡིན་པར་བྱ་བ་ཁོ་ནའོ། །བག་མེད་པས་མཆོག་ཏུ་བག་མེད་པར་གྱུར་པ་གང་ཡིན་པའི་ལྷ་དེ་དག་རྣམས་ལྷར་སྐྱེས་པར་གྱུར་པ་ནི་མིར་གྱུར་པ་ཐམས་ཅད་ཀྱིས་ཀྱང་ཚུལ་ཁྲིམས་ལེགས་པར་བསྒོམས་ཤིང་ལེགས་པར་ལས་སུ་བྱས་པ་དང་། 
[190a.5]སེམས་བཟང་པོར་བྱས་པར་གྱུར་པས་དེ་ཤི་ནས། སྐྱེས་བུ་ལུས་ཞིག་པར་གྱུར་ཏེ། ཤི་བའི་འོག་ཏུ་ལྷ་རྣམས་སུ་སྐྱེའོ། །ཅི་བདག་ཅག་རྣམས་ལས་ཆུང་ངུན་གྱིས་སྐྱེས་པ་ཞིག་ཡིན་ནམ་ཞེས་དེ་ལྷ་རྣམས་ཀྱིས་ཤེས་པ་མ་ཡིན་པ་དེ་དག་བསྟན་པར་བྱ་བའི་དོན་དུ་ཆོས་བཅུ་གསུམ་པོ་འདི་
[190a.6]གསུངས་པ་ཡིན་ནོ། །མིའི་འཇིག་རྟེན་པའི་སྐྱེས་བུ་རྣམས་དང་ལྷ་རྣམས་ཕན་ཚུན་དུ་རྒྱུར་གྱུར་པ་ཡིན་ཏེ། ལྷ་རྣམས་དང་སྐྱེས་བུ་རྣམས་ཀྱང་ཚུལ་ཁྲིམས་དང་ལྡན་པ་ནི་ཤི་ནས་ལྷར་སྐྱེའོ། །ལྷའི་བག་མེད་པ་རྣམས་ཤི་འཕོས་ནས་མི་རྣམས་སུ་སྐྱེའོ། །དེ་ལ་རྒྱུ་འདི་དག་རྣམས་ཀྱིས་ལྷ་
[190a.7]དང་མི་རྣམས་ལ་ཕན་པ་དང་། བདེ་བ་དང་། མཐར་མྱ་ངན་ལས་འདའ་བར་འགྱུར་བ་དང་། འཇིག་རྟེན་པའི་ཕན་པ་རྣམས་ཀྱང་མཛད་པའི་བཅོམ་ལྡན་འདས་འོད་སྲུང་དེས་མདོ་འདི་དག་གསུངས་པ་ཡིན་ནོ། །དེ་ནས་མུ་སུ་ལུན་དྷ་ལ་སོགས་པའི་ལྷ་དེ་དག་རྣམས་འདོད་པ་ལ་མཆོག་
[190b]
[190b.1]ཏུ་ཡིད་བྱུང་བར་གྱུར་པས་འདོད་པ་རྣམས་མ་ཡིན་ཞིང་འདོད་པའི་མཐའ་ལ་ཡང་མི་འཇུག་གོ། །བཅོམ་ལྡན་འདས་དང་བཅོམ་ལྡན་འདས་ཀྱི་མཆོད་རྟེན་དེ་ལ་ཡང་རབ་ཏུ་དང་བའི་ཡིད་དང་ལྡན་པའི་མགོ་བོས་ཕྱག་འཚལ་ནས་ཐམས་ཅད་ཇི་ལྟར་འོངས་པ་དེ་ལྟར་ཕྱིར་སོང་ངོ་། །བཅོམ་ལྡན་
[190b.2]འདས་འོད་སྲུང་གི་མདོ་རྫོགས་སོ།། །།མདོ་དྲུག་པ་དང་ཚོགས་པ་རྒྱུ་བ་ན་རྣམ་པར་རྒྱུ་བའི་ས་ཡང་རྫོགས་སོ།། །།དེ་ནས་ལྷ་དེ་དག་རྣམས་བཅོམ་ལྡན་འདས་འོད་སྲུང་གི་མཆོད་རྟེན་དེ་ལས་ཕྱིར་འོངས་པར་གྱུར་པ་གང་གི་ཚེ་དེ་མུ་སུ་ལུན་དྷ་ལ་འདྲིའོ། །ལྷ་ཇི་ལྟར་རྣམ་
[190b.3]པ་གང་གིས་ཁྱོད་ཀྱིས་མཆོད་རྟེན་དེ་མཐོང་། དེ་ནས་ལྷ་དེ་རྣམས་ཀྱི་དྲུང་ནས་ཐོས་པར་གྱུར་ནས་མུ་སུ་ལུན་དྷ་དེས་འདི་སྐད་ཅེས་སྨྲས་ཏེ། ངས་རྣམ་པ་གང་དག་དང་། རྒྱུ་མཚན་དང་བཅས་པས་མཆོད་རྟེན་དེ་དག་མཐོང་བར་གྱུར་པ་ཇི་ལྟ་བ་བཞིན་དུ་མཉན་པར་གྱིས་ཤིག། དེ་ལ་སྔོན་ལྷའི་
[190b.4]འཇིག་རྟེན་དུ་ང་སྔོན་སྐྱེས་ནས་བག་མེད་པ་སྤྱོད་པ་ཡུལ་ལ་ཆེད་ཆེར་བྱེད་པ་འདོད་པ་ལྔའི་ཞགས་པས་ཀུན་ནས་བཅིངས་པར་གྱུར་པས་ངས་འཐབ་བྲལ་དེ་དག་རྣམས་ཐམས་ཅད་ཕྱིར་ཞིང་ལྟ་བར་བྱེད་དེ། རྩེ་བར་གྱུར་ཅིང་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པས་རྩེ་བ་དང་ཀུན་
[190b.5]ཏུ་སྤྱོད་པར་བྱེད་དེ། ནགས་ནས་ནགས་དང་། རི་བོའི་ངོས་ནས་རི་བོའི་ངོས་རྣམས་དང་པད་མའི་རྫིང་བུ་ནས་པད་མའི་རྫིང་བུ་དང་། བུང་བ་རྒྱ་ཆེ་བ་ནས་བུང་བ་རྒྱ་ཆེ་བར་ལྷ་མོ་བརྒྱ་སྟོང་དུ་མས་ཡོངས་སུ་བསྐོར་བ་དེ་བཞིན་དུ་རྒྱན་དང་ཆ་བྱད་དང་ལྡན་པའི་ལྷ་བརྒྱ་སྟོང་གིས་ཀུན་
[190b.6]དུ་གང་བར་གྱུར་པས་མདུན་ན་གར་བྱེད་པར་གྱུར། གླུ་ལེན་པར་གྱུར། རྒོད་པར་བྱེད་པར་གྱུར། འགྱིང་བར་བྱེད་པར་གྱུར་པས་ཡོངས་སུ་བསྐོར་བས་ལྷའི་འཇིག་རྟེན་འདི་ཐམས་ཅད་དུ་བདག་ཅག་འགྲོ་སྟེ། ཡུལ་རྣམས་ལ་དད་ཆེ་བར་གྱུར་པ། འདོད་པའི་ཡོན་ཏན་ལྔ་ལ་དགའ་བའི་སྲེད་པས་འཁྲིད་པར་
[190b.7]གྱུར་པ་སྟེ། དེ་ལ་དེ་དག་ངོམས་པ་མེད་པར་གྱུར་ནས་འགྲོ་བ་དང་། སྤྱོད་པར་བྱེད་པའི་འགྲོས་ཐོགས་པ་མེད་པར་གྱུར་པ་ལ་འདི་ལྟ་སྟེ། ཆུ་ལ་ངང་པའི་རྒྱབ་ནས་ངང་པའི་རྒྱབ་དང་། ཀཱ་རཎ་ཌ་བའི་རྒྱབ་ནས་ཀཱ་རཎ་ཌ་བའི་རྒྱབ་དང་། བལ་ལཱི་ནིའི་རྒྱབ་ནས་བལ་ལཱི་ནིའི་རྒྱབ་དང་། པད་མའི་
[191a]
[191a.1]ནང་ནས་པད་མའི་ནང་དང་། རླབས་ནས་རླབས་གཞན་རྣམས་ལ་ཡང་ང་རྩེ་བར་བྱེད་དེ། ཇི་ལྟར་འདོད་པར་འདོད་པ་རྣམས་ལ་སྤྱོད་པ་ཐམས་ཅད་དུ་འབྱིང་བ་མེད་པར་འགྲོ་བ་ཐམས་ཅད་དུ་འགྱིང་བ་དང་། རྒོད་པ་དང་བཅས་པ་མཆོག་ཏུ་དགའ་བའི་ཡིད་ཀྱིས་བདག་རྒྱུའོ། །དེ་བཞིན་
[191a.2]དུ་ཡང་བདག་གལ་ཏེ། དགའ་བ་བརྒྱས་རྩེ་བའི་དབང་དུ་བྱས་ནས་བདག་ཉིད་རང་ཐང་གི་གཤོང་ན་ལེགས་པར་གནས་པར་གྱུར་པ་ལ་ལྷ་བརྒྱ་སྟོང་གིས་ཡོངས་སུ་བསྐོར་ནས་བདག་རྩེ་སྟེ། རི་ནས་རི། རི་བོའི་རྩེ་ནས་རི་བོའི་རྩེ། ཕུག་ནས་ཕུག་ཏུ། སྐྱེད་མོས་ཚལ་ནས་སྐྱེད་མོས་ཚལ། 
[191a.3]རི་ཁྲོད་ནས་རི་ཁྲོད་དུའོ། །དེ་ཁོ་ན་བཞིན་དུ་ང་ཐམས་ཅད་དུ་ཐོགས་པ་མེད་པར་འགྲོ་བས་རྣམ་པར་སྤྱོད་པ་ཡིན་ནོ། །དེ་བཞིན་དུ་ནམ་མཁའ་ལ་ཡང་ཁང་པ་བརྒྱ་སྟོང་གིས་ཡོངས་སུ་བསྐོར་བར་གྱུར་ནས་ལྷ་བརྒྱ་སྟོང་གིས་གང་བས་རོལ་མོའི་སྒྲ་དང་། གར་དང་། གླུ་དང་། དགོད་པ་དང་། 
[191a.4]འགྱིང་བ་དང་། ལྷན་ཅིག་ཏུ་ལྷའི་འཇིག་རྟེན་འདི་མ་ལུས་པར་རྩེ་བར་གྱུར་པས་མཐོང་སྟེ། ཡུལ་གྱི་ཆ་དཔེ་མེད་པར་གྱུར་པ་རིན་པོ་ཆེ་བདུན་དང་ལྡན་པ་དེའི་འོད་ཀྱིས་ཉེ་བར་མཛེས་པར་གྱུར་པའི་ཡུལ་གྱི་ཆ་དང་། དེ་བཞིན་དུ་རིའི་རྩེ་མོ་རྣམས་ལས་གཞན་དུ་ཡང་མཐོང་བ་པད་མ་བརྒྱ་སྟོང་
[191a.5]དུ་མ་སྐྱེས་པའི་ཀླུང་རྣམས་ཀྱིས་ལེགས་པར་རྣམ་པར་ཕྱེ་བའི་ཕྱོགས་ཀྱི་ཆ་དང་། དེ་ཁོ་ན་བཞིན་དུ་ངས་ཡང་མཐོང་བ་ལྷའི་ཚོགས་ཀྱིས་ཡོངས་སུ་བསྐོར་བར་གྱུར་ནས་ནམ་མཁའི་དཀྱིལ་ན་ལེགས་པར་གནས་པ། འདོད་པའི་ཡོན་ཏན་ཐམས་ཅད་དང་ལྡན་པ། ལྷའི་འཇིག་རྟེན་འདི་རྒྱ་
[191a.6]ཆེན་པོར་ཁང་བུ་བརྒྱ་སྟོང་གིས་ཡོངས་སུ་བསྐོར་བར་གྱུར་ནས་ཐམས་ཅད་ལ་ཀུན་ཏུ་ཐོགས་པ་མེད་པར་ང་འགྲོ་བར་བྱེད་དེ། ཆུ་དང་ཐང་དང་། དེ་བཞིན་དུ་ནམ་མཁའ་དང་གསུམ་ལ་ཡང་དེ་ལྟར་རྩེ་བར་གྱུར་པ་ན་འགའ་ཞིག་ན་བདག་གིས་རིང་བ་ནས་མཐོང་བར་གྱུར་པ་ལ་འོད་ཟེར་དེ་དག་
[191a.7]རྣམས་ཐམས་ཅད་ཟིལ་གྱིས་གནོན་པར་བྱེད་པའི་འོད་ཟེར་དྲུག་གི་རང་བཞིན་གྱི་རིར་གྱུར་པ། ནམ་མཁའི་དཀྱིལ་བརྟོལ་བར་གྱུར་ནས་རབ་ཏུ་འབར་བར་བྱེད་དེ། དེ་ལས་ངའི་ངོ་མཚར་བ་འཕངས་པའི་ཡིད་མཉམ་པར་མ་བཞག་པར་གྱུར་པས་འདི་སྙམ་དུ་སེམས་པར་གྱུར་ཏེ། རྨད་དུ་བྱུང་
[191b]
[191b.1]བ་གཞན་འདི་དག་རྣམས་ཅི་ཞིག་མཐོང་བར་གྱུར་ན་ང་རང་ཁང་བུའི་ཕྲེང་བ་རྣམས་ཀྱིས་ཡོངས་སུ་བསྐོར་བར་གྱུར་པས་རིངས་པ་ཉིད་དུ་ནམ་མཁའ་ལས་གང་ནས་འོད་ཟེར་དྲུག་པོ་དེ་དག་མཐོང་བར་གྱུར་པ་དང་དེར་ཕྱིན་པར་འགྱུར་རོ། །ཕྱིན་པར་གྱུར་ནས་ཀྱང་འོད་དེ་དག་རྣམས་ཀྱི་དྲུང་དུ་
[191b.2]བདག་ཅག་ཁང་པ་ཐམས་ཅད་དང་བཅས་པ་རྣམས་ལྷན་ཅིག་ཏུ་ནམ་མཁའི་དབྱིངས་ལས་ལྟུང་བར་གྱུར་ནས་ས་གཞི་ལ་རབ་ཏུ་ལྟུང་ངོ་། །འོད་ཀྱང་ཉམས་པར་གྱུར་ནས་དེ་ལ་ང་འདི་སྙམ་དུ་སེམས་པར་གྱུར་ཏེ། འདི་ཅི་ཞིག་ཡིན་པར་གྱུར་ན། ཅི་རང་ཉིད་ཀྱི་གཟི་བརྗིད་ཡིན་པར་འགྱུར་
[191b.3]རམ། གང་གིས་བདག་ཅག་ལྷའི་ཚོགས་རྣམས་ཐམས་ཅད་དང་བཅས་པ་ནམ་མཁའི་དཀྱིལ་ནས་ལྟུང་བར་གྱུར་ཅིང་འོད་ཀྱང་ཀུན་ནས་ཉམས་པར་བྱས་པར་གྱུར་ཏོ། །དེ་ལ་བདག་གིས་དེ་ལྟར་བསམས་པ་དང་། འདུལ་བར་གྱུར་པ་ཡང་རྣམ་པར་ཡངས་པ་ཞེས་བྱ་བའི་མིང་ཅན་གྱི་
[191b.4]ལྷ་ཤིན་ཏུ་སྔ་བ་ན་སྐྱེས་པར་གྱུར་པ་དེ་ལ་ཡང་དོན་འདི་དག་རྣམས་དྲིས་སོ། །དེས་བརྗོད་པར་གྱུར་པ་འདི་དག་ནི་ལྷའི་ཞལ་སྔ་ནས་ཀྱང་མ་ཡིན་ལ་འདི་དག་ནི་ཡུལ་གྱི་སྐྱོན་ཡང་མ་ཡིན་ཞིང་བར་ཆད་རྣམས་འབྱུང་བར་འགྱུར་བ་ཡང་མ་ཡིན་གྱི། གང་གིས་ཁྱོད་ལྷའི་ཚོགས་རྣམས་ཐམས་
[191b.5]ཅད་ཀྱིས་ཡོངས་སུ་བསྐོར་བ་རྣམས་ནམ་མཁའི་དཀྱིལ་ནས་ལྷུང་བར་གྱུར་པ་གང་ཡིན་པ་དེ་དག་གི་རྒྱུ་མཚན་རྣམས་ཉོན་མཛོད་དང་། གཞན་ཡང་སྔོན་ལྷ་རྣམས་ཀྱི་བདག་པོར་གྱུར་པ་གང་ཡིན་པ་དེ་དག་རྣམས་ཀྱང་གནས་འདིར་ཆུད་ཟོས་པར་གྱུར་ཏེ། ཤིན་ཏུ་ཡང་ནམ་མཁའི་དཀྱིལ་
[191b.6]ནས་ལྷུང་བར་གྱུར་ཏོ། །ཁྱོད་ཀྱང་ཐོས་པ་དང་མི་ལྡན་པའི་རྒྱུས་ཁྱོད་ཀྱིས་མི་ཤེས་པས་ཡུལ་ཕྱོགས་འདི་དག་ཏུ་འོད་ཟེར་དེ་དག་རྣམས་ལས་རྒྱལ་བར་མི་ནུས་པས་ལྷུང་བར་གྱུར་པ་ཡིན་ནོ། །དེ་ཉིད་ཀྱི་རྒྱུ་མཚན་དེ་དག་རྣམས་བདག་གིས་མངོན་པར་བརྗོད་པར་བྱའོ། །དེ་དག་རྣམས་ཀྱི་
[191b.7]རྒྱུ་གང་ཡིན་པ་དང་གནས་དེ་དག་ནི་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་གང་དག་ལྷ་རྣམས་ཀྱི་ཡང་ལྷར་གྱུར་པ་འཇིག་རྟེན་ཐམས་ཅད་ཀྱི་དེ་ཁོ་ན་རིག་པར་གྱུར་པ་དེ་དག་རྣམས་ཀྱིས་ཚོགས་པ་རྒྱུ་བ་ན། རྣམ་པར་རྒྱུ་བའི་ལྷ་རྣམས་ཀྱིས་འདིར་ལྷ་དང་མི་
[192a]
[192a.1]རྣམས་ལ་ཕན་པར་འགྱུར་བའི་མཆོད་རྟེན་དྲུག་མཛད་པ་ཡིན་ལ། མཆོད་རྟེན་དགེ་སྦྱོང་རྣམས་ཀྱིས་བསྒྲུབ་པར་མི་ནུས་པ་དེ་དག་རྣམས་ཀྱི་རིམ་པ་བསྒྲུབ་པ་དེ་དག་ནི་རྒྱུ་གང་གི་ཕྱིར་དེ་དག་རྣམས་ཀྱི་དྲུང་ན་ཆེས་ཁྱད་པར་དུ་འཕགས་པར་གྱུར་པ་གཞན་ནི་འགའ་ཞིག་ཀྱང་མེད་པའི་
[192a.2]ཕྱིར་ན། དེ་དག་རྣམས་ཀྱི་མཆོད་རྟེན་འདི་དག་རྣམས་ནི་འགོང་བར་བྱར་མི་ནུས་སོ། །རྒྱུ་འདིས་ན་ཁྱོད་ཀྱང་ལྷུང་བར་འགྱུར་བ་ཡིན་ཞེས་ང་ལ་རབ་ཏུ་རྣམ་པར་ཡངས་པ་དེས་བརྗོད་དོ། །དེ་ན་ཅི་ཞིག་ཀུན་ཏུ་གནས་པར་གྱུར་པ་ཡིན། དེས་ང་ལ་ཡང་བརྗོད་པ་དེ་དག་རྣམས་དང་མཚུངས་པར་གྱུར་
[192a.3]པའི་དཀའ་ཐུབ་ནི་འཁོར་བ་ན་འགའ་ཞིག་ཀྱང་ཡོད་པ་མ་ཡིན་ཏེ། དེ་དག་རྣམས་ནི་ཐམས་ཅད་མཁྱེན་པ་ཐམས་ཅད་གཟིགས་པར་གྱུར་པ་དེ་དག་གིས་འདོད་པ་རྣམས་ཀྱི་ཉེས་དམིགས་མངོན་པར་མཁྱེན་ཅིང་། འཁོར་བའི་སྡུག་བསྔལ་རྣམས་ཀྱང་མཁྱེན་པར་གྱུར་ནས་བསྐལ་པ་གྲངས་
[192a.4]མེད་པ་གསུམ་དུ་ཕ་རོལ་ཏུ་ཕྱིན་པ་དྲུག་པོ་རྣམས་ལ་དཀའ་ཐུབ་སྤྱད་པས། ཐམས་ཅད་མཁྱེན་པ་ཐོབ་པར་གྱུར་ནས་ཡོངས་སུ་མྱ་ངན་ལས་འདས་པར་གྱུར་པ་ནི་ཤིན་ཏུ་མདོར་བསྡུས་པ་ཡིན་ནོ། །གལ་ཏེ་ཁྱེད་རྣམས་ཉན་པར་འདོད་ན་ཚོགས་པ་རྒྱུ་བ་ན་རྒྱུ་བའི་ས་ན་གནས་པའི་མཆོད་རྟེན་
[192a.5]དེ་དག་ལ་བལྟ་བར་གྱིས། དེ་ནས་རྣམ་པར་ཡངས་པ་དེའི་དྲུང་ནས་ཚིག་འདི་དག་རྣམས་ཐོས་པར་གྱུར་ནས་ང་ངོ་མཚར་བས་ཆད་ཆེ་བར་གྱུར་པ་ལ་མ་མཐོང་བ་དང་། ཟིལ་གྱིས་མནན་པར་ཡང་གྱུར་ནས་རྣམ་པར་ཡངས་པ་དེ་དང་ལྷན་ཅིག་ཏུ་དང་། ལྷ་གཞན་རྣམས་དང་ཡང་མཆོད་རྟེན་
[192a.6]དེ་དག་རྣམས་སུ་རབ་ཏུ་བརྒྱུས་པར་གྱུར་ཅིང་གང་གིས་བདག་ཅག་འཁོར་བ་ལས་སྒྲོལ་བའི་ཆོས་ཀྱང་ཐོས་སོ། །ཐབས་འདི་དག་རྣམས་ཀྱིས་མཆོད་རྟེན་འདི་མཐོང་བར་གྱུར་པ་དང་། གང་བཅོམ་ལྡན་འདས་དེ་དག་གིས་བསྟན་པའི་ལྷ་དང་མི་རྣམས་ལ་ཕན་པར་གྱུར་པ་འདི་དག་རྣམས་ཀྱང་
[192a.7]ཐོས་སོ། །དེ་ནས་ལྷ་དེ་དག་རྣམས་ཀྱིས་འཐབ་བྲལ་བའི་མངའ་བདག་དེའི་ཚིག་རྣམས་ཐོས་པར་གྱུར་ནས་གང་ཡང་ས་གཞན་དག་པ་རྣམས་ནི་དེ་དག་རྣམས་སུ་ལེགས་པར་ཉེ་བར་སོང་ངོ་། །མུ་སུ་ལུན་དྷ་ཡང་རང་གི་ས་ལ་རབ་ཏུ་ཞུགས་པར་གྱུར་ཏོ། །མཆོད་རྟེན་རྟོགས་པ་རྫོགས་སོ།། །།
[192b]
[192b.1]གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་འཐབ་བྲལ་བ་རྣམས་ཀྱི་ལས་ལ་ཀུན་ཏུ་ལྟ་བར་བྱེད་དོ། །དེས་འཐབ་བྲལ་བ་རྣམས་ཀྱི་ས་རབ་ཏུ་རྣམ་པར་འདྲེས་པའི་ཁོར་ཡུག་ན་རྒྱུ་བ་ཞེས་བྱ་བ་ཇི་ལྟ་བ་བཞིན་དུ་ཡོད་པ་ཐོས་པ་ལས་བྱུང་བའི་ཤེས་རབ་ཀྱིས་མཐོང་བར་གྱུར་ཏེ་དེར་ལས་
[192b.2]གང་དག་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ཇི་ལྟར་གང་དག་གིས་ཤེས་རབ་ཀྱིས་དགེ་བ་རྣམས་ལ་སྤྱོད་པ་དགེ་ཞིང་བདེ་ལེགས་སུ་གྱུར་པས་སྲོག་གཅོད་པ་དང་མ་བྱིན་པར་ལེན་པ་ཡང་སྤངས་པར་གྱུར་པ་རྣམས་ནི་སྔར་བཞིན་ཏེ། འདོད་པ་ལས་
[192b.3]ལོག་པར་གཡེམ་པ་ཡང་རྣམ་པ་ཐམས་ཅད་དུ་ཡོངས་སུ་སྤངས་པར་གྱུར་པ་ལ་འདི་ལྟ་སྟེ། ནགས་སུ་སོང་བར་གྱུར་པ་ན་ཡང་གང་གི་ཚེ་བྱ་རྣམས་འདོད་པ་གསལ་བར་བྱེད་པ་སྙན་པར་སྒྲོགས་པ་པོ་སྒྲ་སྙན་པ་དང་ལྡན་པ་རྣམས་མཐོང་བར་གྱུར་ལ། དེ་ཡང་མཆོག་ཏུ་འདོད་པ་སྐྱེད་པར་བྱེད་
[192b.4]པའི་ཚིག་རྣམས་འདོན་པར་བྱེད་པ་དང་ཕྱི་བཞིན་འབྲང་བར་ཡང་ངང་མོ་དག་རྣམ་པར་རྒྱུའོ། །རྣམ་པ་སྣ་ཚོགས་པའི་ཁ་དོག་གི་སྒྲོ་དང་ལྡན་པ་སྐྱེ་བོ་ཐམས་ཅད་ཀྱི་ཡིད་འཕྲོག་པར་གྱུར་པའི་འདོད་པ་སྐྱེད་པར་བྱེད་པ་དེ་དག་རྣམས་ཀུན་ཏུ་མཐོང་བར་གྱུར་ནས་ཀྱང་ཡིད་ལ་སྒོམ་པར་མི་བྱེད་དོ། །
[192b.5]རྣམ་པར་རྟོག་པར་མི་བྱེད་དོ། །དེ་རྣམ་པ་དེ་སྲིད་དུ་ཚུལ་ཁྲིམས་རྣམ་པར་དག་པར་གྱུར་པ་ཡིན་ན། འདོད་པ་ལ་ལོག་པར་གཡེམ་པ་ཉིད་ཅིའི་ཕྱིར་ན་བྱེད་པར་འགྱུར། འདོད་པ་ལ་ལོག་པར་གཡེམ་པ་རྣམས་རྣམ་པར་སྤོང་བར་བྱེད་པ་པོ་ཡོངས་སུ་དག་པའི་ཚུལ་ཁྲིམས་དང་ལྡན་པ་རྣམས་ནི་
[192b.6]ལུས་ཞིག་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་རྣམ་པར་འདྲེས་པའི་ཁོར་ཡུག་ན་རྒྱུ་བའི་ས་འདིར་སྐྱེའོ། །དེར་སྐྱེས་པ་ཡང་འདོད་པའི་ཡོན་ཏན་ཐམས་ཅད་ཀྱིས་ཆེས་སྟོབ་པར་གྱུར་པ་བདེ་བའི་ཆུ་བོ་རྒྱ་ཆེན་པོ་རྣམས་འཇུག་པར་གྱུར་པ་གང་ཡང་དགའ་བར་འགྱུར་བའི་གསེར་དང་རིན་
[192b.7]པོ་ཆེ་བཻ་ཌཱུརྱ་དང་དུང་དང་ཨིན་དྲ་ནཱི་ལ་དང་། པད་མ་དམར་པོའི་ལྗོན་ཤིང་གིས་ཉེ་བར་མཛེས་པ། འབབ་ཆུ་དང་ཆུ་ཀླུང་དང་རྫིང་བུ་སྣ་ཚོགས་པས་ཀུན་ཏུ་གང་བར་གྱུར་པ་གང་གིས་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་འདི་སྟེན་པར་བྱེད་པ། ནགས་དམར་པོ་ཞེས་བྱ་བའི་
[193a]
[193a.1]ནགས་ཡིན་ཏེ་ནགས་གང་ལ་ལྷ་རྣམས་རབ་ཏུ་དགའ་བར་འགྱུར་བའོ། །དེའི་ཚེ་ལྗོན་ཤིང་དེ་དག་རྣམས་ཀྱི་འོད་ཀྱིས་སྣ་ཚོགས་པའི་ཁ་དོག་ཏུ་གྱུར་ཅིང་རིན་པོ་ཆེ་སྣ་ཚོགས་པ་རྣམས་ཀྱི་འོད་ཀྱིས་བརྒྱན་པ་དང་ཆ་བྱད་སྣ་ཚོགས་འཛིན་པར་ཡང་གྱུར་ནས་གང་གི་ཚེ་ནགས་དེ་ན་རབ་
[193a.2]ཏུ་དགའ་བར་འགྱུར་རོ། །ཤིང་དེ་དག་རྣམས་ཀྱི་འོད་དེ་དག་གིས་ཀྱང་ཉེ་འཁོར་དུ་རིན་པོ་ཆེ་མཆོག་རྣམས་དང་ལྡན་པར་འགྱུར་རོ། །ནགས་དེ་ཡང་པད་མ་རཱ་གའི་ནགས་དང་ཀར་ཀེ་ཏའི་ནགས་སུ་གྱུར་པ་ཁ་དོག་དང་རེག་བྱ་ཡང་བདེ་བར་གྱུར་པ་དང་ཁ་དོག་དེ་དག་དང་ལྡན་པའི་ཤིང་དེ་དག་རྣམས་
[193a.3]ལ་དྲིལ་བུ་གཡེར་ཁའི་སྒྲ་སྒྲོགས་པ་དང་མུ་ཏིག་གི་དྲ་བས་གཡོགས་པར་གྱུར་པ་ཤིང་དེ་དག་རྣམས་ལ་ཇི་ལྟར་འདོད་པའི་འབྲས་བུ་དང་ལྡན་པ་ཇི་ལྟར་འདོད་པའི་བཏུང་བ་འབབ་པ་ཇི་ལྟར་འདོད་པས་འགྲོ་བར་འགྱུར་རོ། །གང་ལ་ལྷ་དེ་དག་རྣམས་དགའ་བར་འགྱུར་བ་དེ་ལ་སེམས་བསྐྱེད་པ་དང་
[193a.4]ལྷན་ཅིག་ཉིད་དུ་ཤིང་དེ་དག་རྣམས་ཉིད་ལས་འབྱུང་བར་འགྱུར་ཏེ་སྣ་ཚོགས་པའི་རྔ་དང་རོལ་མོའི་སྒྲ་ཀུན་ཏུ་སྒྲོགས་པའི་ཡལ་ག་རྣམས་ལ་འགྲོའོ། །ཉེ་འཁོར་ཀུན་ཏུ་སྣང་བར་བྱེད་པའི་འདབ་མ་དང་ཡལ་ག་དང་ལོ་མ་དང་ཚིའུ་པ་རྣམས་ལ་ལྷའི་བུ་མོའི་ཚོགས་ཀྱིས་ཡོངས་སུ་བསྐོར་བར་གྱུར་ནས་
[193a.5]དེ་དག་རྣམས་ནམ་མཁའ་ལ་ཉེ་བར་འཕགས་པའི་ཤིང་དེ་དག་རྣམས་ཉི་མ་མང་པོ་རྣམས་བཞིན་དུ་ནམ་མཁའ་ཐམས་ཅད་དེ་དག་གིས་རྣམ་པར་སྣང་བར་བྱེད་དོ། །གཞན་ཡང་མདོག་དམར་པོར་གྱུར་པའི་ཤིང་དེ་དག་རྣམས་ཉིད་ལས་བཞོན་པ་འབབ་པའི་ཆར་རྣམས་ཀྱིས་དེ་དག་ཆར་བཞིན་དུ་ནམ་
[193a.6]མཁའི་ཡུལ་མ་ལུས་པ་རྣམ་པར་མཛེས་པར་བྱེད་དོ། །དྲིལ་བུ་གཡེར་ཁའི་སྒྲ་སྒྲོགས་པ་དང་མཐོ་རིས་ཀྱི་བྱ་ཡང་རྒྱུ་ཞིང་སྒྲ་འདོན་པར་གྱུར་པ་རྣམས་དང་འཇོ་སྒེག་པའི་རྨ་བྱའི་སྒྲས་ཉེ་བར་བསྒོས་པ་རྣམས་ཀྱིས་ལེགས་པར་རྟོགས་པ་བཞིན་དུ་ནམ་མཁའ་མ་ལུས་པ་རྣམས་རྣམ་པར་མཛེས་པར་བྱེད་དོ། །
[193a.7]དེ་ནས་ལྷ་དེ་དག་རྣམས་ཤིང་དེ་དག་རྣམས་མངོན་དུ་བྱས་པ་ལ་ལེགས་པར་བརྟེན་པར་གྱུར་ནས་མངོན་དུ་ལེགས་པར་མཐོང་བ་སྣ་ཚོགས་ཀྱིས་ཡོངས་སུ་བསྐོར་བ་ཕན་ཚུན་དུ་གྲོགས་ཀྱི་བྱ་བ་དང་ལྡན་པ་རྒྱགས་པ་ལ་དོན་གཅིག་པར་གྱུར་པ་ཇི་ལྟར་ཕན་པར་འགྱུར་བའི་ལས་རྣམས་ལ་ལོངས་སྤྱོད་པར་བྱེད་དོ། །
[193b]
[193b.1]རྒྱགས་པར་གྱུར་པའི་བུ་མོ་བརྒྱ་སྟོང་དུ་མའི་ཚོགས་ཀྱིས་ཡོངས་སུ་བསྐོར་ནས་གླུ་དང་རྔ་སྒྲ་དང་རོལ་ཆ་དང་ལྷན་ཅིག་རང་དབང་དུ་ལྷ་དེ་ནམ་མཁའི་དཀྱིལ་དུ་འཕགས་པར་གྱུར་པ་ན། དེ་དག་གི་སྔོན་ན་ལྗོན་ཤིང་དེ་དག་རྣམས་ལམ་སྟོན་པར་བྱེད་པ་པོ་བཞིན་དུ་འགྲོའོ། །དེ་ནས་ལྷ་དེ་དག་འདི་སྙམ་དུ་
[193b.2]སེམས་ཏེ་ལྗོན་ཤིང་དེ་དག་རྣམས་གང་ལ་ཡང་བདག་གིས་ཞོན་པར་ནི་མ་གྱུར་ཏོ། །སེམས་སྐྱེས་པར་གྱུར་པ་ཙམ་ཉིད་ན་ལྗོན་ཤིང་དེ་དག་རྣམས་ལྷ་རྣམས་ཞོན་པའི་དབང་དུ་བྱས་ནས་ལྗོན་ཤིང་དེ་དག་རྣམས་སྡོད་པར་གྱུར་ཏོ། །དེ་ནས་ལྷ་དེ་དག་རྣམས་ལྗོན་ཤིང་དེ་དག་རྣམས་ལ་ཞོན་པར་བྱེད་
[193b.3]དེ་ཁ་ཅིག་ནི་ཡལ་ག་ལ་ལེགས་པར་གནས་ནས་དགའ་བར་བྱེད་ལ་དེ་དག་ཇི་ལྟར་འདོད་པ་བཞིན་དུ་འགྱུར་རོ། །ཇི་ལྟར་ཡང་ཡལ་ག་དག་ལ་པད་མའི་རྫིང་བུ་རབ་ཏུ་འབྱུང་བར་འགྱུར་ཏེ་དེ་དག་སེམས་བསྐྱེད་པ་ཙམ་ཉིད་ན་པད་མའི་རྫིང་བུ་དེ་དག་རྣམས་རབ་ཏུ་འབྱུང་བར་འགྱུར་བ་གང་ལ་ལྷ་དེ་དག་རྣམས་
[193b.4]འཁོར་དང་བཅས་པ་དགའ་བར་བྱེད་པ་དང་། ཀུན་ཏུ་སྤྱོད་པར་ཡང་བྱེད་དོ། །དེ་དག་འཁོར་དང་བཅས་པ་རྣམས་རྒྱགས་ཤིང་འདོད་པ་ཐམས་ཅད་ཀྱིས་བདེ་བར་གྱུར་པས་ལྷ་རྣམས་ཡལ་ག་ལ་སོང་བར་གྱུར་ནས་ནགས་དམར་པོ་ན་དགའ་བར་བྱེད་དོ། །གཞན་ཡང་ལྷ་གང་དག་གང་ལ་གསེབ་
[193b.5]ཏུ་སོང་བར་གྱུར་པ་དེ་དག་རྣམས་ཀྱང་གང་དེ་ཁོ་ན་བཞིན་དུ་འགྱུར་རོ། །དེ་བཞིན་དུ་ཁ་དོག་དེ་དག་རྣམས་ལ་ཁྱིམ་དང་ཁང་བུ་འདི་དག་རབ་ཏུ་འབྱུང་བར་གྱུར་ཏོ། །དེས་སེམས་བསྐྱེད་པ་ཙམ་ཉིད་ན་ཁྱིམ་དེ་དག་ཏུ་རབ་ཏུ་འབྱུང་བ་ཡིན་ཏེ། རིན་པོ་ཆེ་སྣ་ཚོགས་པ་རྣམས་ཀྱིས་རྣམ་པར་བཀྲ་བར་གྱུར་
[193b.6]པའི་ཆ་ཤས་དགའ་བར་གྱུར་པའི་དྲིལ་བུ་གཡེར་ཁའི་དྲ་བ་རྣམས་ཀྱིས་ཁྱབ་པར་གྱུར་པ་ཐམས་ཅད་དུ་ཡང་པད་མའི་རྫིང་བུ་རྣམས་ཀྱིས་ཉེ་བར་མཛེས་པར་གྱུར་པ་མུ་ཏིག་གི་དྲ་བ་རྣམས་ཀྱིས་མཐོངས་གཡོགས་པ་དང་ནོར་བུའི་རྟ་བབས་ཀྱིས་མཛེས་པར་གྱུར་པ་དང་རིན་པོ་ཆེ་སྣ་ཚོགས་པ་རྣམས་ཀྱི་སྒོས་
[193b.7]མཛེས་པར་གྱུར་པ་རྣམ་པ་སྣ་ཚོགས་པའི་སྟན་རྣམས་དང་ནང་གི་ཉེ་བར་མཁོ་བ་རྣམས་ཀྱིས་ཉེ་བར་མཛེས་པ་ཁྱིམ་གྱི་ནང་རྣམས་སེམས་གང་ལ་མཛེས་པར་གྱུར་པ་དེ་དག་ལ་ལྷ་རྣམས་དགའ་བར་བྱེད་པ་དང་ཕན་ཚུན་གཡོག་ཏུ་གྱུར་པས་རྩེ་བར་ཡང་བྱེད་དོ། །ཕན་ཚུན་གནོན་པ་མེད་པར་གྱུར་
[194a]
[194a.1]པའི་ལྷ་རྣམས་ཉིད་ཀྱི་ཕུང་པོ་འདི་ལྟ་སྟེ་མཛའ་བོའི་ཕུང་པོ་ཉིད་དང་ཁ་ཅིག་ནི་འགའ་ཞིག་དང་མཛའ་བོ་མ་ཡིན་པར་འགྱུར་བའམ་བར་མར་གནས་པར་ཡང་འགྱུར་ཏེ་ལས་རྣམས་ཤིན་ཏུ་ངན་པའི་ཕྱིར་རོ། །ལས་ཆེན་པོ་དག་རྣམས་ཉིད་ནི་མེད་ལ་ལེགས་པར་བྱས་པའི་ལས་ཀྱི་འབྲས་བུ་
[194a.2]འདི་ལྟ་སྟེ་ཐམས་ཅད་དུ་མང་བ་ཞེས་བྱ་བའོ། །དེས་ན་ལྷ་དེ་དག་ཕན་ཚུན་དུ་ཕུང་པོ་གཅིག་ཏུ་གྱུར་ནས་དགའ་བར་བྱེད་དོ། །ནགས་དམར་པོར་རྩེ་བར་བྱེད་དོ། །ལས་རྣམས་མཆོག་ཏུ་རྒྱ་ཆེ་བར་གྱུར་པས་འདོད་པ་ཐམས་ཅད་ཕུན་སུམ་ཚོགས་པ་ལ་རང་ཇི་ལྟར་འདོད་པར་སྤྱོད་པར་
[194a.3]གྱུར་པས་ནམ་མཁའི་དཀྱིལ་ཀུན་ཏུ་རྒྱུ་བར་གྱུར་པ་ན་བདེ་བ་མང་པོ་དུ་མ་རྣམས་ཀྱིས་མངོན་པར་དགའ་བ་དེ་དེ་ལྟར་གནོད་པ་མེད་པར་གྱུར་པ་རྣམས་ནམ་མཁའི་དཀྱིལ་དུ་མངོན་པར་དགའོ། །གཞན་ཡང་གང་དག་ནམ་མཁའི་ཕྱོགས་གཅིག་ཏུ་འོངས་པར་གྱུར་ནས་དེ་ཉིད་གཞན་ཡང་གནས་
[194a.4]དེ་ཉིད་དུ་འགྲོ་བར་བྱེད་དོ། །འབབ་ཆུ་དང་རྫིང་བུ་སྣ་ཚོགས་པས་ཀུན་ཏུ་གང་བར་གྱུར་པ་དེ་བཞིན་དུ་ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་བའོ། །གཞན་ཡང་དགའ་བར་གྱུར་པས་གང་ན་ལྗོན་ཤིང་ཀུན་ཏུ་འཁྲིལ་བའི་ནགས་ཞེས་བྱ་བ་གཞན་དེར་འགྲོ་བར་བྱེད་དོ། །
[194a.5]ནགས་དེའི་ཉེ་འཁོར་རྣམས་ན་ཡང་མཆོག་ཏུ་དགའ་བར་གྱུར་པའི་འབབ་ཆུ་དང་འོ་མའི་ཀླུང་རྣམས་ཀྱིས་ཉེ་བར་མཛེས་པར་གྱུར་པའོ། །འོ་མ་དེའི་ཡང་གཟི་བརྗིད་འདི་དག་ཡིན་ཏེ་ལྷ་གང་དག་གལ་ཏེ་ཤེད་ན་འཐུང་བར་བྱེད་པ་རྣམས་དེས་སྐྱེ་བ་གཞན་དྲན་པར་འགྱུར་རོ། །ཇི་ལྟར་བདག་
[194a.6]ཅག་སྐྱེ་བ་གཞན་དག་ནས་ཤི་འཕོས་པར་གྱུར་ནས་དེ་དག་ལ་སྐྱེས་པ་དེ་གལ་ཏེ་བག་མེད་པར་གྱུར་ན་དེའི་སྡུག་བསྔལ་རྣམས་ཀྱང་རྣམ་པ་དུ་མར་འགྱུར་བར་ཐོས་ནས་མཆོག་ཏུ་ཉམ་ང་བར་འགྱུར་རོ། །དེ་ཉམ་ང་བར་གྱུར་པས་བག་མེད་པ་རྣམས་སྤངས་ནས་ཆོས་རྗེས་སུ་སྒྲུབ་པར་བྱེད་པར་
[194a.7]འགྱུར་ཏེ། འོ་མ་དེ་མྱངས་པར་གྱུར་པ་ལས་དེ་དག་རྣམས་ཀྱི་དོན་ཆེན་པོ་རྫོགས་པར་འགྱུར་རོ། །དེ་ལྟར་འོ་མ་དེ་འཐུངས་ནས་སླར་ཡང་ཤིང་འཁྲིལ་བའི་ནགས་དེ་ཉིད་དུ་འཇུག་པ་ན། འབབ་ཆུ་དང་རྫིང་བུ་རྣམས་དང་པད་མའི་ཚལ་སྣ་ཚོགས་པ་ཕུན་སུམ་ཚོགས་པ་བྱའི་ཚོགས་དུ་
[194b]
[194b.1]མས་ཡོངས་སུ་གང་བར་གྱུར་པ་མེ་ཏོག་གི་ཚོགས་རྣམས་དང་ཉེ་བར་དུད་པར་གྱུར་པའི་འཁྲིལ་ཤིང་རྣམས་ཀྱིས་ཉེ་བར་མཛེས་པ་དང་བུང་བ་རྣམས་ཀྱང་རིན་པོ་ཆེ་སྣ་བདུན་གྱི་རང་བཞིན་དང་ལྡན་པའི་མཆོག་ཏུ་གྱུར་པ་རྣམས་ཕན་ཚུན་གྱི་ཉེ་འཁོར་རྣམས་ཀྱི་པད་མའི་ཚལ་ནས་པད་མའི་ཚལ་
[194b.2]རྣམས་དང་ལྗོན་ཤིང་གི་གསེབ་ནས་ལྗོན་ཤིང་གི་གསེབ་ཏུའོ། །ཤིང་དེ་དག་རྣམས་ཀྱང་མཆོག་ཏུ་ལེགས་པར་གནས་པར་གྱུར་པ་བཻ་ཌཱུརྱའི་སྡོང་བུ་དང་པད་མ་རཱ་གའི་འདབ་མ་འབྲས་བུ་རྣམས་ནི་གསེར་བཙོ་མའི་མདོག་དང་མཚུངས་པར་གྱུར་པ་རོ་རྣམས་ཀྱང་རྣམ་པ་དེ་སྲིད་ཉིད་དེ། འབྲས་
[194b.3]བུ་དེ་དག་རྣམས་ཀྱི་རོ་གང་ཡིན་པ་ནི་གཞན་རྣམས་ཐམས་ཅད་ཀྱི་དྲུང་ན་བླ་ལྷག་པར་གྱུར་པ་ཡིན་ནོ། །རོ་རྣམས་ཇི་ལྟར་འདོད་པ་བཞིན་དུ་ཡང་འབྲས་བུ་དེ་དག་རྣམས་ལས་འབྱུང་ངོ་། །རོ་གང་དང་གང་ལ་སྲེད་པར་གྱུར་པ་དེ་ཁོ་ན་བཞིན་དུ་རྣམ་པ་དེ་སྲིད་དུ་རོ་རྣམས་འབྱུང་བར་འགྱུར་
[194b.4]རོ། །དེ་དག་མིད་པར་གྱུར་ནས་སླར་ཡང་དེ་དག་གར་བྱེད་པར་འགྱུར་ཞིང་མཆོག་ཏུ་དགའ་བར་གྱུར་པའི་ཡིད་ཀྱིས་གང་ན་བཏུང་བའི་ནགས་ཞེས་བྱ་བའི་ནགས་ཡོད་པ་དེར་ཀུན་ཏུ་འགྲོའོ། །ཤིང་དེ་དག་རྣམས་ལས་ཀྱང་ལྷ་རྫས་ཀྱི་རོ་དང་དྲི་དང་ཁ་དོག་མཆོག་ཏུ་ཡིད་དུ་འོང་ཞིང་མཆོག་ཏུ་
[194b.5]ཕན་པར་གྱུར་པ་གང་བརྗོད་པ་དེ་དག་རྣམས་ཡོངས་སུ་འབབ་པར་འགྱུར་རོ། །ཇི་ལྟར་གང་དང་གང་དག་ལ་ཆར་རྣམས་ཡོངས་སུ་སྨིན་པར་བྱེད་པ་དེ་བཞིན་དུ་བཏུང་བ་རྣམས་ཀྱང་ཤིང་དེ་དག་ལས་འབབ་པའོ། །བཏུང་བ་དེ་འཐུངས་ནས་སླར་ཡང་རབ་ཏུ་རངས་པ་ཆེས་ལྷག་པའི་ཡིད་དུ་འགྱུར་
[194b.6]རོ། །བཏུང་བས་རྒྱགས་པར་གྱུར་པའི་ལྷ་སྣ་ཚོགས་པའི་རྔ་དང་གླུ་སྒྲོགས་པར་བྱེད་དོ། །གཞན་དང་རང་ཉིད་ཀྱི་འོད་དང་ལྡན་པ་འོད་དང་ཆ་བྱད་དུ་མ་རྣམས་ཀྱིས་རྒྱན་དུ་བྱས་པའི་ལུས་ཅན་གྱི་ལྷའི་བུ་མོ་དག་གིས་ཕྱི་བཞིན་འབྲང་བར་གྱུར་པས་འགྱིང་བར་གྱུར་པ་རྒོད་པར་གྱུར་ན་གང་ན་པད་མ་རཱ་
[194b.7]གའི་ནགས་ཡོད་པ་དེར་ཉེ་བར་ལེགས་པར་འགྲོའོ། །ནགས་དེ་ཡང་དཔག་ཚད་ལྔ་བརྒྱར་རིན་པོ་ཆེ་ལྔ་རྣམ་པ་སྣ་ཚོགས་པའི་རང་བཞིན་གྱི་དྲི་ཤིན་ཏུ་ཞིམ་པའི་པད་མས་ཉེ་བར་མཛེས་པར་གྱུར་པ། པད་མ་གླང་པོའི་ནགས་དེ་ན་ཡང་གཞན་ནི་ཅུང་ཟད་ཀྱང་ཡོད་པ་མ་ཡིན་གྱི་པད་མ་དེ་དག་
[195a]
[195a.1]རྣམས་ལས་མ་གཏོགས་པ་སྟེ། དེ་དག་རྣམས་ལས་སེམས་ཤིན་ཏུ་ཆགས་པར་གྱུར་པའི་གླང་པོ་རྣམས་པད་མ་ཟ་བར་གྱུར་པ་དེ་དག་རྣམས་ཕན་ཚུན་དུ་ལྷན་ཅིག་པར་གླང་མོ་རྣམས་ཀྱིས་ཡོངས་སུ་བསྐོར་ནས་ཤིན་ཏུ་གཙང་བར་གྱུར་པའི་ཆུ་ཡང་ཡོན་ཏན་བདུན་དང་ལྡན་པ་ཆུ་
[195a.2]བལ་གྱི་སྐྱོན་རྣམས་དང་བྲལ་བ་འདམ་གྱི་དྲི་མའི་སྐྱོན་རྣམས་དང་བྲལ་བ་རིང་བ་དང་ཐུང་བའི་སྐྱོན་དང་བྲལ་བ་དང་བར་གྱུར་པ་རེག་ན་བདེ་བར་གྱུར་པ་སྟེ། ཇི་ལྟ་ཇི་ལྟར་གླང་པོ་དེ་དག་འདོད་པར་འགྱུར་བའི་རྣམ་པ་དེ་ལྟ་བུའི་རེག་བྱར་འགྱུར་རོ། །གང་ལ་གླང་པོ་དེ་དག་རྣམས་དེ་ལྟར་གླང་མོ་རྣམས་དང་
[195a.3]བཅས་ནས་རྩེ་བར་གྱུར་པ་ན་ལྷ་དང་ལྷ་མོ་འདི་དག་རྣམས་ཀྱིས་ཀྱང་རྩེ་བར་གྱུར་པའི་གླང་པོ་དེ་དག་རྣམས་མངོན་པར་མཐོང་ནས། གཞན་ཡང་ལྷ་དེ་དག་རྣམས་རབ་ཏུ་རངས་པར་གྱུར་པའི་ཡིད་ཀྱིས་ནམ་མཁའི་དཀྱིལ་ནས་གླང་པོའི་ནགས་དང་པད་མའི་ནགས་སུ་ཡང་འཇུག་གོ། །པད་མའི་
[195a.4]ནགས་དེ་ན་ལྷ་མོ་རྣམས་ཀྱི་གླུ་དང་ལྷ་དེ་དག་རྣམས་ཀྱི་གླུའི་སྒྲ་རྣམས་ཀྱང་རྣམ་པར་སུན་འདོན་པར་བྱེད་པའི་སྒྲ་གླང་པོ་རྣམས་ཀྱི་ནང་ན་ངར་བ་སྐྱིམ་པ་ལྟ་བུར་གྱུར་པའི་སྒྲས་ཉེ་འཁོར་ཀུན་ན་ལེགས་པར་གླུ་ལེན་པ་བཞིན་དུ་མཐོ་རིས་ཉེ་བར་རྙེད་པར་གྱུར་ཏེ་རི་དང་ཚང་ཚིང་རྣམས་ལས་ཀྱང་སྒྲ་བརྙན་གྱི་སྒྲ་
[195a.5]རྣམས་ཐོས་པར་གྱུར་ནས་ལྷ་དེ་དག་རྣམས་ཡང་གང་ན་པད་མའི་ནགས་ཞེས་བྱ་བའི་ནགས་ཡོད་པ་དེར་རྣམ་པ་སྣ་ཚོགས་པའི་རྒྱན་གྱིས་རྣམ་པར་འབར་བར་གྱུར་པའི་ལུས་ཅན་རྣམས་ཉེ་བར་འགྲོའོ། །ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་དེ་ཁོ་ན་བཞིན་དུ་ལྷ་དེ་དག་རྣམས་པད་མའི་
[195a.6]ནགས་སུ་རྩེ་བར་བྱེད་དོ། །གང་ཡང་གཞན་དག་རིའི་ཕུག་དང་ཚང་ཚིང་རྣམས་ལས་འོངས་པ་དེ་དག་རྣམས་ཐམས་ཅད་ཕན་ཚུན་དུ་མངོན་པར་མཐོང་ནས་རབ་ཏུ་ཆེས་དགའ་བར་གྱུར་པའི་ཡིད་ཅན་རྣམས་ལྷ་དང་ལྷ་མོའི་ཚོགས་ཀྱིས་གང་བར་གྱུར་པ་རྣམས་གླང་པོ་ཆེ་རྣམས་དང་ལྷན་ཅིག་ཏུ་ཆུའི་
[195a.7]རྩེད་མོ་ལ་དགའ་བར་བྱེད་དོ། །དེ་དག་དེ་ལྟར་དགའ་བར་གྱུར་པའི་ལྷ་དང་ལྷ་མོའི་ཚོགས་ཀྱིས་གང་བ་རྣམས་དུས་ཡུན་རིང་བར་དགའ་བར་བྱེད་ཅིང་གར་ཡང་བྱེད་དོ། །དེ་ལྟར་དེ་དག་རྣམས་བག་མེད་པར་གྱུར་པས་ལེགས་པར་བྱས་པའི་ལས་རྣམས་ཟད་པར་འགྱུར་རོ། །ཤིན་ཏུ་མྱུར་བར་
[195b]
[195b.1]ཚེ་ཟད་པར་འགྱུར་བའི་ཇི་ལྟར་གང་དག་ལྷའམ་ལྷ་མོ་ཡང་ལེགས་པར་བྱས་པའི་བསོད་ནམས་རྣམས་ཤིན་ཏུ་ཟད་པར་གྱུར་པ་ན་དེ་གང་གི་ཚེ་པད་མ་ལ་ཞོན་པར་བྱེད་པ་དེའི་ཚེ་པད་མའི་ནགས་དེ་ཆུར་འབྱིང་བར་འགྱུར་ཞིང་འཆགས་པར་ཡང་འགྱུར་བ་ནི་ལྷའམ་ལྷ་མོའི་ཡང་བསོད་ནམས་ཟད་པའི་མཚན་
[195b.2]ཉིད་གཅིག་ཡིན་ནོ། །ལྷའམ་ལྷ་མོ་ཡང་རུང་སྟེ་བསོད་ནམས་ཟད་པར་གྱུར་པའི་མཚན་ཉིད་གཞན་ཡང་ཡོད་དེ་གང་ཞེ་ན་དེ་འདི་ལྟ་སྟེ་ལྷའམ་ལྷ་མོ་ཡང་རུང་སྟེ་གར་བྱེད་པར་གྱུར་པའི་གླང་པོ་ཆེའི་རྒྱབ་དུ་ཞོན་པར་བྱེད་དོ། །དེའི་ཚེ་གླང་པོ་ཆེ་དེས་མི་བཟོད་པར་འགྱུར་བའམ་དེའི་རྒྱབ་ལས་ལྷུང་བར་
[195b.3]འགྱུར་རོ། །དེ་དག་ནི་ལྷ་དང་ལྷ་མོ་རྣམས་ཀྱང་རུང་སྟེ་བསོད་ནམས་ཟད་པའི་རྒྱུ་མཚན་གཞན་ཡིན་ནོ། །དེ་ལ་ལྷའམ་ལྷ་མོ་ཡང་རུང་སྟེ་བསོད་ནམས་ཟད་པའི་རྒྱུ་མཚན་བྱུང་བར་གྱུར་ཅིང་དེ་ལ་བག་མེད་པའི་རྒྱུ་མཚན་གྱི་སྐྱོན་གྱིས་གླང་པོ་ཆེ་རྣམས་འགྲོར་མི་ཉན་ནོ། །དེ་ནས་གང་དག་ཆེས་བག་
[195b.4]མེད་པར་གྱུར་པ་དེ་དག་གི་ཡིད་ལྷ་རྣམས་ཀྱིས་རྟོགས་པར་གྱུར་ཏོ། །རྒྱུ་མཚན་དག་བྱུང་བར་གྱུར་ནས་ཚིགས་སུ་བཅད་པ་བརྗོད་པ། ཇི་ལྟར། རབ་ཏུ་ལྟུང་ངོ་དུས་ཆེན་པོ། །གསོན་པ་ཡང་ནི་རྣམ་པར་བཟློག །ཚེ་ཡང་ཡོངས་སུ་ཟད་བྱེད་པ། །བྱིས་པས་ཀྱང་ནི་གོ་བ་མིན། །
[195b.5]ཡུལ་རྣམས་སྒྲུབ་པར་བྱེད་པ་ལ། །ཡིད་ནི་ངོམས་པ་མ་ཡིན་ནོ། །དབང་པོ་ཡང་མིན་ཡུལ་གྱིས་ནི། །འདོད་པའི་འཆིང་བས་གདུང་བར་བྱེད། །དབང་པོ་ལྔ་ནི་རྣམ་པར་ཆགས། །སེམས་ནི་འདོད་པས་ཉེ་བར་བཅོམ། །བསོད་ནམས་ཡོངས་སུ་ཟད་པ་ཡང་། །བྱིས་པས་གོ་བ་མ་ཡིན་ནོ། །
[195b.6]མི་རྣམས་གསོན་པའི་བར་ཆད་ནི། །རྗེས་ཚོལ་དུས་འཁོར་ཆེན་པོ་ཡིན། །དེ་འདིར་རིངས་པར་འགྲོ་བ་ཡང་། །བྱིས་པས་ཤེས་པ་མ་ཡིན་ནོ། །ལས་ཀྱི་རླུང་གིས་ཀུན་སྦྱར་བའི། །འཆི་བའི་མེ་འདི་སྡུག་བསྔལ་ཡིན། །གང་གི་ཚེ་ན་སྲོག་འཇོམས་འདིས། །བྱིས་པས་ཤིན་ཏུ་མ་གོ་འོ། །འཁོར་
[195b.7]བ་ན་ནི་སེམས་ལྡན་པའི། །འཆི་བདག་ཕྱིར་རྒོལ་འཇིགས་སོགས་ཀྱིས། །ཞགས་པ་གལ་ཏེ་རྣམ་གྲོལ་བར། །བྱེད་ནུས་སྐྱེས་བུ་འགའ་ཡོད་མིན། །ཇི་ལྟར་འཆི་བ་མ་བྱུང་ཞིང་། །ཇི་སྲིད་ཚེ་ནི་མ་བཅོམ་པ། །བག་མེད་པ་ནི་སྤང་བྱས་ཏེ། །དེ་སྲིད་བདེ་ལེགས་མཆོག་ཏུ་སོམས། །མི་རྣམས་
[196a]
[196a.1]གསོན་པའི་བར་གཅོད་པའི། །འཆི་བདག་དབྱུག་པ་འདི་རིང་མིན། །གསོན་པ་རྣམས་ནི་འཇོམས་བྱེད་པའི། །ཤུགས་ཀྱིས་ཉེ་བར་གནས་པར་འགྱུར། །དམུས་ལོང་ཡུལ་གྱིས་ཀུན་རྨོངས་པ། །ཆོས་ཀྱི་མར་མེ་རྣམ་པར་སྤངས། །འཆི་བདག་སྒྲོན་ཆེན་མི་
[196a.2]བཟད་པ། །འདི་མིན་པར་ནི་ཅི་ཞིག་ཤེས། །གང་འདི་འཇིགས་གང་འཆི་བདག་དུས། །ཤེས་པར་གྱིས་དང་བྱིས་པ་གང་། །ཡུལ་རྣམས་ཀྱིས་ནི་དྲངས་པའི་ཡིད། །མུན་པ་མ་ལུས་པ་ཡིས་རྨོངས། །འཆི་འཕོས་འཆི་འཕོས་སྐྱེ་བ་ཡིན། །འགྲོ་གཞན་འགྲོ་གཞན་ཡང་དང་ཡང་། །
[196a.3]རང་གི་ལས་འབྲས་སྤྱོད་པ་ལ། །སྲོག་ཆགས་རྣམས་ནི་རྨོངས་པས་བཅོམ། །རབ་གཏུམ་ཤིན་ཏུ་མྱུར་བ་ཡིས། །འཇིག་རྟེན་ཐམས་ཅད་འཕྲོག་པ་པོ། །འཆི་བདག་དུས་ནི་ཐམས་ཅད་ཀྱི། །ཅི་ཕྱིར་སྐྱེ་བོས་རྣམ་མི་ཕྱེད། །ཐ་ན་སྙིང་གིས་ཡང་མི་རིག །སེམས་ཀྱིས་ཀྱང་ནི་
[196a.4]མི་དམིགས་སོ། །ཀུན་རྨོངས་གང་ཞིག་མི་རྟོགས་པ། །འཆི་བདག་དུས་ཀྱི་འཇིགས་པས་འཇིགས། །འཆི་འཕོའི་ཡང་ནི་རྒྱུ་མཚན་རྣམས། །ཇི་ལྟ་བར་ནི་རྟག་ཏུ་མཐོང་། །ངེས་པར་དུས་ནི་ཐུང་ངུ་ན། །ལྷ་ཡི་གནས་ནས་ལྟུང་བར་འགྱུར། །དེ་ལྟར་འཆི་འཕོའི་རྒྱུ་མཚན་མངོན་པར་ལེགས་
[196a.5]པར་མཐོང་བར་གྱུར་ནས་ལྷ་དེ། འཆི་འཕོ་བར་འགྱུར་བའི་རྒྱུ་མཚན་གྱི་དེ་ཉིད་རིག་པའི་ཡིད་ཡོངས་སུ་སྐྱོ་བ་སྐྱེ་བར་འགྱུར་རོ། །འདིས་ཅུང་ཟད་རྟོགས་པར་འགྱུར་བ་ཡང་མ་ཡིན་ཏེ་ཇི་ལྟར་བག་མེད་པར་རྒྱུ་བ་དེ་དག་ཡུལ་ལྔ་ལ་རྣམ་པར་ཆགས་པ་རྣམས་ཀྱིས་མི་རྟོགས་སོ། །ཇི་ལྟར་འཆི་འཕོ་བར་
[196a.6]འགྱུར་བ་ལ་དད་པ་དང་ལྡན་པར་འགྱུར་བ་ཡང་མ་ཡིན་ཏེ། དེ་ཅིའི་ཕྱིར་ཞེ་ན། བག་མེད་པར་གྱུར་པས་ཡུལ་ལ་ཀུན་ཏུ་རྨོངས་པའི་ཕྱིར་དང་བྱིས་པའི་བློ་ཡིན་པའི་ཡང་ཕྱིར་ཏེ། དེ་ལ་དེ་དག་རྣམས་ཀྱི་སོ་སོར་བསྟན་པར་བྱ་བ་ཡང་བརྗོད་པར་མི་བྱའོ། །དེ་ནས་ལྷ་དང་བཅས་པ་རྣམས་ཉིད་ཀྱི་
[196a.7]ཡིད་ཀྱིས་ཤེས་པར་གྱུར་ནས་ཅང་མི་སྨྲ་བར་གྱུར་ཏེ་པད་མའི་ནགས་དེ་ལས་ཕྱིར་སོང་ངོ་། །ལྷ་དེ་དག་རྣམས་ཀྱང་སླར་ཡང་ཡུལ་གྱི་བདེ་བ་རྣམས་ལ་དོན་དམ་དུ་བྱེད་པས་ཕན་ཚུན་དུ་རྩེ་བར་བྱེད་དེ་ཤིན་ཏུ་མི་བཟད་པ་མཆོག་ཏུ་འཇིགས་པར་གྱུར་པ་དེ་དག་རྣམས་འབྱུང་བར་འགྱུར་བ་ནི་དེ་རྨོངས་པའི་ཕྱིར་དེ་
[196b]
[196b.1]དག་གིས་རྟོགས་པ་ཡང་མ་ཡིན་ནོ། །ཇི་སྲིད་དུས་རྩིས་སུ་ཡང་འཇུག་པར་མི་བྱེད་པར་རྨོངས་པར་འགྱུར་བའི་ཕྱིར་ན་འཇིགས་པ་དང་བྲལ་བས་དགའ་བར་བྱ་སྟེ་གླང་པོའི་གསེབ་ཏུ་སོང་ཞིང་། པད་མའི་གསེབ་ཏུ་སོང་ནས་ལྷན་ཅིག་སྤྱོད་པ་དང་བཅས་པ་དེ་དག་རྣམས་ཡུལ་དེར་དུས་ཤིན་ཏུ་རིང་
[196b.2]བར་རྩེ་བར་གྱུར་ནས། གཞན་ཡང་དེ་ཁོ་ན་བཞིན་དུ་གཟུགས་བརྒྱ་སྟོང་དུ་མར་གྱུར་པའི་ལྷ་རྫས་ཀྱི་གསེར་དང་བཻ་ཌཱུརྱ་དང་དངུལ་དང་པད་མ་རཱ་ག་རྣམས་ཀྱིས་ལེགས་པར་རྣམ་པར་ཕྱེ་བར་གྱུར་པའི་ཆ་ཤས་དང་རྟ་བབས་དང་ཁང་བུ་བརྒྱ་སྟོང་དང་ལྡན་པ་པད་མ་བརྒྱ་སྟོང་གིས་ཉེ་བར་མཛེས་པར་གྱུར་པ་རྒྱ་ཆེན་
[196b.3]པོའི་བདེ་བ་ལ་དམིགས་པ་ཞེས་བྱ་བའི་རི་ལ་འཛེག་པར་བྱེད་དོ། །རི་ཐམས་ཅད་ལ་ཡང་མཆོག་ཏུ་བདེ་བར་གྱུར་པའི་འདོད་པ་རྣམས་ཀྱིས་ཡོངས་སུ་ཁྱབ་པ་རྔ་སྐད་བརྒྱ་སྟོང་སྒྲོགས་པར་གྱུར་པས་གང་བ་སྒྲ་འབྱིན་པའི་སྒྲ་རྣམ་པ་སྣ་ཚོགས་པ་རྣམས་དང་ཁ་དོག་སྣ་ཚོགས་པ་ནང་དུ་རེག་བྱར་སྣང་བའི་
[196b.4]གཟི་བརྗིད་ཅན་དེ་དག་གིས་སྟོད་གཡོགས་བགོས་པར་གྱུར་པ་ཕན་ཚུན་དུ་བཞིན་ཀུན་ཏུ་ལྟ་བ་ལ་ཆེད་ཆེར་བྱེད་པ། སྒྲ་དང་། རེག་བྱ་དང་། རོ་དང་། གཟུགས་དང་། དྲིའི་ཡུལ་རྣམས་ཇི་ལྟར་འདོད་པ་བཞིན་དུ་རྗེས་སུ་མྱོང་བར་བྱེད་པ་རང་འདོད་པ་བཞིན་དུ་འགྲོ་ཞིང་རབ་ཏུ་རྣམ་པར་རྒྱུ་བར་བྱེད་
[196b.5]པ་དཔེ་མེད་པའི་བདེ་བ་རྣམས་ལ་ཆགས་པར་གྱུར་པས། སྤྱོད་པ་རྣམ་པ་སྣ་ཚོགས་པའི་ཆུ་ཀླུང་དང་འབབ་ཆུ་དང་ནགས་དང་ཉེ་བའི་ནགས་རྣམས་ལེགས་པར་ལྟ་བར་བྱེད་ཅིང་བདེ་བར་རྒྱུ་བར་གྱུར་པས། ཁ་ཅིག་ནི་ཁྱོགས་ཀྱི་ཁང་བུའི་སྟེང་ནས་ཁ་ཅིག་ནི་ངང་པའི་རྒྱབ་ནས་ཁ་ཅིག་ནི་པད་མའི་ནང་
[196b.6]དུ་ཞུགས་ནས། ཁ་ཅིག་ལ་ནི་སྙིང་པོ་ལ་ལྷ་མོ་རྣམས་དང་བཅས་པར་ཉེ་བར་གནས་ནས་ཁ་ཅིག་ནི་མེ་ཏོག་ཀུ་བ་ལ་ཡའི་འདབ་མའི་ནང་དུ་སོང་ནས་དགའ་བར་བྱེད་ཅིང་། གླུ་ལེན་པར་གྱུར་པས་མཆོག་ཏུ་སྙན་པའི་རྔ་སྐད་ཡན་ལག་ལྔ་པ་རྣམས་ཀྱིས་བདེ་བར་ཉེ་བར་གནས་པར་གྱུར་ནས། ནམ་མཁའི་
[196b.7]དཀྱིལ་ནས་འགྲོ་བར་བྱེད་པ་ལ་སྤྲོ་བར་གྱུར་པས་བདེ་བའི་ཕྲེང་བ་རྒྱ་ཆེ་བའི་རི་ལ་འཁོད་པར་གྱུར་ནས་ལྷ་ཡུལ་གྱི་གནས་དཔེ་མེད་པར་གྱུར་པ་རྣམས་ལ་ལྟ་བར་བྱེད་དེ། མཆོག་ཏུ་དགའ་བར་གྱུར་པའི་མཐོ་རིས་ཀྱི་ཡུལ་ཕྱོགས་ཁ་ཅིག་ནི་རབ་ཏུ་འབར་བ་བཞིན་དུ་འབར་བར་གྱུར་པའི་གསེར་མདོག་
[197a]
[197a.1]བཟང་པོ་དང་པད་མ་རཱ་གའི་འོད་དང་ལྡན་པ་དང་། ཡུལ་ཕྱོགས་ཁ་ཅིག་ནི་ཨུད་པ་ལའི་འདབ་མ་སྔོན་པོའི་གྲིབ་མ་སྣུམ་པར་གྱུར་པས་མཆོག་ཏུ་ཡིད་འཕྲོག་པར་བྱེད་པའི་བཻ་ཌཱུརྱ་དང་ཨིན་དྲ་ནཱི་ལའི་འོད་དང་ལྡན་པའོ། །ཡུལ་ཕྱོགས་ཁ་ཅིག་ནི་དངུལ་དང་ཤེལ་དང་མུ་ཏིག་གི་འོད་
[197a.2]རྣམས་ཀྱི་མཆོག་ཏུ་ཡིད་དུ་འོང་བར་གྱུར་པ་དེ་དག་རྣམས་ཀྱི་འོད་ཀྱིས་ཤིན་ཏུ་དགའ་བར་སྣང་ངོ་། །རིའི་རྩེ་མོ་རྣམས་དང་འབབ་ཆུ་རྣམས་ཀྱང་མཆོག་ཏུ་གཙང་བ་དྲི་མ་མེད་པར་གྱུར་པ་ཡོན་ཏན་བདུན་དང་ལྡན་པའི་ཆུ་གྲང་མོ་རྣམས་རབ་ཏུ་འབབ་པར་བྱེད་པ་རྣམས་མཐོང་ངོ་། །རྩེ་མོ་མུ་ཏིག་གི་
[197a.3]ཚོགས་དང་ལྡན་པར་གྱུར་པ་དེ་བཞིན་དུ་ཡུལ་ཕྱོགས་དེ་ན་མངོན་པར་མཐོང་ངོ་། །གཞན་ཡང་ལྷ་དེ་དག་རྣམས་ནམ་མཁའི་དཀྱིལ་ན་ལེགས་པར་གནས་པར་གྱུར་ནས་ལྟ་བར་བྱེད་པ་རིན་པོ་ཆེ་བདུན་གྱིས་ཉེ་བར་མཛེས་པར་གྱུར་པའི་པད་མའི་རྫིང་བུ་རྣམས་ལ་བུང་བའི་ཚོགས་རྣམས་ཀྱིས་ཉེ་བར་བསྒྲགས་
[197a.4]པར་གྱུར་པས་མཆོག་ཏུ་ཡིད་འཕྲོག་པར་གྱུར་པའི་སྒྲ་རབ་ཏུ་སྙན་པ་རྣམས་ཀྱི་གླུས་པད་མའི་ཚལ་དུ་ཉེ་བར་མཚོན་པར་བྱེད་དོ། །ཕལ་ཆེ་བར་གྱུར་པ་ཉིད་དུ་ཡང་ཉེ་བར་རྟོགས་པར་བྱེད་དོ། །ཤིན་ཏུ་རིང་བར་མ་ཡིན་པ་ནས་བུང་བའི་ཚོགས་དེ་དག་མངོན་པར་མཐོང་ནས། ཡུལ་ཕྱོགས་གཞན་
[197a.5]དང་གཞན་རྣམས་ཉེ་བར་མཚོན་པར་བྱེད་དེ་ནགས་དང་ཉེ་བའི་ནགས་དང་རྫིང་བུ་དག་དགའ་བར་གྱུར་པ་རྣམས་སོ། །དེ་ལ་དགའ་བར་གྱུར་པའི་ནགས་དེ་དག་རྣམས་ལ་རི་དགས་དང་བྱ་རྣམས་རབ་ཏུ་མཐོང་བར་གྱུར་པ། འདི་ལྟ་སྟེ་རྣམ་པ་སྣ་ཚོགས་པའི་རི་དགས་ཀྱི་ཚོགས་ཁ་དོག་མི་འདྲ་བར་གྱུར་པ་
[197a.6]རྣམས་ལ་འགའ་ཞིག་ནི་བལྟ་བར་སྡུག་པའི་དངུལ་གྱི་རང་བཞིན་གྱི་མདོག་ལ་རྭ་དང་མིག་དག་ནི་པད་མ་རཱ་གའོ། །ཁ་ཅིག་ནི་རྒྱབ་གསེར་གྱི་རང་བཞིན་དུ་གྱུར་པ་ལ་ལོགས་དག་དངུལ་ལོ། །རིན་པོ་ཆེ་ཀར་ཀེ་ཏ་ནའི་རྭ་ཤེལ་གྱི་རང་བཞིན་གྱི་མདོག་གི་རྨིག་པའོ། །ཁ་ཅིག་གི་གཞུང་ནི་ལེགས་པར་རྣམ་
[197a.7]པར་ཕྱེ་བར་གྱུར་པ་ལ་འཕོངས་དང་རྐང་པ་རྣམས་རིན་པོ་ཆེ་བདུན་གྱི་རང་བཞིན་མདོག་དང་ལྡན་པའི་ཚོགས་རྣམས་འཇིགས་པ་དང་ངལ་དུབ་དང་བྲལ་བར་གྱུར་པའི་ཚོགས་རྣམས་ལ་དགའ་བར་བྱེད་དོ། །ཁ་ཅིག་ནི་མཆོག་ཏུ་མཛེས་པར་གྱུར་པ་མཆོག་གི་ལས་བྱས་པའི་ཟས་རྣམས་ཉེ་བར་ཟ་བར་བྱེད་དོ། །
[197b]
[197b.1]གཞན་ཡང་ནགས་དང་ཉེ་བའི་ནགས་དེ་དག་རྣམས་མཐོང་བར་གྱུར་ནས་ཕྱོགས་ཀྱི་ཆ་གཞན་དག་རྣམས་སུ་ངེས་པར་སོང་ནས་རབ་ཏུ་མཐོང་བར་གྱུར་པ་ལས་རྨ་བྱ་དང་ཤང་ཤང་ཏེའུ་དང་ནི་ཏཱ་ན་ཏཱ་དང་པྲ་བན་ཛུ་ཌ་དང་མིག་དྲུག་དང་ལྡན་པ་དང་། རབ་ཏུ་གཡོ་བའི་སྒྲོས་ཅན་གྱི་བྱའི་ཚོགས་ཀྱིས་ཁྱབ་པ་
[197b.2]རྣམས་རིའི་རྩེ་མོ་དང་ནགས་དང་ཉེ་བའི་ནགས་དག་ལས་འབྱུང་བ་རྣམས་མཐོང་སྟེ། བདེ་བའི་ཕྲེང་བ་རྒྱ་ཆེན་པོའི་རི་ལ་ལྷ་རྣམས་འཁོད་པར་གྱུར་པ་ནི་རི་དེའི་ཡང་ངོས་གཅིག་ནི་ཨིན་དྲ་ནཱི་ལའི་རང་བཞིན་ཡིན་ནོ། །གཞན་ནི་པད་མ་རཱ་གའི་རང་བཞིན་ནོ། །གཞན་ནི་གསེར་བཙོ་མའི་རང་བཞིན་ནོ། །
[197b.3]གཞན་ནི་དངུལ་གྱི་རང་བཞིན་ནོ། །དེ་ལ་གཅིག་ཨིན་དྲ་ནཱི་ལའི་རང་བཞིན་གང་ཡིན་པའི་ལོགས་དེ་ལ་གྲིབ་མ་མེད་པ་ཞེས་བྱ་བའི་ནགས་ཡོད་དོ། །ནགས་དེ་ན་བཻ་ཌཱུརྱའི་རང་བཞིན་གྱི་ལྗོན་ཤིང་རྣམས་ལ་མེ་ཏོག་གི་ཚན་ཀ་རྣམས་ཀྱིས་རྒུ་བར་གྱུར་ནས་རྣམ་པར་བཀོད་པས་ཉེ་བར་མཛེས་པར་གྱུར་པ་
[197b.4]འབབ་ཆུ་དང་ཆུ་ཀླུང་དང་རྫིང་བུ་རྣམས་བརྒྱ་སྟོང་དང་ལྡན་པ། པད་མའི་ནགས་བརྒྱ་ཕྲག་རྣམས་ན་ནགས་ན་རྒྱུ་བའི་བྱ་རྣམས་ཀྱི་གསུང་བསལ་གྱི་སྒྲ་རྣམས་རྣམ་པ་སྣ་ཚོགས་པ་དང་ཉེ་འཁོར་ཀུན་ནས་མངོན་པར་དགའ་བ་རྣམས་ན་ལྷ་དག་གིས་གང་བར་གྱུར་པས་ཉེ་བར་མཛེས་པ་ཡིན་ནོ། །ལོགས་
[197b.5]གཉིས་པ་ནི་པད་མ་རཱ་གའི་རང་བཞིན་ཏེ། ལོགས་དེ་ལ་ནི་རབ་ཏུ་དགོད་པར་གྱུར་པའི་ནགས་ཡོད་དོ། །ནགས་གང་དག་གི་དངུལ་གྱི་རང་བཞིན་གྱི་ལྗོན་ཤིང་རྣམས་ལ་གསེར་བཙོ་མའི་རང་བཞིན་གྱི་འཁྲི་ཤིང་གིས་ཡོངས་སུ་འཁྲིལ་བ་བུང་བ་བརྒྱའི་ཚོགས་ཀྱིས་ཡོངས་སུ་བསྐོར་བ་བྱའི་ཚོགས་
[197b.6]ཀུན་ནས་སྒྲོགས་པར་བྱེད་པ། མེ་ཏོག་དྲི་ཞིམ་པ་རྣམས་རླུང་འཇམ་པོས་སྐྱོད་པར་བྱེད་པ་ཉེ་འཁོར་རྣམས་ན་ཡང་འབབ་ཆུ་བརྒྱ་སྟོང་དང་ལྡན་པར་གྱུར་པ་དེ་ནི་རབ་ཏུ་དགོད་པར་གྱུར་པའི་ནགས་ཡིན་ནོ། །གང་ཡང་དེའི་ངོས་གསུམ་པ་གསེར་བཙོ་མའི་རང་བཞིན་ཡིན་པ་ལ། ལོགས་དེ་ན་
[197b.7]ཡང་བདེ་བ་རིན་པོ་ཆེའི་རང་བཞིན་ཞེས་བྱ་བའི་ནགས་ཡོད་དེ། ཤེལ་གྱི་རང་བཞིན་གྱི་ལྗོན་ཤིང་རྣམས་ཀྱིས་མཛེས་པར་གྱུར་པ་འཁྲི་ཤིང་གི་དྲ་བས་ཀུན་ནས་སྦྲེལ་བ་ཉེ་འཁོར་ཀུན་ནས་གསེར་འབར་བའི་འཁྲི་ཤིང་གིས་ཡོངས་སུ་གང་བ། བྱ་བརྒྱ་སྟོང་གིས་དེ་ན་རྩེ་བར་གྱུར་ཅིང་སྒྲ་
[198a]
[198a.1]སྒྲོགས་པར་གྱུར་པ་འབབ་ཆུ་དང་ཆུ་ཀླུང་དང་པད་མའི་ནགས་རྣམས་ཀྱིས་ཉེ་བར་མཛེས་པ། ཉེ་འཁོར་ན་ཡང་རབ་ཏུ་དགའ་བའི་ལྷ་དང་ལྷ་མོའི་ཚོགས་རྣམས་ཀྱིས་གང་བས་རབ་ཏུ་གླུ་ལེན་པར་གྱུར་པ་འདོད་པ་ཐམས་ཅད་ཕུན་སུམ་ཚོགས་པ་རྣམས་ཀྱིས་ཉེ་བར་མཛེས་པར་གྱུར་པའོ། །
[198a.2]ལོགས་བཞི་པ་ནི་དངུལ་གྱི་རང་བཞིན་ཡིན་ཏེ། དེ་ལ་ནི་པད་མ་རཱ་གའི་མདོག་གི་ལྗོན་ཤིང་རྣམས་ལ་ཨིན་དྲ་ནཱི་ལའི་ཁ་དོག་གི་འཁྲི་ཤིང་གིས་ཉེ་བར་མཛེས་པར་གྱུར་པ། སྐད་དབྱངས་སྣ་ཚོགས་པ་གདང་ཞིང་སྙན་པའི་སྒྲ་ཡིས་ཀུན་ཏུ་སྒྲོགས་པའི་རིགས་རྣམས་ཀྱིས་ངེས་པར་སྒྲོགས་པར་གྱུར་པའི་
[198a.3]ནགས་རྣམས་ན། ལྷ་དང་ལྷ་མོའི་ཚོགས་ཀྱིས་གང་བ་པད་མའི་ནགས་བརྒྱ་སྟོང་གིས་མཛེས་པར་བྱས་པ་རྣམ་པར་རྟོག་པ་དུ་མ་རྣམས་དང་བལྟ་ན་དགའ་བ་དུ་མ་དེ་དག་རྣམས་དང་ལྗོན་ཤིང་དེ་དག་དང་ཆུ་ཀླུང་དེ་དག་དང་འཁྲི་ཤིང་དེ་དག་དང་། མཚོ་དང་རི་དགས་དང་བྱའི་ཚོགས་དེ་དག་རྣམས་དང་དྲི་དང་
[198a.4]དབྱིབས་སྣ་ཚོགས་པར་གྱུར་པའི་མེ་ཏོག་དེ་དག་རྣམས་ཀྱིས་བདེ་བའི་ཕྲེང་བ་རྒྱ་ཆེན་པོར་གྱུར་པའི་རིའི་ཉེ་འཁོར་རྣམས་ན་རབ་ཏུ་འབར་བར་གྱུར་པས་གསལ་བར་སྣང་ངོ་། །དེ་ལྟར་ལྷ་དེ་དག་རྣམས་ནམ་མཁའི་དཀྱིལ་ན་ཀུན་ཏུ་གནས་པར་གྱུར་ཅིང་བདེ་བའི་ཕྲེང་བ་རྒྱ་ཆེན་པོའི་རི་ལ་གནས་
[198a.5]པར་གྱུར་ནས་ལྟ་བར་བྱེད་དོ། །ཉེ་འཁོར་རྣམས་ཐམས་ཅད་ལས་ཀྱང་ཀུན་ཏུ་རྟོགས་པ་ཤིན་ཏུ་ལྷག་པར་གྱུར་པའི་རྣམ་པར་བཀྲ་བ་རྣམས་ཀུན་ཏུ་གསལ་བར་བྱེད་དོ། །མིག་རྒྱུ་བ་སྒྱུར་བ་དང་ལྡན་པས་ལྷ་དེ་དག་རྣམས་དེ་ལྟར་ངེས་པར་རྟོག་པར་བྱེད་དོ། །ཉེ་འཁོར་ཀུན་ཏུ་ཡང་དེ་ཁོ་ན་བཞིན་
[198a.6]དུ་མངོན་པར་འཁོར་བར་གྱུར་ཅིང་རིའི་མཆོག་དེ་ལ་གནས་པར་བྱེད་དེ་ལྷན་ཅིག་སྤྱོད་པའི་འཁོར་དང་བཅས་པ་རྣམས་རྔ་སྐད་ཡན་ལག་ལྔ་དང་ལྡན་པ་ཉེ་བར་བསྒྲགས་པར་གྱུར་པས། འདོད་པའི་ཡོན་ཏན་ལྔ་ལ་ལོངས་སྤྱོད་པ་དང་ལྡན་པ་ནི་ལེགས་པར་བྱས་པ་རྣམས་བསྟེན་ཅིང་བསྒོམས་ལ་
[198a.7]ལན་མང་དུ་བྱས་པ། འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་འཕགས་པའི་སྐྱེ་བོ་རྣམས་ཀྱིས་བསྟེན་པའི་རྣམ་པར་སྨིན་པའི་འབྲས་བུ་རྣམས་ཉེ་བར་ལོངས་སྤྱོད་པར་གྱུར་པས་རི་བདེ་བའི་ཕྲེང་བ་དེ་ལ་འཁོད་པར་བྱེད་དོ། །དེ་དག་རྣམས་འཁོད་པར་གྱུར་པ་དང་དེ་ནི་བདེན་པ་ལ་འཇུག་པ་
[198b]
[198b.1]ཞེས་བྱ་བའི་བྱ་དེས་ཚིགས་སུ་བཅད་པ་བརྗོད་པ། ཇི་ལྟར། ལེགས་པར་བྱས་འབྲས་ཚོར་བར་བཅས། །མྱུར་བར་འགྲོ་ཞིང་རབ་ཏུ་འགྲོ། །ཡུལ་རྣམས་ཀྱིས་ནི་རབ་བཅོམ་པའི། །ཀུན་ཏུ་རྨོངས་པས་གོ་བའང་ཡིན། །དུས་གང་ཉིད་ནི་ལྟུང་གྱུར་པ། །དེ་ཉིད་འཆི་བའི་
[198b.2]མཐའ་ཡིན་ནོ། །བདེ་ལ་རྨོངས་པའི་རྒྱགས་པ་ཡིས། །ལྷ་རྣམས་ཀྱིས་ནི་དེ་མི་གོ། །གསོན་པར་མྱུར་བར་འགྲོ་བ་ཡང་། །རྣམ་པར་རྨོངས་པས་མི་གོའོ། །ལེགས་བྱས་རྣམས་ནི་མཐོང་བའང་ཡིན། །སྲེད་པ་རྣམ་པར་འཇོམས་པའང་མིན། །སྲིད་ནས་སྲིད་པར་ལུས་ཅན་
[198b.3]གྱི། །སྲེད་པ་ཕྱི་བཞིན་འབྲང་བ་ཡིན། །སེམས་ཅན་རྣམ་པར་རྨོངས་པ་ཡིས། །དགེ་དང་མི་དགེ་དེ་མི་རིག །དགེ་བའི་འབྲས་ཉིད་ཡིད་འོང་བ། །གང་གིས་སྔོན་དུ་ཉེར་ལོངས་སྤྱོད། །མི་དགེ་བ་ཡང་དེ་བཞིན་མཐོང་། །མི་དགེ་ལོག་པར་ལྟུང་བར་སྐྱེ། །དགེ་དང་མི་
[198b.4]དགེ་རབ་ཏུ་བྲལ། །གང་གིས་འདུ་འཛིའི་སྐྱོན་རྣམས་སྤངས། །རྒ་ཤི་སྤངས་པར་གྱུར་པ་དེ། །དེ་ནི་ནགས་ཀྱི་མཆོག་ཏུ་སོང་། །དེ་ནི་རྣམ་གྲོལ་བདེ་བར་འགྲོ། །འདོད་ལས་བདེ་བ་སྲིད་མ་ཡིན། །ལྷ་གང་དེ་བཞིན་གཞན་ཡང་རུང་། །ལས་ཟད་པས་ནི་གྲོལ་བར་འགྱུར། །
[198b.5]མི་རྟག་འགྱུར་བར་དེ་དག་ཀྱང་། །རྟག་པ་མཛེས་པར་འགྱུར་བ་ཡིན། །སྲེད་པ་མངོན་ཞེན་ལས་སྐྱེས་བདེ། །ལོག་པར་ལྟུང་མཐས་དམད་པ་ཡིན། །དེ་ལྟར་བདེན་པར་སྨྲ་བར་བྱེད་པའི་བྱ་དེ་དག་གིས་འཁོད་པར་གྱུར་པའི་ལྷ་དེ་དག་རྣམས་ལ་རྗོད་པར་བྱེད་དོ། །དེ་དག་གི་དྲུང་ནས་
[198b.6]ཐོས་པར་གྱུར་ནས་ཀྱང་ལྷ་གང་དག་ཤིན་ཏུ་བག་མེད་པས་རྒྱུ་བ་མ་ཡིན་པ་དེ་དག་རྣམས་ཀྱིས་ནི་ཐོས་པར་འགྱུར་རོ། །གང་ཡང་བག་མེད་པར་རྒྱུ་བ་དེ་དག་རྣམས་ནི་བག་མེད་པའི་སྐྱོན་གྱིས་ཐོས་པར་མི་འགྱུར་བ་ཉིད་དོ། །ལྷ་དེ་དག་རྣམས་ཀྱི་ཡིད་ཡུལ་གྱིས་ཉེ་བར་འཕྲོགས་
[198b.7]པར་གྱུར་པའི་ཕྱིར་ནི་ཕན་པར་གྱུར་པ་དང་དེ་ཁོ་ན་ཉིད་དུ་གྱུར་པའི་བྱ་རྣམས་ཀྱིས་བརྗོད་པ་དེ་དག་རྣམས་ཐམས་ཅད་ལ་བརྩི་བགྲང་དུ་མི་བྱེད་པར་སླར་ཡང་དེ་ཁོ་ན་བཞིན་དུ་ཆེས་རབ་ཏུ་དགའ་བར་གྱུར་པས། གང་ན་རིའི་མཆོག་དེའི་རྩེ་མོ་མཐོ་བ་ཡོད་པ་དེས་མཐོང་བ་ལ་ལེགས་པར་བརྟེན་
[199a]
[199a.1]ནས་ཁང་བུའི་ཕྲེང་བ་ལ་ཞོན་ཏེ་སྔ་མ་བཞིན་ནོ། །རི་དེའི་རྩེ་མོ་ལ་ཡང་ཀུན་ནས་མཐོང་ན་དགའ་བ་ཞེས་བྱ་བའི་རི་ཡོད་དེ། གང་གི་ཕྱིར་སྟོང་ཕྲག་དུ་མའི་རི་འདི་དག་ཐམས་ཅད་ཀྱི་ནང་ན་ཉེ་འཁོར་ཀུན་ལས་ཀྱང་ཆེས་མཐོ་བ་ནི་རིའི་རྩེ་མོ་དེ་ཡིན་པར་འདོད་དེ་ཀུན་ལས་ལེགས་
[199a.2]པར་མཐོང་ངོ་། །ལྷན་ཅིག་སྤྱོད་པའི་འཁོར་དང་བཅས་པའི་ལྷ་རྣམས་ཀྱིས་སྣ་ཚོགས་པའི་གླུ་དང་རོལ་མོའི་སྒྲ་དང་གར་དང་བཅས་པ་དེ་ལ་འཁོད་པར་གྱུར་ཏོ། །ལྷ་དང་ལྷ་མོའི་ཚོགས་རྣམས་རི་དེའི་རྩེ་མོ་ལ་འཁོད་པས་ཀྱང་མཐོང་བར་གྱུར་པ་རྣམས་ལ་ལེགས་པར་བྱས་པའི་ལས་
[199a.3]དུ་མ་རྣམས་ཀྱིས་སྤྲུལ་པར་གྱུར་པ་ཆེ་ཞིང་ཁ་དོག་དུ་མ་དང་ལྡན་པའི་མཚོ་གསལ་བར་སྣང་བ་ཞེས་བྱ་བའི་མཚོ་དེ་གསལ་བར་གྱུར་པས་མཆོག་ཏུ་དགའ་བར་གྱུར་པ། རབ་ཏུ་དང་བར་གྱུར་ཅིང་གཙང་བའི་ཆུ་ན་གསེར་གྱི་ཉ་རྣམས་ཀྱིས་གང་བར་གྱུར་པ་རླབས་ཀྱི་འགྲམ་ན་མཆོག་ཏུ་
[199a.4]ཡིད་འཕྲོག་པའི་ངང་པ་དང་། ཀཱ་རཎ་ཌ་བ་དང་ངང་ངུར་གྱི་ཚོགས་ཀྱིས་ཀུན་ཏུ་གང་བ་བྱའི་སྐད་རྣམ་པ་སྣ་ཚོགས་པ་རྣམས་ཐོས་པར་བྲེལ་བའི་སྒྲ་སྙན་པས་གང་བ་པད་མ་དང་ཨུད་པ་ལ་དང་ཀུ་མུ་ད་དང་ནི་ན་ད་དང་པད་མ་དམར་པོའི་མེ་ཏོག་གི་དབྱིབས་ལེགས་པ་རྣམས་ལ་རྣམ་པ་སྣ་ཚོགས་
[199a.5]པའི་བུང་བའི་ཚོགས་རྣམས་ཀྱིས་སྦེར་བར་བྱེད་པའི་སྒྲ་ཡིད་འཕྲོག་པར་གྱུར་པ་རྣམས་དང་མན་དཱ་ར་བའི་ཤིང་གིས་ཡོངས་སུ་ཁྱབ་པ་གསེར་དང་ནོར་བུའི་སྟེགས་བུ་རྣམས་ཀྱིས་ཡོངས་སུ་གང་བར་གྱུར་པ་སྟེ། རྣམ་པ་དེ་ལྟར་གྱུར་པའི་རབ་ཏུ་དང་བའི་ཆུ་མཆོག་ཏུ་དགའ་བར་གྱུར་པ་དེ་
[199a.6]དག་ན་མཚོའི་དབུ་བ་ཞེས་བྱ་བའི་པད་མ་འདབ་མ་སྟོང་ཕྲག་བརྒྱ་དང་ལྡན་པ་འདབ་མ་དེ་དག་རྣམས་ཀྱང་ཁ་དོག་དུ་མ་སྟེ། ཁ་ཅིག་ནི་ཨིན་དྲ་ནཱི་ལ་དང་མཚུངས་པའི་ཁ་དོག་གོ། །ཁ་ཅིག་ནི་ཤེལ་དང་མཚུངས་པའི་ཁ་དོག་གོ། །ཁ་ཅིག་ནི་གསེར་གྱི་རང་བཞིན་ནོ། །ཁ་ཅིག་ནི་
[199a.7]དངུལ་གྱི་རང་བཞིན་ནོ། །ཁ་ཅིག་ནི་མུ་སཱ་རའི་རང་བཞིན་ནོ། །ཁ་ཅིག་ནི་ཀར་ཀེ་ཏ་ནའི་རང་བཞིན་ནོ། །ཁ་ཅིག་ནི་རྡོ་རྗེའི་རང་བཞིན་ནོ། །འདབ་མ་དེ་དག་རྣམས་ནི་མཆོག་གི་དྲི་དང་ཡང་ལྡན་ནོ། །མདོག་དུ་མར་གྱུར་པའི་འདབ་མ་དེ་དག་རྣམས་ཀྱི་དབུས་ཀྱི་སྙིང་པོ་ནི་
[199b]
[199b.1]ཉི་མ་དམར་པོ་དང་མཚུངས་པའི་ཁ་དོག་དུ་རྣམ་པར་སྣང་ངོ་། །དེ་ཡང་རྣམ་པ་སྣ་ཚོགས་པ་ཉིད་ཀྱིས་རྣམ་པ་སྣ་ཚོགས་པའི་ཁ་དོག་གིས་སྙིང་པོའི་གོང་བུ་ལ་ཁྱབ་པའོ། །འདི་ལྟ་སྟེ་སྔོན་པོ་དང་སེར་པོ་དང་དམར་པོ་དང་དཀར་པོ་དང་སྐྱ་བོ་དང་ནག་པོ་དང་སྐྱ་རེངས་ཀྱི་མདོག་རྣམས་
[199b.2]སོ། །ཟེའུ་འབྲུའི་དབུས་ཀྱི་སྙིང་པོ་ལ་ནི་ཡིད་དུ་འོང་བར་གྱུར་པའི་དྲི་རྣམས་ཀྱིས་ལེགས་པར་གང་བ་ཡིན་ནོ། །དེ་ནས་ལྷ་དེ་དག་རྣམས་ནམ་མཁའི་དཀྱིལ་དུ་མངོན་པར་འཕགས་ནས་མཚོ་གསལ་བར་དེར་འཇུག་གོ། །ཞུགས་ནས་ཀྱང་དེ་དག་རྣམས་ལས་ཁ་ཅིག་ནི་གསེར་
[199b.3]གྱི་སྟེང་དུ་སྡོད་དོ། །ཁ་ཅིག་ནི་པད་མ་ལ་འདུག་པར་གྱུར་ནས་ལྷ་མོ་དང་བཅས་པས་ཡོངས་སུ་བསྐོར་ནས་རྩེ་བར་བྱེད་དོ། །ཁ་ཅིག་ནི་ཨུད་པལ་ལ་ལྷག་པར་གནས་ཏེ་ལྷ་མོའི་ཚོགས་རྣམས་དང་བཅས་པས་རྩེ་བར་བྱེད་དོ། །ཁ་ཅིག་ནི་ཨུད་པལ་ལ་གནས་པར་གྱུར་ནས་
[199b.4]ཆུ་དེ་ཉིད་ཀྱི་ནང་དུ་རྩེ་བར་བྱེད་དོ། །ཁ་ཅིག་ནི་ངང་པའི་རྒྱབ་ཏུ་ཞོན་ནས་ཆུའི་རླབས་རྣམས་ལ་རྩེ་བར་བྱེད་དོ། །ཁ་ཅིག་ནི་ཐང་ལ་གནས་པའི་ཕུག་མཆོག་རྣམས་སུ་སོང་ནས་རྗེས་སུ་སྤྱོད་པ་དང་བཅས་པ་འདོད་པའི་ཡོན་ཏན་ལྔ་ཕུན་སུམ་ཚོགས་པ་རྣམས་ལ་གླུ་དང་རྒོད་པ་དང་འགྱིང་
[199b.5]བར་གྱུར་པས་ཁང་བུ་རྣམས་སུ་དགའ་བར་བྱེད་དོ། །ཁ་ཅིག་ནི་ཡུལ་ཕྱོགས་གཞན་དུ་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་ར་རོ་བའི་སྐྱོན་དང་བྲལ་བའི་བཏུང་བ་ཕལ་པོ་ཆེ་རྣམས་འཐུང་བར་བྱེད་དེ། རྒྱགས་པའི་ཡོན་ཏན་རྣམས་རབ་ཏུ་ཉེ་བར་གནས་པའི་མདོག་དང་
[199b.6]རོ་དང་རེག་བྱ་ཕུན་སུམ་ཚོགས་པའོ། །ཁ་ཅིག་ནི་ནོར་བུའི་རང་བཞིན་གྱི་སྣོད་རྣམས་སུ་འཐུང་བར་བྱེད་པ་ལ་འདི་ལྟ་སྟེ། ཨིན་དྲ་ནཱི་ལ་དང་། དངུལ་དང་། གསེར་དང་། བཻ་ཌཱུརྱ་དང་། པད་མ་རཱ་ག་དང་། ཤེལ་གྱི་རང་བཞིན་རྣམས་སུའོ། །ཁ་ཅིག་ནི་ཡང་འཁོར་
[199b.7]གཞན་རྣམས་ཀྱིས་ཡོངས་སུ་བསྐོར་ནས་པད་མའི་འདབ་མར་གསེར་གྱི་རང་བཞིན་གྱི་རྩི་འཐུང་ངོ་། །ཁ་ཅིག་ནི་ཨུད་པ་ལ་ཁ་ཟུམ་པར་གྱུར་པ་རྣམས་ཕན་ཚུན་དུ་ལེགས་པར་བརྟེན་ནས་འདབ་མ་མ་རྡོལ་བ་རྣམས་སུ་རྩི་འཐུང་སྟེ། གླུ་ལེན་པར་གྱུར་ཅིང་རོལ་མོའི་སྒྲ་རྣམས་
[200a]
[200a.1]ཀྱིས་ཀྱང་རབ་ཏུ་དགའ་བའི་ཡིད་ཅན་ནོ། །ཁ་ཅིག་ནི་ཡང་གཞན་དག་དང་བདུད་རྩིའི་རང་བཞིན་གྱི་ཟས་རྣམས་མིད་པར་བྱེད་དེ། དེ་རང་གི་སྐྱེ་བོའི་ཚོགས་དང་བཅས་པས་མདོག་དང་དྲི་དང་རོ་དང་རེག་བྱ་ཕུན་སུམ་ཚོགས་པ་ལའོ། །ཁ་ཅིག་ནི་གཞན་ན་རྔ་སྐད་ཡན་ལག་
[200a.2]ལྔ་དང་ལྡན་པས་ལྷན་ཅིག་རྗེས་སུ་འགྲོགས་པར་གྱུར་པའི་ལྷ་མོའི་ཚོགས་དང་བཅས་པས་དགའ་བར་བྱེད་པ་དང་། རྩེ་བར་ཡང་བྱེད་གླུ་ཡང་ལེན་པར་བྱེད་ཅིང་གར་ཡང་བྱེད་དེ་གསལ་བར་བྱེད་པའི་མཚོ་དེ་ཡོངས་སུ་བསྐོར་ནས་སོ། །ཁ་ཅིག་ནི་མཚོ་དེ་ཉིད་ལ་ལྷན་ཅིག་སྤྱོད་པ་རྣམས་དང་
[200a.3]བཅས་ནས་ཆུའི་རྩེད་མོ་བྱེད་དོ། །ཆུ་དེ་ལ་ཡང་ཇི་ལྟར་འདོད་པ་རྣམས་འབྱུང་ངོ་། །གང་དག་ལྷ་རྣམས་འདོད་པར་གྱུར་ན། ཇི་ལྟ་བར་ཆུ་འདི་དེ་ལྟར་མདོག་དང་རོ་དང་དྲི་དང་རེག་བྱ་དང་ལྡན་པར་འགྱུར་རོ། །ཇི་ལྟར་འདོད་པ་བཞིན་དུ་བསིལ་བ་དང་དྲོ་བའི་རེག་བྱ་དེའི་སེམས་བསྐྱེད་པ་
[200a.4]དང་དུས་གཅིག་ཉིད་དུ་ཆུ་དེ་རྣམ་པ་དེ་ལྟ་བུ་ཉིད་རབ་ཏུ་གསལ་བར་བྱེད་པར་འགྱུར་བ་ནི་ལས་ཀྱི་རང་བཞིན་གྱིས་ཡིན་ཏེ། ལེགས་པར་བྱས་པ་རྣམས་ཀྱང་རུང་སྟེ་ལས་རྣམས་ཀྱིས་མི་བྱེད་པ་ནི་མེད་པས་དེ་དག་རྣམས་ཀྱང་དེ་ལྟར་འགྱུར་རོ། །གཞན་ཡང་ཇི་ལྟར་ཆུ་འདི་མྱོས་བྱེད་ཉིད་དུ་
[200a.5]གྱུར་པར་བདག་ཅག་རྣམས་ཀྱིས་མཐོང་ན་རུང་ངོ་། །དེ་དག་གི་སེམས་བསྐྱེད་པ་དང་ལྷན་ཅིག་ཉིད་དུ་མདོག་དང་རོ་དང་རེག་བྱ་དང་དྲི་དང་ལྡན་པར་འགྱུར་ཏེ་མྱོས་པར་བྱེད་པའི་སྐྱོན་དང་བྲལ་བ་དང་ཡིད་ཤིན་ཏུ་རབ་ཏུ་དགའ་བ་དང་བདེ་བ་ཡང་རྒྱ་ཆེན་པོ་བྱེད་པར་འགྱུར་རོ། །གཞན་ཡང་
[200a.6]ལེགས་པར་བྱས་པའི་ལས་རྣམས་ཀྱིས་ལྷ་རྣམས་རབ་ཏུ་དགའ་བར་བྱེད་པར་འགྱུར་རོ། །རང་ལེགས་པར་བྱས་པའི་ལས་ཀྱིས་རྣམ་པར་སྤྲུལ་པ་ལ་དེ་ལྟར་ལྷ་དགའ་བ་དང་རྩེ་བར་ཡང་བྱེད་དོ། །ལེགས་པར་བྱས་པ་དེ་དག་རྣམས་ཐམས་ཅད་ཀྱང་ལེགས་པར་བྱས་པའི་ལས་ལ་
[200a.7]ལོངས་སྤྱོད་པར་བྱེད་ཀྱི་མ་བྱས་པ་ནི་ཉེ་བར་ལོངས་སྤྱོད་པར་མི་བྱེད་དོ། །ལེགས་པར་བྱས་པའི་ལས་རྣམས་ལ་ནི་རྣམ་པར་ཆུད་ཟ་བ་ཡང་ཡོད་པ་མ་ཡིན་ནོ། །ཇི་ལྟར། ལས་ཀྱི་འཁྲུལ་འཁོར་ཕུང་པོ་ཁམས། །སྦྱིན་པ་མི་འགྲན་ཁམས་གསུམ་འདི། །མ་ལུས་ཐམས་
[200b]
[200b.1]ཅད་འཐུང་བར་བྱེད། །འོན་ཀྱང་འཇིག་རྟེན་གྱིས་མ་རིག །ལྷ་དེ་དེ་བཞིན་འདོད་ཡོན་ལྔའི། །ཀུན་ཏུ་བདེ་བར་འབྱུང་བར་འགྱུར། །བདེ་བར་གནས་པ་རྣམས་མཐོང་བར་གྱུར་ནས་བྱ་དེ་ཁོ་ན་ཉིད་བརྗོད་པས་སླར་ཉིད་ཚིགས་སུ་བཅད་པ་བརྗོད་པ། ཇི་ལྟར། མར་ནག་འཇུག་པ་
[200b.2]རབ་འཇིག་པས། །ཇི་ལྟར་མར་མེ་རྟག་འཇིག་པ། །དེ་བཞིན་ལས་ཟད་དབང་གིས་ནི། །ལྷ་ཡི་གནས་ནས་ལོག་པར་ལྟུང་། །རྩིག་པ་ཞིག་པའི་དབང་གིས་ནི། །ཇི་ལྟར་རི་མོ་རྟག་གནས་འཇིག །དེ་བཞིན་ལས་ཞིག་བདེ་བ་ཡང་། །ངེས་པར་ལོག་པར་ལྟུང་བ་ཡིན། །ལྷ་གནས་
[200b.3]ལྷ་ནི་ཐམས་ཅད་ཀྱང་། །བསོད་ནམས་ཟད་ནས་རྒུད་པའི་མཐའ། །སེམས་ཅན་དེ་དག་ལྟུང་བ་པོ། །དེ་དག་ཐམས་ཅད་མི་རྟག་གོ། །མི་རྟག་མི་བརྟན་ཐམས་ཅད་ཀྱང་། །གསོན་པ་ཡུད་ཀྱིས་འགྲོ་བ་ཡིན། །བདུད་ཀྱི་སྟོབས་ནི་ཆེན་པོ་འདི། །འཇིག་རྟེན་འདིས་ཀྱང་
[200b.4]གོ་བ་མིན། །དེ་ལྟར་གཞན་ཡང་བྱ་དེ་ཁོ་ན་ཉིད་སྨྲ་བ་དེས་ལྷ་དེ་དག་རྣམས་ཉིད་ལ་ཕན་པར་འདོད་པས་ལེགས་པར་བྱས་པའི་ལས་ཀྱང་བསྐུལ་ལ། དེ་དག་དེ་ལྟར་རྟག་ཏུ་བརྗོད་ཀྱང་ལྷ་གང་དག་ཤིན་ཏུ་བག་མེད་པ་མ་ཡིན་པ་དེ་དག་རྣམས་ཉན་པར་བྱེད་ཅིང་ཉེ་བར་འཛིན་པར་ཡང་བྱེད་
[200b.5]དོ། །ཡུད་ཙམ་ཞིག་ཀྱང་ཡིད་ཤིན་ཏུ་མཉམ་པར་བཞག་པར་ཡང་འགྱུར་རོ། །གང་ཡང་བག་མེད་པར་སྤྱོད་པ་དེ་དག་རྣམས་ཀྱིས་ནི་མི་ཐོས་པ་སྟེ་རྣམ་པར་གཡེང་བར་གྱུར་པའི་ཡིད་ཀྱིས་དེ་དུས་ཡུན་རིང་དུ་མཚོ་དེར་རྩེད་མོ་བྱེད་པར་འགྱུར་ལ། ཡུལ་གྱི་བདེ་བ་ལ་སྲེད་པ་ཆེས་
[200b.6]ངོམས་པ་མེད་པར་གྱུར་ནས་རྣམ་པར་རྒྱུ་བར་གྱུར་པས། སླར་ཡང་གང་ན་རི་དེ་ལ་སྔར་བཞིན་དུ་དེ་ཁོ་ན་ལྟར་བཞོན་པ་ལ་མངོན་པར་ཞོན་ཏེ་ནམ་མཁའ་ལ་སླར་ཡང་འཕགས་སོ། །ཐམས་ཅད་དང་བཅས་པའི་ལྷན་ཅིག་སྤྱོད་པའི་འཁོར་རྣམས་དང་བཅས་པར་གྱུར་པས་བར་སྣང་གི་
[200b.7]ནམ་མཁའ་ལ་འཕགས་ནས་ཀྱང་ལྷ་དེ་དག་རྣམས་ཀྱིས་རི་གཞན་མཐོང་བར་གྱུར་པ་ལ་རྣམ་པ་དུ་མའི་ནོར་བུའི་རང་བཞིན་དུ་མར་གྱུར་པའི་དབྱིངས་དུ་མར་ནམ་མཁའི་དབྱིངས་ནས་འཕྱར་བ་དེ་དག་ཐམས་ཅད་ཀྱི་སྟེང་ན་དེ་དག་ཐམས་ཅད་ལས་ལྷག་པར་གྱུར་པའི་བདེ་བའི་ཕྲེང་བ་རྒྱ་ཆེན་
[201a]
[201a.1]པོ་འདི་དག་ཀུན་ཏུ་བརྩེགས་པ་དང་ཉེ་འཁོར་མཐོང་ན་དགའ་བ་རྣམས་ལྟ་བར་བྱེད་དོ། །དེ་གསུམ་ནི་འཐབ་བྲལ་གྱི་རི་རྣམས་ཀྱི་ཚད་ལས་ཀྱང་ཆེས་ལྷག་པ་ཡིན་ནོ། །དེ་བཞིན་དུ་ལྷ་རྣམས་རི་དེ་དག་ཀུན་ཏུ་ལྟ་བར་བྱེད་དོ། །རི་གང་དག་གི་འོད་ཟེར་གྱིས་
[201a.2]ཡན་ལག་ཉེ་བར་རྒྱས་པ་བཞིན་དུ་ནམ་མཁའ་ཐམས་ཅད་རྣམ་པར་སྣང་བར་བྱེད་པས་ཆེས་ལྷག་པར་ཡང་དགའ་བར་གྱུར་པ་རྣམས་མཐོང་བར་གྱུར་ཅིང་གཞན་རྣམས་སུ་དེ་ལྟར་ཀུན་ཏུ་བལྟས་པར་གྱུར་ནས་བདེ་བའི་ཕྲེང་བ་རྒྱ་ཆེན་པོའི་རིའི་རྒྱབ་ཏུ་ངང་པ་ལས་འཁོད་པར་གྱུར་ཏོ། །རྣམ་
[201a.3]པར་འཁོད་པར་གྱུར་པ། དེའི་རྗེས་ལ་ལྷ་དེ་དག་རྣམས་ཀྱིས་མཐོང་བར་གྱུར་པ་རྣམས་ལ་རི་དེའི་སྟེང་ནི་རྣམ་པར་བཀྲ་བའི་ཆ་ཤས་རྣམ་པ་སྣ་ཚོགས་པའི་རིན་པོ་ཆེའི་འོད་རྣམས་ཀྱིས་ཀུན་ནས་བརྒྱན་པ་ལ་བཻ་ཌཱུརྱའི་རང་བཞིན་ལ་གསེར་གྱི་རང་བཞིན་གྱི་ལོ་མ་དང་ལྡན་པའི་ལྗོན་ཤིང་
[201a.4]རྣམས་ཀྱིས་ཉེ་བར་མཛེས་པར་བྱས་པ། དེ་བཞིན་དུ་གསེར་གྱི་རང་བཞིན་དང་བཻ་ཌཱུརྱའི་རང་བཞིན་ལ་གསེར་གྱི་རང་བཞིན་གྱི་འདབ་མས་ཉེ་བར་མཛེས་པར་བྱས་པ་དེ་བཞིན་དུ་སྡོང་པོའི་ཤིང་གཞན་རྣམས་ཀྱིས་ཉེ་བར་མཛེས་པར་གྱུར་པ་སྟེ། རི་དེའི་རྒྱབ་ན་སྡོང་བུའི་ཤིང་ཞེས་བྱ་བ་གང་
[201a.5]དག་གི་རྩ་བ་དང་སྡོང་པོ་དང་ཡལ་ག་དང་ལོ་མ་དང་རྩེ་མོ་རྣམས་སྡོང་བུ་དང་སྡོང་བུར་གྱུར་པ་རྣམས་ཀྱང་རིན་པོ་ཆེ་ཆེན་པོ་བདུན་གྱིས་རབ་ཏུ་རྣམ་པར་ཕྱེ་བས་ཀུན་ཏུ་བརྒྱན་པར་གྱུར་པ་དང་རྩ་བ་ལ་སོགས་པ་རྣམས་ཀྱང་དེ་དག་གི་རང་བཞིན་དུ་གྱུར་པའི་སྡོང་བུ་ཡིན་ནོ། །ཤིང་དེ་དག་རྣམས་ཀྱི་སྡོང་
[201a.6]བུ་གཅིག་ནི་བཻ་ཌཱུརྱའིའོ། །གཞན་ནི་པད་མ་རཱ་གའིའོ། །གཞན་ནི་གསེར་གྱིའོ། །གཞན་ནི་ཤེལ་གྱིའོ། །གཞན་ནི་མུ་སཱ་རའིའོ། །གཞན་ནི་ཀར་ཀེ་ཏ་ནའི་སྟེ། དེ་ལྟར་ཤིང་དེ་དག་རྣམས་ནི་སྡོང་བུ་དང་སྡོང་བུར་ཆ་ཤས་རྣམ་པར་ཕྱེ་བས་མཛེས་པ་ཡིན་ནོ། །རྩ་བ་ནས་བཟུང་
[201a.7]ནས་ཇི་སྲིད་དུ་ཡལ་ག་དང་ལོ་མ་དང་རྩེ་མོ་དེ་དག་རྣམས་དང་འདབ་མ་ཡང་དེ་ཁོ་ན་བཞིན་དུ་རིན་པོ་ཆེ་བདུན་གྱི་རང་བཞིན་གྱིས་རྣམ་པར་གསལ་བར་གྱུར་པའོ། །སྡོང་བུའི་ཤིང་དེ་དག་རྣམས་མངོན་པར་ལེགས་པར་མཐོང་བར་གྱུར་པ་དང་ལྷ་དེ་དག་རྣམས་རྩེ་བར་གྱུར་པས་འཇུག་པར་བྱེད་དོ། །
[201b]
[201b.1]ཤིང་དེ་དག་ལས་ཧ་ཅང་མི་རིང་བ་ན་ཁང་བུའི་ཕྲེང་བ་ཡོད་པ་ནི་མིའི་འཇིག་རྟེན་ན་ཉི་མས་ཀུན་དུ་གསལ་བར་བྱེད་པ་དང་ཁ་དོག་མཚུངས་པའོ། །དེ་ནས་ལྷ་དེ་དག་རྣམས་གང་ན་ཁང་བུའི་ཕྲེང་བ་ཡོད་པ་དེར་ཉེ་བར་འགྲོ་བར་བྱེད་དོ། །ཁང་བུ་དེ་དག་རྣམས་ཀྱི་གྲངས་ནི་འབུམ་ཕྲག་
[201b.2]ཏུ་བརྗོད་པ་ཡིན་ནོ། །ཇི་ལྟར་འདོད་པས་འགྲོ་བར་གྱུར་པ་རྣམས་ཀྱི་ཇི་ལྟར་འདོད་པའི་ཚད་དང་ཇི་ལྟར་འདོད་པར་འགྱུར་བ་ཡིན་ནོ། །ཁང་བུ་དེ་དག་རྣམས་ཀྱིས་ལྷ་དེ་དག་རྣམས་ལ་འདོད་པ་རྣམས་ཇི་ལྟར་འདོད་པ་བཞིན་དུ་བྱེད་པར་འགྱུར་རོ། །པད་མའི་རྫིང་བུ་རྣམས་ཀྱང་དེ་ཁོ་ན་
[201b.3]བཞིན་དུ་སྡོང་བུ་ཅན་གྱི་པད་མ་རྣམས་རིན་པོ་ཆེས་ཉེ་བར་བརྒྱན་པའི་པད་མའི་རྫིང་བུ་རྣམས་རྣམ་པར་གསལ་བར་བྱེད་དོ། །དེ་ཁོ་ན་བཞིན་དུ་སྡོང་བུ་ཅན་གྱི་རང་བཞིན་དང་དེ་ཁོ་ན་བཞིན་དུ་རིན་པོ་ཆེ་བདུན་གྱིས་ཉེ་བར་མཛེས་པར་གྱུར་པའི་ལུས་ཅན་གྱི་བུང་བ་རྣམས་དང་བྱ་རྣམས་ཀྱང་རྣམ་པ་
[201b.4]གསུམ་དུ་ཡོན་ཏན་དང་ལྡན་པར་རྣམ་པར་རྒྱུ་བ་ནི་འདི་ལྟ་སྟེ། ཆུ་ལ་རྒྱུ་བ་ངང་པ་དང་ཀཱ་རཎྜ་བ་དང་ངང་ངུར་དང་ནི་ལུན་ཏན་དང་། མ་ཀུ་ལ་དང་ཧ་ཤུན་ད་ལ་སོགས་པ་རྣམས་ནི་ཆུ་ལ་རྒྱུ་བའོ། །ཐང་ལ་རྒྱུ་བ་ལ་བྱ་དེ་དག་རྣམས་ཀྱང་རི་དེའི་རྒྱབ་ན་རྩེ་བར་བྱེད་པ་རྣམས་ལ་འདི་ལྟ་སྟེ། 
[201b.5]བི་ཤཱ་ཁ་དང་། ཀུན་དགའ་བར་བརྗོད་པ་དང་། བྱ་ཐམས་ཅད་དང་ལྷན་ཅིག་ཏུ་ཀུན་སྒྲོགས་པ་དང་དུས་ཐམས་ཅད་དུ་དགའ་བར་འཇུག་པ་དང་། རྣམ་པ་དེ་ལྟ་བུ་རྣམས་ནི་ཐང་ལ་རྒྱུ་བར་གྱུར་པའི་བྱ་མཐོ་རིས་སུ་སྐྱེས་པ་རྣམས་ཀུན་ཏུ་སྒྲ་འབྱིན་པར་བྱེད་དོ། །རྨ་བྱ་ཡང་སྒྲ་སྙན་
[201b.6]པར་འབྱིན་པར་བྱེད་དོ། །ནགས་ན་རྒྱུ་བའི་བྱ་མཐོ་རིས་ན་ཡོད་པ་རྣམས་ཀྱང་འདི་ལྟ་སྟེ། ཤང་ཤང་ཏེའུ་དང་རྨ་བྱ་དང་ཡཥྚི་དང་ཀུན་ཏུ་མིག་དང་མིག་མི་འཛུམས་པ་དང་ཉེ་འཁོར་ན་རྒྱུ་བ་དང་། དེ་ཁོ་ན་ཉིད་བརྗོད་པ་དང་དུས་ཀུན་ཏུ་བརྗོད་པ་ལ་སོགས་པ་རྣམས་མི་དང་མཐོ་རིས་འདྲེས་པར་གྱུར་
[201b.7]པའི་བྱ་དག་སྒྲ་ཀུན་ཏུ་འདོན་པར་བྱེད་དོ། །མཉན་པར་འོས་པའི་རྣམ་པ་དུ་མ་དང་ནགས་ན་རྒྱུ་བའི་བྱ་རྣམས་རྩེ་བར་ཡང་བྱེད་དོ། །དེ་བཞིན་དུ་རིའི་བྱ་རྣམས་ཀྱིས་ཀྱང་མཆོག་ཏུ་མཛེས་པར་རྗོད་པར་བྱེད་དོ། །གཞན་ཡང་བདེ་བའི་ཕྲེང་བའི་རྒྱ་ཆེན་པོའི་རིའི་རྩེ་མོའི་ནམ་མཁའ་ལ་རྣམ་པར་
[202a]
[202a.1]རྒྱུ་བའི་བྱ་རྣམས་ཀྱིས། རིན་པོ་ཆེ་བདུན་གྱི་རང་བཞིན་རྣམ་པ་སྣ་ཚོགས་པའི་ཚིག་གིས་རྣམ་པར་རྟོག་པ་རབ་ཏུ་བཅོམ་པའི་ལྷ་རྣམས་ལ་རྗོད་པར་བྱེད་དེ། ཇི་ལྟར། རྣམ་པར་རྟོག་པས་ཉེར་བཅོམ་དང་། །འདི་ནི་ཡུལ་གྱིས་བསླུས་པའང་ཡིན། །སྲིད་པ་ཡིས་
[202a.2]ནི་རྨོངས་འདི་དག །འཆི་བདག་རྒྱལ་པོ་ཤིན་ཏུ་གནས། །འདོད་ལོངས་སྤྱོད་ལ་ཀུན་ཏུ་ཆགས། །ལམ་དང་ལམ་མིན་རིག་མིན་པའི། །འདོད་པའི་མིང་ཅན་ཡུལ་རྣམས་ཀྱིས། །སྐྱེ་བོ་རྣམ་པར་རྨོངས་ཐམས་ཅད། །སྣ་ཚོགས་འགྲོ་ཀུན་དུ་འགྱུར་བ། །སྣ་ཚོགས་ལས་ཀྱི་རྗེས་
[202a.3]སུ་འགྲོ། །སྣ་ཚོགས་སེམས་ཀྱི་དབང་གིས་ནི། །སེམས་ཅན་འགྲོ་བ་ལྔ་ན་འཁྱམ། །དེ་ལྟར་བྱ་དེས་མཆོག་ཏུ་བག་མེད་པའི་ལྷ་རྣམས་མཐོང་ནས་རྗེས་སུ་འདོམས་པར་བྱེད་དེ་སྔ་མ་བཞིན་ནོ། །དེ་ནས་ལྷ་དེ་དག་གིས་དེ་མ་བརྩིས་པར་སླར་ཡང་དེ་ཁོ་ན་བཞིན་དུ་ཡུལ་རྣམས་ལ་བག་མེད་
[202a.4]པར་གྱུར་ཅིང་འདོད་པ་ལྔས་ཡིད་འཕྲོག་པས་དེ་ཁོ་ན་བཞིན་དུ་དགའ་བར་བྱེད་པ་དང་རྩེ་བར་ཡང་བྱེད་དོ། །དུས་དེ་སྲིད་དུ་སྟེ། ཇི་སྲིད་དུ་དགེ་བའི་ལས་རྣམས་བྱས་ཤིང་བསགས་པ་ཟད་པར་མ་གྱུར་གྱི་བར་དུའོ། །དེའི་གཏིང་ལ་ནམ་ཞིག་ན་ལྷའི་འཇིག་རྟེན་ནས་འཆི་འཕོ་བར་འགྱུར་རོ། །
[202a.5]ཤི་འཕོས་ནས་ཀྱང་ཇི་ལྟར་ལས་རྣམས་ཀྱིས་ཉེ་བར་འགྲོ་བར་གྱུར་པའི་དམྱལ་བ་དང་ཡི་དགས་དང་དུད་འགྲོའི་འགྲོ་བར་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་འཐུན་པར་མིར་སྐྱེ་བར་གྱུར་ན་ཡང་ལན་གྲངས་གཞན་ལ་མྱོང་བར་འགྱུར་བའི་ལས་རྣམས་ཀྱིས་དེ་མཆོག་ཏུ་སྐྱིད་
[202a.6]པ་དང་མཆོག་ཏུ་བློ་རྒྱ་ཆེ་བར་འགྱུར་རོ། །མཆོག་ཏུ་རབ་ཏུ་དགའ་བའི་ཡིད་ཀྱིས་རྩེ་བ་ལ་ཆེད་ཆེར་བྱེད་པའམ་རབ་ཏུ་དགའ་བར་གྱུར་པའི་ལྷ་རྣམས་སུའམ། དེ་ཡང་ན་གསེར་གླིང་དུའམ་དེ་ཡང་ན་སིང་ཧ་ལའི་གླིང་དུ་ལོངས་སྤྱོད་དང་ལྡན་པར་འགྱུར་རོ། །ཁྱིམ་བདག་ཏུ་ཡང་
[202a.7]ལས་དེའི་རྒྱུ་འཐུན་པར་འགྱུར་རོ། །རྣམ་པར་འདྲེས་པའི་ཁོར་ཡུག་ན་རྒྱུ་བའི་ལྷ་རྣམས་ཀྱི་ས་སྟེ་ལྔ་པ་རྫོགས་སོ།། །།གཞན་ཡང་དགེ་སློང་ལས་དང་འབྲས་བུའི་རྣམ་པར་སྨིན་པ་ཤེས་པ་དེ་འཐབ་བྲལ་བ་རྣམས་ཀྱི་ས་ལ་ཀུན་ཏུ་ལྟ་བར་བྱེད་དོ། །དེས་ཐོས་པ་ལས་
[202b]
[202b.1]བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱི་ས་ཡང་དག་པར་ལྡན་པ་ཞེས་བྱ་བ་མཐོང་ངོ་། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་། དེས་མཐོང་བ་གང་ཚུལ་ཁྲིམས་དག་ཅིང་ཤིན་ཏུ་རྣམ་པར་དག་པ་དགེ་བའི་བསམ་པ་དང་ལྡན་པའི་སེམས་ཅན་དུ་གྱུར་
[202b.2]ནས་སྲོག་གཅོད་པ་དང་མ་བྱིན་པར་ལེན་པ་ཡོངས་སུ་སྤངས་པར་གྱུར་པ་རྣམས་ནི་སྔ་མ་བཞིན་ནོ། །འདོད་པ་ལ་ལོག་པར་གཡེམ་པ་ཡང་ཡོངས་སུ་སྤངས་པར་གྱུར་པ་ཡང་། ཇི་ལྟར་སྔོན་གྱི་བུད་མེད་ཀྱི་སྐྱེ་བོ་རྣམས་ལྟ་བ་རྗེས་སུ་དྲན་པར་མི་བྱེད་དོ། །དེ་ནི་དགེ་བ་དང་ལྡན་པའི་སྐྱེས་
[202b.3]བུ་ཚུལ་ཁྲིམས་དང་ལྡན་པ་ཡོངས་སུ་དག་པའི་བློ་ཡོངས་སུ་བསྒོམས་པའི་སེམས་དང་ལྡན་པ་རྣམས་ལུས་ཞིག་པ་ན་མཐོ་རིས་བདེ་འགྲོའི་འཇིག་རྟེན་པ་འཐབ་བྲལ་གྱི་ལྷ་རྣམས་ཀྱི་ནང་ནས་འགྲོ་བ་དང་ཡང་དག་པར་ལྡན་པ་ཞེས་བྱ་བའི་སར་སྐྱེ་བར་འགྱུར་རོ། །དེ་ལ་འདི་སྐྱེས་པར་གྱུར་
[202b.4]པ་ན་ཡང་རང་ཉིད་ཀྱིས་ལེགས་པར་བྱས་པའི་ལས་དང་འདྲ་བའི་འབྲས་བུར་འགྱུར་ཏེ། འདི་ལྟ་སྟེ་ནགས་དང་ཉེ་བའི་ནགས་དང་རྫིང་བུ་དང་པད་མའི་ནགས་རྣམས་ལ་བྱ་སྣ་ཚོགས་པ་རྣམས་རྩེ་བར་གྱུར་པའི་སྒྲ་གདངས་སྙན་པ་ཀུན་ནས་སྒྲོགས་པ་རྣམས་ནི། གཟུགས་དང་རྒྱན་དང་ཆ་
[202b.5]བྱད་མཆོག་དང་ལྡན་པ་རྣམས་ཀྱིས་ཡོངས་སུ་བསྐོར་བའི་ལྷ་རྫས་ཀྱི་བདེ་བ་དང་ལྡན་པས་རྔ་སྐད་ཡན་ལག་ལྔ་དང་ལྡན་པར་གྱུར་ནས། རྩེད་མོ་རྩེ་བར་འགྱུར་ཞིང་དགའ་བར་འགྱུར་བ་དཔེ་མེད་པའི་སྒྲ་དང་རེག་བྱ་དང་རོ་དང་གཟུགས་དང་དྲིས་རྒྱགས་པ་ལ། འདི་ལྟ་སྟེ། ལྔ་འབྱུང་
[202b.6]བར་འགྱུར་བའི་སྦུབས་མཚོའི་བུ་གར་མངོན་པར་ཞུགས་པ་ལས་བར་ཆད་མེད་པར་ཆུ་ལྔར་འཛག་ཅིང་ལྟུང་ངོ་། །དེ་བཞིན་དུ་དབང་པོ་ལྔ་ལས་སྲེད་པ་དང་ལྡན་པ་རྣམས་ཀྱི་སྲེད་པ་ལྔ་པོ་རྣམས་ཉི་མ་རེ་རེ་ཞིང་ལོག་པར་ལྟུང་བར་འགྱུར་རོ། །འོན་ཀྱང་དབང་པོ་ལྔ་པོ་འདི་
[202b.7]དག་རྣམས་ལ་ཚིམ་པ་སྐྱེ་བ་ཡང་མ་ཡིན་ནོ། །ཡང་འདི་ལྟ་སྟེ་མེ་ལྔ་འབར་བ་ལ་རླུང་གིས་བསྐྱོད་པར་གྱུར་པས་རི་རབ་ཏུ་འབར་བར་བྱེད་པས་མཆོག་ཏུ་སྲེག་པར་བྱེད་པའི་ཤུགས་དང་ལྡན་པ་ལ་ཤིང་སྐམ་པོ་ཅི་ལྟ་ཅི་ལྟར་རབ་ཏུ་བཅུག་པ་དེ་ལྟ་དེ་ལྟར་མེ་ཆེས་ཕལ་ཆེ་བར་འགྱུར་
[203a]
[203a.1]ཏེ་བུད་ཤིང་རྣམས་སྲེག་པར་འགྱུར་བའི་ཕྱིར་རོ། །དེ་བཞིན་དུ་དབང་པོ་འདི་དག་རྣམས་ཀྱང་རྟག་ཏུ་སྲེད་པ་དང་ལྡན་པ་རྣམས་ནི་མེ་དང་མཚུངས་པ་ཡིན་ལ་རྣམ་པར་རྟོག་པའི་རླུང་གིས་བསྐྱོད་པར་གྱུར་ཅིང་། ཚུལ་བཞིན་མ་ཡིན་པ་ཡིད་ལ་བྱེད་པའི་རིའི་རྩེ་མོ་
[203a.2]རྣམས་སུ་ཡུལ་གྱི་བུད་ཤིང་རྣམས་རབ་ཏུ་འབར་བར་གྱུར་པས། དབང་པོ་ལྔའི་འདོད་པའི་མེ་རྣམས་རབ་ཏུ་འབར་བར་འགྱུར་རོ། །དེ་བཞིན་དུ་དབང་པོ་འདི་དག་རྣམས་ཀྱི་ཡུལ་གྱི་ཤིང་རྣམས་དང་ཕྲད་པར་གྱུར་ན། དེ་ལྟ་དེ་ལྟར་མེ་བཞིན་དུ་རབ་ཏུ་འབར་བར་འགྱུར་རོ། །
[203a.3]ཇི་ལྟ་ཇི་ལྟར་ཡང་མེ་དང་མར་མེར་ཕྱེ་མ་ལེབ་རབ་ཏུ་ལྷུང་བར་འགྱུར་ན་དེ་ལྟ་དེ་ལྟར་སྲེག་པར་བྱེད་དོ། །དེ་ཁོ་ན་བཞིན་དུ་སྲེད་པ་དང་ལྡན་པ་རྣམས་ཡུལ་གྱི་མེས་རབ་ཏུ་ལྟུང་བར་གྱུར་པས་ཀྱང་འཆི་བར་འགྱུར་བ་ཡིན་ནོ། །དེའི་ཕྱིར་ན་ཕྱེ་མ་ལེབ་ལྟ་བུར་གྱུར་པ་ནི་སྲེད་པ་དང་ལྡན་པ་
[203a.4]རྣམས་ཐམས་ཅད་ཡིན་ནོ། །དེའི་བདག་ཉིད་དུ་གྱུར་པ་དེ་གོ་བར་གྱུར་པ་ཡང་མ་ཡིན་ནོ། །ཕྱེ་མ་ལེབ་ལྟ་བུར་གྱུར་པའི་ལྷ་དེ་དག་རྣམས་རབ་ཏུ་སྲེག་པར་གྱུར་པས་ཡུལ་ལྔའི་མེར་རབ་ཏུ་ལྷུང་བར་གྱུར་ནས་ནགས་དང་ཉེ་བའི་ནགས་རྣམས་སུ་ཡང་འགྲོ་བར་བྱེད་དེ། ལྷའི་བུ་མོའི་
[203a.5]ཚོགས་དང་བཅས་པས་བསྐོར་བར་གྱུར་ནས་པད་མའི་ཚལ་ནས་པད་མའི་ཚལ་རྣམས་དང་། དེ་བཞིན་དུ་བདུད་རྩིའི་ཡུལ་ཕྱོགས་ནས་གཞན་བདུད་རྩིའི་ཡུལ་ཕྱོགས་རྣམས་སུ་དང་། དེ་བཞིན་དུ་བཏུང་བའི་བུམ་པ་ནས་ཡུལ་ཕྱོགས་གཞན་བཏུང་བའི་བུམ་པ་རྣམས་སུ་དང་། 
[203a.6]མར་གྱིས་ཀུན་ཏུ་བཏབ་པར་གྱུར་པའི་མེ་བཞིན་དུ་ཡུལ་གྱི་མེ་རྣམས་ཀྱིས། དེ་བཞིན་དུ་དེ་ཁོ་ན་ལྟར་རབ་ཏུ་འབར་བར་འགྱུར་རོ། །ལྷ་དེ་སྐྱེས་པ་ནས་ཡུལ་ཕྱོགས་དེ་རིན་པོ་ཆེ་བདུན་གྱིས་རྣམ་པར་བརྒྱན་པར་གྱུར་པ་གང་ཡིན་པ་རྣམས་རྣམ་པ་དུ་མར་ཤིན་ཏུ་ཡིད་འཕྲོག་པར་བྱེད་པའི་
[203a.7]ལྷ་དང་ལྷ་མོའི་ཚོགས་བརྒྱ་སྟོང་དུ་མས་གང་བ་མཐོང་ངོ་། །རབ་ཏུ་དགའ་བར་གྱུར་པའི་རྒྱན་དང་ཆ་བྱད་དུ་མའི་གཟུགས་འཛིན་པ་གང་ཡིན་པ་རྣམས་ཀྱིས་ཡོངས་སུ་གང་བར་མ་གྱུར་པ་ནི། ཡུལ་ཕྱོགས་འདི་ན་ཡོད་པ་ནི་མ་ཡིན་ནོ། །ཡུལ་ཕྱོགས་དེ་ཡང་གང་རྒྱུན་མི་འཆད་
[203b]
[203b.1]པར་ལྷའི་ཚོགས་དང་ལྡན་པར་མི་འགྱུར་བ་ཡང་ནི་མ་ཡིན་ཏེ། དེ་ལྟར་ཕན་ཚུན་ལྷན་ཅིག་ཏུ་དགའ་བར་བྱེད་པ་དང་རྩེ་བར་ཡང་བྱེད་དོ། །རབ་ཏུ་འདྲེས་པར་གྱུར་པ་སྣ་ཚོགས་པའི་རྒྱན་དང་ཆ་བྱད་དང་ལྡན་པར་རྒྱན་དང་མངོན་པར་དགའ་བ་ཡང་ཡིན་ནོ། །ལྷ་རྣམས་ལྷའི་གནས་རྣམས་
[203b.2]ནས་རྔ་སྐད་ཡན་ལག་ལྔ་དང་ལྡན་པས་ཉེ་བར་བསྒྲགས་པར་གྱུར་པའི་ལྷ་གང་ཡིན་པ་འདི་དག་རྣམས་ལས། ཤིན་ཏུ་ཉུང་བའི་ལས་གང་ཡིན་པ་ལ་ནི་རྒྱན་དང་ཆ་བྱད་ཐམས་ཅད་འཛིན་པར་གྱུར་པས་ལྷའི་རྗེས་སུ་འབྲང་བར་བྱེད་པའི་འཁོར་སྟོང་ཕྲག་བཅུར་འགྱུར་རོ། །དེ་ལྟ་བུའི་རིམ་
[203b.3]པས་ཁ་ཅིག་ལ་ནི་སྟོང་ཕྲག་སུམ་ཅུ་གཉིས་སོ། །དེ་བཞིན་དུ་ཇི་སྲིད་དུ་སྟོང་ཕྲག་བཞི་བཅུ་དང་། དེ་བཞིན་དུ་ཇི་སྲིད་དུ་སྟོང་ཕྲག་ལྔ་བཅུ་དང་། དེ་བཞིན་དུ་རྗེས་སུ་འཇུག་པའི་རིམ་པས་ལྷ་རྣམས་ཀྱི་འཁོར་ཇི་སྲིད་དུ་སྟོང་ཕྲག་བརྒྱར་འགྱུར་རོ། །གལ་ཏེ་དེའི་འཁོར་དེ་དག་
[203b.4]རྣམས་ཀྱང་ཡོངས་སུ་སྐྱོ་བར་ཡང་མི་འགྱུར་ཏེ། ལྷ་དེ་དེ་དག་རྣམས་དང་ལྷན་ཅིག་ཀུན་ཏུ་སྦྱོར་བར་བྱེད་པ་ན་ལྷ་མོ་རྣམས་ཐམས་ཅད་ཀྱང་འདི་ལྟར་སེམས་པར་འགྱུར་ཏེ། ལྷ་དང་ང་གཅིག་པུ་ཁོ་ནར་ཀུན་དགའ་བར་བྱའོ་གཞན་རྣམས་དང་ནི་ལྷན་ཅིག་ཏུ་མ་ཡིན་ནོ། །དེ་ལྟར་ངོམས་
[203b.5]པ་མེད་པའི་ལྷ་རྣམས་འདོད་པའི་སྲེད་པ་དང་ལྡན་བཞིན་དུས་བྱེད་དོ། །དེ་དག་ལ་ངོམས་པ་སྐྱེ་བ་ཡང་མ་ཡིན་ནོ། །འདི་དག་ནི་གཅུགས་པར་གྱུར་བཞིན་དུ་འབར་བར་གྱུར་པ་ཡིན་ནོ། །དེ་ནས་དེ་ལྟར་བག་མེད་པར་གྱུར་པ་རྣམས་རྣམ་པར་འཕྱོ་བར་བྱེད་པས་ནགས་དང་ཉེ་བའི་
[203b.6]ནགས་དང་རྫིང་བུ་དང་ཤིང་དང་ཚང་ཚིང་དང་ཆུ་ཀླུང་དང་རྫིང་བུ་རྣམས་སུ་ལྷན་ཅིག་དགའ་བར་བྱེད་དེ། ལྷ་མོ་མེད་པར་ལྷའི་ཚོགས་ཀྱིས་ནི་མ་ཡིན་ནོ། །དེ་ལྟར་རྒྱུ་བར་གྱུར་པ་ལས་དེ་དག་རྣམས་གལ་ཏེ་ཤེད་ན་ངང་པའི་ནགས་ཞེས་བྱ་བའི་ནགས་རྗེས་སུ་སླེབ་པར་འགྱུར་རོ། །དེ་ན་
[203b.7]ཡང་དེ་སྲིད་ཁོ་ནར་ལྷ་མོ་དང་བཅས་ནས་ཏེ། ནགས་དེ་ནི་དགའ་བ་ཆེན་པོ་དང་ལྡན་པས་ལྷ་རྣམས་ཀྱང་ངོ་མཚར་བར་གྱུར་པའི་དགའ་བ་ཡིན་ནོ། །དེའི་དགའ་བ་རྣམས་ནི་འདི་ལྟ་བུར་གྱུར་པ་ཡིན་ཏེ། འདི་ལྟར་ནགས་དེའི་ཉེ་འཁོར་རྣམས་ན་ངང་པ་དེ་དག་གིས་རྣམ་པར་གསལ་བར་བྱེད་དོ། །
[204a]
[204a.1]ཀུན་ཏུ་གནས་པར་གྱུར་པ་རྣམས་ཀྱང་ཁ་ཅིག་ནི་དངུལ་གྱི་རང་བཞིན་གྱི་སྒྲོ་དང་གསེར་འབབ་པའི་རང་བཞིན་གྱི་སྒྲོ་དང་པད་མ་རཱ་གའི་མདོག་གི་རྐང་པ་དང་པད་མ་རཱ་ག་དང་མདོག་མཚུངས་པའི་ཁ་དོག་དང་གསུས་པ་ཤིན་ཏུ་བཀྲ་བར་འབར་བ་གང་ཡིན་པ་རྣམས་སོ། །ཁ་
[204a.2]ཅིག་གསེར་འབར་བའི་རང་བཞིན་གྱི་རྒྱབ་དངུལ་གྱི་མདོག་དང་ལྡན་པའི་ལོགས་ཀར་ཀེ་ཏ་ནའི་རྐང་པ་སྟེ་ཕུག་རྣམས་ཀྱང་དེ་བཞིན་ནོ། །ཁ་ཅིག་ནི་ཤེལ་གྱི་རང་བཞིན་གྱི་རྒྱབ་མུ་སཱ་རའི་རང་བཞིན་གྱི་ལོགས་གསེར་བཙོ་མའི་མིག་དེ་དང་འདྲ་བའི་མཆུ་ཨིན་དྲ་ནཱི་ལའི་རང་བཞིན་གྱི་རྐང་པའོ། །
[204a.3]ཁ་ཅིག་ནི་རྣམ་པར་འདྲེས་པའི་ཆ་ཤས་ཀྱི་སྒྲོ་རྣམ་པར་བཀྲ་བར་འགྱུར་བའི་རིན་པོ་ཆེ་བདུན་གྱི་རང་བཞིན་རྣམ་པར་བཀྲ་བའོ། །ཁ་དོག་གཅིག་པ་རྣམས་ནི་འདི་ལྟ་སྟེ་དངུལ་གྱི་མདོག་དང་ཤེལ་གྱི་མདོག་དང་གསེར་འབར་བའི་ཁ་དོག་དང་མུ་སཱ་རའི་ཁ་དོག་དང་ཀར་ཀེ་ཏ་ནའི་ཁ་དོག་རྣམས་
[204a.4]ཏེ། ཇི་ལྟ་བུའི་ལས་སེམས་དང་སེམས་ཀྱིས་རྣམ་པར་བཀྲ་བར་གྱུར་པ་རྣམས་དགའ་བར་བྱེད་པ་དང་། རྣམ་པར་དཔྱོད་པར་ཡང་བྱེད་དོ། །དེ་དག་རྣམས་ཀྱང་ཇི་ལྟར་རྗེས་སུ་འཐུན་པར་མཆོག་ཏུ་རྣམ་པར་བཀྲ་བར་བྱས་པའི་སྒྲོའི་ཆ་ཤས་རྣམ་པར་བཀྲ་བར་གྱུར་པའི་ངང་མོ་རྣམས་
[204a.5]དང་ལྷན་ཅིག་ཏུ་རྩེ་བར་བྱེད་དོ། །མཚོ་དག་དང་རྫིང་བུ་རྣམས་དང་ཇི་ལྟར་པད་མའི་ནགས་རྣམས་ལ་ཡང་ངོ་ལེགས་པར་འབབ་པའི་རི་ཆུ་ཀླུང་གི་རླབས་རྣམས་ལ་དང་དེ་བཞིན་དུ་པད་མའི་ཚལ་རྣམས་ལ་དང་དེ་བཞིན་དུ་ཡང་འཇམ་པ་མནན་ན་ནེམས་པའི་ས་གཞི་ཆ་ཀུན་ལ་དང་མེ་ཏོག་དང་
[204a.6]ལྡན་པ་རྣམས་ལ་ཡང་དགའ་བར་བྱེད་དོ། །ཡོངས་སུ་སྤྱོད་པར་བྱེད་དོ། །ངང་པ་རྣམས་ཀྱང་ལྷ་བཞིན་དུ་ལྷན་ཅིག་སྤྱོད་པ་རྣམ་པ་དུ་མ་དང་ལྡན་པ་ཡིན་ནོ། །དེ་ནས་སྣ་ཚོགས་པའི་ལྷ་མོའི་ཚོགས་རྣམས་ཀྱིས་ཡོངས་སུ་སྐོར་བའི་ལྷ་དེ་དག་དང་ངང་པ་དེ་དག་ནི་ནགས་དེར་ཞུགས་པར་གྱུར་
[204a.7]པ་ཉིད་ན་ངང་པ་དེ་དག་རྣམས་མངོན་པར་མཐོང་བར་གྱུར་ནས་སླར་ཉིད་ཀྱང་ངོ་མཚར་བར་གྱུར་ཅིང་ཡིད་ཆེས་རབ་ཏུ་དགའ་བར་གྱུར་ཏེ་མིག་གི་རྒྱུ་བ་གཡོ་བ་དང་ལྡན་པས་ནགས་དེའི་ཡུལ་ཕྱོགས་ཀྱི་ཉེ་འཁོར་ཀུན་ལ་རྣམ་པར་ལྟ་བར་བྱེད་དེ། དེ་དག་རྣམས་ཀྱིས་ཀྱང་ལྷ་མོ་དེ་དག་
[204b]
[204b.1]རྣམས་ཀྱི་ཡིད་ཀྱི་རྗེས་སུ་འཐུན་པར་གྱུར་ནས་ཡིད་ཆེས་རབ་ཏུ་དགའ་བར་གྱུར་པས་འདི་ལྟར་རྟོག་པར་བྱེད་དེ་ཇི་ལྟར་ལྷ་རྣམས་འདི་ན་ངང་པའི་ནགས་ཞེས་བྱ་བའི་ངང་པ་རྣམས་ཀྱི་ནགས་མཆོག་ཏུ་དགའ་བར་གྱུར་པ་ཇི་ལྟ་བ་ཁོ་ན་བཞིན་དུ་རྣམ་པར་མཛེས་པར་གྱུར་པ་རྣམས་ལ། ཇི་ལྟར་འདི་ན་
[204b.2]ལྷའི་ངང་པའི་ནགས་ཞེས་བྱ་བ་ནགས་ཆེན་པོ་མཆོག་ཏུ་དགའ་བར་གྱུར་པ་ཇི་ལྟ་བ་བཞིན་དུ་དེ་དག་གིས་རབ་ཏུ་མཛེས་ཏེ། རྣམ་པ་སྣ་ཚོགས་པའི་ལྗོན་ཤིང་གི་ཚོགས་རྣམས་ཀྱིས་དེ་དག་ཡོངས་སུ་ཁྱབ་པར་གྱུར་པ་རིན་པོ་ཆེ་ཁམས་དུ་མ་རྣམས་ཀྱི་འབྱུང་ཁུངས་དང་ལྡན་པ་དེ་དག་ནི་ཤིན་ཏུ་བར་
[204b.3]ཡང་ཡོན་ཏན་རྣམས་ཕུན་སུམ་ཚོགས་པ། རྣམ་པ་སྣ་ཚོགས་པའི་པད་མའི་རྫིང་བུ་དང་ལྡན་པའི་རིའི་རྩེ་མོ་ཉེ་བར་དུད་པར་གྱུར་པ་རྣམ་པ་བརྒྱ་སྟོང་དུ་མར་མིང་བཏགས་པར་གྱུར་ཀྱང་གང་དག་རྣམས་ཀྱི་མིང་ཡང་ཤེས་པར་མི་འགྱུར་བའི་མེ་ཏོག་རྣམས་དང་ཉེ་བར་ལྡན་པ་པད་མའི་འབྱུང་གནས་
[204b.4]བརྒྱ་སྟོང་དུ་མ་རྣམས་དང་ལྡན་པ་ཡིན་ཏེ། ནགས་དེ་ན་ནི་ངང་པའི་རྒྱལ་པོ་དུས་བཟངས་ཞེས་བྱ་བ་གནས་སོ། །དེ་ནི་ཇི་ལྟར་བདག་ཅག་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་ཡིན། དེ་བཞིན་དུ་ངང་པ་རྣམས་ཐམས་ཅད་ཀྱི་ཡང་དུས་བཟངས་འདི་ཡིན་ཏེ། ཤིན་ཏུ་ཡངས་པ་ཞེས་བྱ་
[204b.5]བའི་པད་མའི་རྫིང་བུ་དེ་ན་འདི་རྩེ་བར་བྱེད་པ་དང་དགའ་བར་བྱེད་པ་དང་ཀུན་ཏུ་སྤྱོད་པར་ཡང་བྱེད་དོ། །དྲུང་དུ་ཡང་འཐབ་བྲལ་གྱི་མངའ་བདག་མུ་སུ་ལུན་དྷ་འོང་ངོ་། །དེ་དང་ལྷན་ཅིག་ཏུ་བྱ་ཆེན་པོ་དགའ་བར་བྱེད་ཀུན་ཏུ་སྤྱོད་པར་ཡང་བྱེད་པ་ནི་ཇི་ལྟར་ལྷའི་ཚོགས་གཞན་དག་རྣམས་ཀྱིས་དེ་ཡོངས་
[204b.6]སུ་ཤེས་པར་འགྱུར་བ་ཡང་མ་ཡིན་པ་དེ་ལྟར་དགའ་བར་བྱེད་དོ། །དུས་བཟངས་གང་ཡིན་པ་དེ་དང་འཐབ་བྲལ་བའི་བདག་པོ་ལྷན་ཅིག་ཏུ་དགའ་བར་བྱེད་པའི་རྒྱུ་དེ་ཅི་ཡིན་པའི་རྒྱུ་དེ་ཡང་ལྷའི་ཚོགས་རྣམས་ཐམས་ཅད་ཀྱིས་ཀྱང་མི་ཤེས་སོ། །དེ་ལ་རྒྱུ་མཚན་དེ་དག་རྣམས་ཡིད་ལ་གྱིས་ལ་ལྷ་
[204b.7]ཁྱོད་ཉིད་ཀྱང་བདག་ཅག་རྣམས་ཀྱིས་ཡོངས་སུ་བསྐོར་ནས་འགྲོ་བར་གྱིས་དང་། དེ་ལ་ཚིག་དེ་དག་རྣམས་ལྷག་མ་མ་ལུས་པར་མཐོང་བར་འགྱུར་གྱིས་ལྷ་དེ་དག་དང་། བྱའི་རྒྱལ་པོ་ཡང་ཇི་ལྟ་བ་བཞིན་དུ་ཐོས་པར་གྱུར་ནས་ལྷ་གསར་དུ་སྐྱེས་པ་དེས་ལྷ་དེ་དག་རྣམས་ཀྱི་ནང་ནས་ཞབས་འབྲིང་
[205a]
[205a.1]བྱེད་པ་ལ་འདི་སྐད་ཅེས་བརྗོད་དེ། གང་ན་ངང་པའི་རྒྱལ་པོ་དེ་དང་འཐབ་བྲལ་གྱི་བདག་པོ་མུ་སུ་ལུན་དྷ་ཡང་ཡོད་པ་དེར་བདག་ཅག་རྣམས་ཇི་ལྟ་བ་བཞིན་དུ་འགྲོ་བར་བྱའོ། །དེ་ནས་དེ་བཞིན་དུ་ལྷ་མོ་དེ་དག་རྣམས་དང་ལྷ་དེ་དག་གང་ན་ང་ནགས་དེའི་ནང་ན་ཡོད་པ་དེར་ཉེ་
[205a.2]བར་ལེགས་པར་ཕྱིན་ནོ། །ཞུགས་པར་གྱུར་པ་ན་མཐོང་བ་རྣམས་ལ་ལྗོན་ཤིང་གི་ཚལ་རྣམ་པ་སྣ་ཚོགས་པ་རྣམ་པ་དུ་མ་དང་རྣམ་པ་སྣ་ཚོགས་པའི་རི་དགས་རྣམས་དང་། བྱ་རྣམས་ཀྱིས་ཀུན་ཏུ་གང་བར་གྱུར་ཅིང་རི་དགས་ཀྱི་ཁྱུ་རྣམས་ཀུན་ཏུ་རྒྱུ་བ་རྣམས་ལ་ཁ་དོག་རྣམ་པ་དུ་མ་རྣམས་དང་
[205a.3]རིགས་སྣ་ཚོགས་པ་རྣམས་ལྷན་ཅིག་སྤྱོད་པ་རྣམས་དང་བཅས་ནས་དེ་དག་ལ་སྤྱོད་པར་བྱེད་དོ། །སྤྱད་པར་འོས་པའི་ཟས་རྣམས་ལྷན་ཅིག་ཏུ་ཟ་བར་བྱེད་ཅིང་ལྷ་རྫས་ཀྱི་ནགས་རྣམས་ཀྱི་རྩ་བའི་ཟས་ཀྱང་སྟེ། རིན་པོ་ཆེ་བདུན་གྱིས་སྤྲས་པའི་ལུས་ཅན་རྣམས་ནགས་རྣམས་ཀྱི་ནང་དུ་དང་། 
[205a.4]ནགས་ཀྱི་ཚང་ཚིང་རྣམས་སུ་དང་ཆུ་ཀླུང་གི་ངོགས་རྣམས་སུ་དང་། པད་མའི་ཚལ་གྱི་འགྲམ་རྣམས་ལ་དང་། མཚེའུ་གཞན་རྣམས་ལ་དང་། སྨན་ལྗོངས་རྣམས་སུ་དང་། རིའི་ཁོང་སེང་རྣམས་ལ་ཡང་། ཁྱུ་རྣམས་དགའ་བར་བྱེད་ཅིང་ཀུན་རྗོད་པར་ཡང་བྱེད་དོ། །དེ་དག་
[205a.5]རྣམས་མངོན་ཏུ་ལེགས་པར་མཐོང་བས་ཀྱང་ལྷ་རྣམས་ཀྱི་མིག་དང་ཡིད་མཆོག་ཏུ་འཕྲོག་པར་འགྱུར་ཞིང་རྣམ་པ་དུ་མར་ཡང་རབ་ཀྱི་མཆོག་ཏུ་དགའ་བར་གྱུར་ནས། གཞན་ཡང་ངོ་མཚར་བས་མིག་ཀུན་ཏུ་བསྐྱོད་པར་འགྱུར་ཞིང་དེ་དང་དེ་དག་རྣམས་མིག་གཏོད་པར་བྱེད་ཅིང་ལྷའི་བུ་མོའི་ཚོགས་
[205a.6]རྣམས་ཀྱིས་ཡོངས་སུ་བསྐོར་བར་གྱུར་ནས་ཀྱང་ཉེ་བར་ལེན་པར་བྱེད་ཅིང་སླར་ཡང་ངང་པའི་ནགས་དེ་ཉིད་དུ་རབ་ཏུ་འཇུག་གོ། །རབ་ཏུ་ཞུགས་པར་གྱུར་པ་ཉིད་ན་ཀུན་ཏུ་ལྟ་བར་བྱེད་དོ། །བརྒྱ་ཕྲག་དུ་མར་གྱུར་པའི་རྨ་བྱའི་ཁྱུ་རྣམས་ཀྱང་ལྗོན་ཤིང་གི་ཚང་ཚིང་དང་ཉེ་བར་གྱུར་པ་རྣམས་ན་ཉེ་བར་
[205a.7]རྟོག་སྟེ། ཁ་ཅིག་ནི་མགྲིན་པ་ནས་དབྱངས་སྒྲོགས་པའོ། །ཁ་ཅིག་ནི་ཕན་ཚུན་དུ་མདོངས་ཕྱི་རོལ་ཏུ་བྱས་ནས་ཀྱང་རྩེ་བར་བྱེད་པས་ལྷན་ཅིག་སྤྱོད་པ་རྣམས་ཀྱི་སྔོན་དུ་གར་བྱེད་དོ། །ཁ་ཅིག་ནི་གཅིག་པུ་ཞིག་ཏུ་གྱུར་ནས་ཤིང་འཐུག་པོ་རྣམས་ཀྱི་ནང་དུ་ནོར་བུ་བདུན་གྱིས་སྤྲས་
[205b]
[205b.1]པའི་ཐིག་ལེས་རྣམ་པར་བཀྲ་བ་རྣམས་ལྗོན་ཤིང་གི་འདབ་མ་རྣམས་དང་ལྷན་ཅིག་ཏུ་རྩེ་བར་བྱེད་དོ། །ལྷན་ཅིག་སྤྱོད་པ་རྣམས་ཀྱིས་རྗེས་སུ་འབྲང་བར་གྱུར་པས་ནགས་དེའི་ཕྱི་རོལ་ན་ཡང་མཐོ་རིས་ཀྱི་རྗེས་སུ་འཐུན་པ་རྣམ་པ་དུ་མ་དང་ལྡན་པར་མཐོང་བ་ཉིད་དོ། །ངང་པའི་ནགས་དེར་
[205b.2]དགའ་བར་གྱུར་པའི་ལྷ་བརྒྱ་སྟོང་བྱེ་བ་རྣམས་དེ་ལྟར་ལེགས་པར་འཇུག་པར་བྱེད་དོ། །གཞན་ཡང་ལྷ་རྣམས་ཀྱི་ནགས་གཞན་དག་རྣམས་ལྷ་གསར་དུ་སྐྱེས་པ་དེས་མཐོང་བར་གྱུར་པའི་ནགས་དེ་དག་རྣམས་ཀྱི་དགའ་བར་གྱུར་པ་ནི་འདི་ལྟ་སྟེ། ཆུ་ཀླུང་མཆོག་ཏུ་དང་བར་གྱུར་པ་ཤིས་པའི་ཆུ་
[205b.3]བོའི་ངོས་གཉི་གའི་ཉེ་འཁོར་ན་ལྷ་རྣམས་ཀྱིས་ཡོངས་སུ་བསྐོར་བར་གྱུར་པས་རྣམ་པར་གསལ་བ་དང་། ཆུ་ཀླུང་དེ་དག་རྣམས་ཀྱང་ཡོན་ཏན་བདུན་དང་ལྡན་པའི་འོ་མས་ཡོངས་སུ་གང་བ་རྣམས་ཀྱི་མིང་དུ་གྱུར་པ་ལ་འདི་ལྟ་སྟེ། འདོད་པའི་ཆུ་དང་ཤིས་པའི་ཆུ་དང་ཀུན་དགའ་བར་འབབ་པ་དང་
[205b.4]མྱོས་པ་མེད་པ་ཞེས་བྱ་བའི་ཆུ་དང་མངར་གྱུར་པ་དང་འདོད་པ་ཐམས་ཅད་ཀྱི་ཆུ་དང་བྱ་དང་ལྡན་པས་མངོན་པར་དགའ་བའོ། །རྣམ་པ་དེ་ལྟ་བུར་གྱུར་པའི་ཆུ་ཀླུང་རྣམས་འབབ་པའོ། །དགའ་བར་གྱུར་པའི་ནགས་ཆེན་པོ་དེའི་ཆུ་ཀླུང་དེ་དག་རྣམས་ལ་ཡང་ཆུ་ལ་རྒྱུ་བར་གྱུར་པའི་བྱ་རྣམས་
[205b.5]གྲང་མོར་གྱུར་པའི་ཆུ་འཐུང་བར་བྱེད་དོ། །འཐུངས་ནས་ཀྱང་ཚིགས་སུ་བཅད་པ་རྗོད་པར་བྱེད་པ། ཇི་ལྟར། ལེགས་པར་སྔོན་གྱི་ཐར་བ་ཡི། །ལམ་རྟོགས་ནས་ནི་གསར་པ་ཡང་། །རྨ་བྱ་ཟད་ནས་སྐྱེ་བ་ནི། །ལྷ་ཡི་འཇིག་རྟེན་དུ་འབབ་འགྱུར། །གྱིས་དང་གང་ཡང་གསར་
[205b.6]པའི་ལས། །རྣམ་གསུམ་རྣམ་པ་གསུམ་འབྱུང་བ། །རྙིང་བཅས་གསར་པ་རྗེས་སུ་ཚོལ། །འཐབ་བྲལ་དག་ཏུ་སྐྱེ་བར་འགྱུར། །མ་འོངས་པ་ཡི་འཇིག་ཤེས་དང་། །ད་ལྟར་བ་ལ་འཆུམས་མེད་གང་། །འདས་པ་ལ་ཡང་ཆགས་པ་མེད། །རིང་མིན་པ་ན་དེ་ཆགས་
[205b.7]བྲལ། །བདེ་དང་སྡུག་བསྔལ་དག་གིས་ཀྱང་། །གང་གི་ཡིད་ནི་རྣམ་མི་འགྱུར། །བློ་གྲོས་བཟང་ལྡན་ལྷ་ཡི་ནི། །འཇིག་རྟེན་བདག་ཅག་འབབ་པ་བདེ། །གང་ཡང་རྙིང་བ་ཟོས་ནས་ནི། །གསར་པ་ཡང་ནི་མི་བྱེད་པ། །སྔོན་གྱི་ལེགས་བྱས་ཟད་པ་ནི། །འཆི་བའི་དུས་སུ་
[206a]
[206a.1]རྣམ་པར་རིག །ཡུལ་རྣམས་ཀྱིས་ནི་འཁྲིད་བྱེད་པ། །ལྷ་གང་སེམས་ནི་རྨོངས་པ་ཡིན། །གང་གི་བློ་ནི་ཡོན་ཏན་ལྡན། །འདོད་པའི་དབང་རྗེས་དེ་མི་འགྲོ། །ད་ལྟར་བ་ཡི་འདོད་པ་ལ། །ཁྱད་པར་དུ་ནི་སྐྱོན་ཅན་ལ། །གང་ཞིག་བདེ་བས་མི་རྨོངས་
[206a.2]པ། །དེ་ནི་བརྟན་པ་ཞེས་བརྗོད་དོ། །སྐྱོན་གྱིས་འཇིགས་པས་བརྐམ་ཆགས་མེད། །འདོད་རྣམས་དབང་དུ་འདི་མི་འགྲོ། །དེས་ནི་སྡིག་ཀྱང་རྣམ་འཇིག་བྱེད། །དེ་ནི་བརྟན་པ་ཞེས་བརྗོད་དོ། །བདེ་བ་ཡིས་ནི་འཕངས་པའི་ཡིད། །སྡིག་པའི་འཇིགས་པ་མ་མཐོང་བ། །དགའ་
[206a.3]བ་ཤིན་ཏུ་དེས་སྟེན་པ། །རྨོངས་པ་གང་ནི་རབ་ཏུ་འཇོམས། །དགའ་བ་རྙེད་ནུས་ཐོབ་གྱུར་ནས། །ཅི་ཕྱིར་འདོད་པས་ཉམས་པར་བྱེད། །རྟེན་པ་དེ་དག་ཤིས་པ་མིན། །ངན་སོང་ཤིན་ཏུ་ཆེན་པོར་འགྱུར། །འཇིག་རྟེན་གློག་དང་སྨིག་རྒྱུ་བཞིན། །དྲི་ཟའི་གྲོང་ཁྱེར་དང་
[206a.4]མཚུངས་པར། །ཐམས་ཅད་སླུ་བའི་བདག་ཉིད་ཅན། །འདོད་པ་མི་བཟད་པར་རབ་བརྗོད། །དེ་ལྟར་ངོས་ན་སྤྱོད་པའི་བྱས་ཤིན་ཏུ་བག་མེད་པར་གྱུར་པའི་ལྷ་གསར་དུ་སྐྱེས་པ་དེ་དག་མངོན་པར་མཐོང་ནས་ཚིགས་སུ་བཅད་པ་དེ་དག་བརྗོད་དོ། །གསར་པ་དེ་ཡང་ཡུལ་གྱིས་ཀུན་ནས་
[206a.5]ཕྲོགས་པར་གྱུར་པའི་ཕྱིར་ན་བྱ་དེ་དག་གིས་ཅི་བརྗོད་ཅེས་ཟེར་ནས་གོ་བར་མི་འགྱུར་རོ། །དེ་ནས་ཕན་པ་དེ་དག་རྣམས་མ་བགྲངས་པར་སླར་ཡང་དེ་ཁོ་ན་བཞིན་དུ་ངང་པའི་ནགས་ཀྱི་ཆེས་ནང་དུ་ཞུགས་པར་གྱུར་པ་ན། ཡུལ་གཞན་མང་པོ་རྣམས་ལས་འདོད་པའི་རྒྱགས་པས་ཟིན་པ་རྣམས་
[206a.6]ཀྱིས་ངང་པའི་ནགས་སུ་ཆེས་མཆོག་ཏུ་དགའ་བར་གྱུར་པའི་ཁྱད་པར་གྱི་དངོས་པོ་ཕལ་ཆེ་བ་ཉིད་ལས་དང་པོར་འཁྲི་ཤིང་གི་དྲ་བས་གཡོགས་པར་གྱུར་པ་རྣམས་རྟོགས་སོ། །དེ་ལྟ་དེ་ལྟར་མཆོག་ཏུ་བླ་ན་མེད་པ་རྣམས་དང་ལེགས་པར་ལྡན་པ་ལས་དེས་རྒྱང་རིང་བ་ཉིད་ནས་ནོར་བུའི་ནགས་
[206a.7]ཞེས་བྱ་བ་མཐོང་སྟེ། ངང་པའི་ནགས་དེ་ཉིད་ཀྱི་འོད་ཟེར་གྱི་ཕྲེང་བ་བརྒྱ་སྟོང་དང་ལྡན་པའི་ནོར་བུ་རྣམས་གང་ཡིན་པའི་ཁྱད་པར་གྱིས་ལྷ་རྣམས་ཉིད་ཀྱིས་ངེས་པར་བལྟ་བར་ནུས་པ་ཡང་མ་ཡིན་ཏེ། འོག་གི་ས་ན་གནས་པར་གྱུར་པའི་ལྷ་སུམ་ཅུ་རྩ་གསུམ་པའམ་རྒྱལ་ཆེན་རིས་བཞི་པ་རྣམས་
[206b]
[206b.1]ཀྱང་རུང་སྟེ་གཞན་འགའ་ཞིག་ན་ཡང་རྣམ་པ་དེ་སྲིད་ཀྱི་གཟི་བརྗིད་ཅན་ནི་ཡོད་པ་མ་ཡིན་ནོ། །ནོར་བུ་དེ་དག་རྣམས་ཇི་ལྟར་འདོད་པའི་དབང་གིས་འགྲོ་བར་གྱུར་པ་གང་ཡིན་པའི་ལྷ་རྣམས་འདོད་པར་གྱུར་ན་དེས་ནོར་བུ་དེ་དག་རྣམས་ཁང་བུར་གྱུར་ནས་ནམ་མཁའ་ལ་འཕགས་པར་བྱེད་
[206b.2]དེ། ཁོང་སེང་ཅན་དུ་གྱུར་ཅིང་དེ་དག་གི་ཡང་ནང་དུ་སོང་ནས་ཀྱང་ལྷ་རྣམས་རབ་ཏུ་རྩེ་བར་འདོད་པས་ནམ་མཁའ་ལ་འཕགས་པར་བྱེད་ལ། ནོར་བུ་དེ་དག་རྣམས་ཀྱང་སེམས་བསྐྱེད་པ་དང་ལྷན་ཅིག་ཉིད་དུ་ཁང་བུར་གྱུར་ནས་ནམ་མཁའ་ལ་འཕགས་པར་གྱུར་ཏོ། །ལེགས་པར་བྱས་
[206b.3]པའི་ལས་རྣམས་ཀྱིས་ནོར་བུ་དེ་དག་རྣམས་ཀྱི་ནང་དུ་ཡང་ཆུ་ཀླུང་དང་འབབ་ཆུ་དང་རྫིང་བུ་དང་ནགས་དང་སྐྱེད་མོས་ཚལ་དང་པད་མའི་རྫིང་བུ་དང་ལྗོན་ཤིང་གི་ཚོགས་དང་ནགས་ཚང་ཚིང་དང་ས་གཞི་ཆ་ཤས་རྣམས་དང་ལྡན་པ་དང་རིའི་རྩེ་མོ་རྣམས་དང་བྱའི་སྒྲ་དགའ་བ་རྣམས་དང་ལྡན་པར་གྱུར་པ་
[206b.4]ཡིན་ནོ། །ཇི་ལྟར་ཡང་བདེ་བར་གྱུར་པས་ལྷ་དེ་དག་རྣམས་ནམ་མཁའ་ལ་བདེ་བར་རབ་ཏུ་རྒྱུ་བ་རྔ་སྐད་ཡན་ལག་ལྔ་དང་ལྡན་པ་དང་འདོད་པའི་ཡོན་ཏན་དྲུག་དང་ལྡན་པས་དགའ་བར་བྱེད་དོ། །ཇི་ལྟར་གཞན་ཡང་ལྷ་དེ་དག་རྣམས་ཉིད་འདོད་པར་འགྱུར་ན། ཇི་ལྟར་ལྷའི་འཇིག་རྟེན་དེ་དག་
[206b.5]རྣམས་ཉིད་ཁོ་ནར་རྟག་ཏུ་བདག་ཅག་རྣམས་འཁོད་པར་བྱ་ན་ཞེས་དེ་དག་རྣམས་ཀྱི་སེམས་བསྐྱེད་པ་ཙམ་ཉིད་ན་ནོར་བུ་དེ་དག་རྣམས་ཉིད་འཐབ་བྲལ་བའི་ལྷའི་རིས་དེ་དག་རྣམས་ཉིད་དུ་འགྱུར་རོ། །སླར་ཉིད་ཀྱང་དེ་དག་རྣམས་ཉིད་ཡིད་བཞིན་དུ་གྱུར་ནས་འོད་ཟེར་གྱི་ཕུང་པོ་རྣམས་རབ་ཏུ་འབར་བར་
[206b.6]བྱེད་དོ། །རང་གི་འོད་ཟེར་རྣམས་ཉིད་ལྷ་མོ་དེ་དག་གིས་ལྷ་གསར་དུ་སྐྱེས་པ་དེ་ལ་རྗོད་པར་བྱེད་དོ། །དེ་ནས་དེ་དག་རྣམས་མཆོག་ཏུ་དགའ་བར་གྱུར་པའི་ངང་པའི་ནགས་དེ་ལས་ཀྱང་འདོད་པའི་ཞགས་པ་གཞན་རྣམས་ཀྱིས་ཀུན་ནས་དྲངས་པར་གྱུར་ཏོ། །སླར་ཡང་ཡུལ་གྱིས་
[206b.7]དྲངས་པར་གྱུར་ནས་ནོར་བུའི་ནགས་དེར་གླུ་ཉེ་བར་ལེན་པར་གྱུར་ཅིང་རབ་ཏུ་བརྟེན་ནས་དེ་དག་རྣམས་ཀྱིས་ཧ་ཅང་མི་རིང་བ་ནས་ལྟ་བར་བྱེད་དོ། །སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་གི་འོད་ཟེར་བརྒྱ་སྟོང་གིས་བསྐོར་ནས་ནགས་དང་བཅས་པའི་ཡུལ་གྱི་ནོར་བུའི་
[207a]
[207a.1]ནགས་དེ་དང་། ཧ་ཅང་མི་རིང་བའི་ངང་པའི་ནགས་ཀྱི་ཉེ་འཁོར་ཀུན་ཏུ་སྣང་བར་བྱེད་དོ། །དེ་ནས་ལྷ་དེ་དག་ལྷ་དེ་དག་རྣམས་ཀྱི་དྲུང་ནས་ནགས་དེ་དག་ཉེ་བར་བསྐོར་བར་གྱུར་ནས། ནོར་བུའི་ཁང་བུར་གནས་ཏེ། གང་ན་ནོར་བུའི་ནགས་དེ་ཡོད་པར་གྱུར་པ་དེར་ཉེ་བར་
[207a.2]འགྲོའོ། །ལྷ་མོ་དེ་དག་ཉིད་དང་ལྷན་ཅིག་ཏུ་དེར་ཉེ་བར་ལེགས་པར་ཕྱིན་ནས། ནོར་བུ་དུ་མ་རྣམས་འབར་བའི་ཕྲེང་བ་དང་རྣམ་པར་སྣང་བར་གྱུར་པའི་ནོར་བུའི་འོད་རྣམས་ལ་ཡང་ལྟ་བར་བྱེད་དོ། །དེ་ནས་ལྷ་དེ་དག་རྣམས་འདི་སྙམ་དུ་སེམས་སོ། །ཅི་སྟེ་ཡང་བདག་ཅག་རྣམས་ལྷའི་ནོར་
[207a.3]བུ་གཞན་རྣམས་གང་ཡིན་པའི་ནང་དུ་ཇི་ལྟ་བར་སོང་ལ་ནམ་མཁའི་དཀྱིལ་དུ་འཁོད་ནས་རྣམ་པར་རྒྱུ་བར་བྱ་སྟེ་མཐོ་རིས་ལ་བལྟ་བའི་དོན་དུ་དེ་བཞིན་དུ་བདག་ཉེ་བར་འགྲོ་བར་བྱའོ། །དེ་ནས་ལྷ་གསར་དུ་སྐྱེས་པ་དེའི་སེམས་བསྐྱེད་པ་དང་ལྷན་ཅིག་ཏུ་གང་ཡིད་ལ་བསམས་པའི་ནོར་བུ་འདི་ལྷ་
[207a.4]དེ་ཁང་བུར་དེར་གྱུར་ཏོ། །གྱུར་ནས་ཀྱང་ནམ་མཁའི་ཁམས་སུ་འཕགས་སོ་དེ་འཕགས་པར་གྱུར་པ་ཡང་ལེགས་པར་མངོན་པར་མཐོང་ནས་ལྷ་དེ་ལྷན་ཅིག་སྤྱོད་པའི་འཁོར་དེ་དག་རྣམས་ཉིད་ཀུན་ནས་ནོར་བུའི་རང་བཞིན་གྱི་ཁང་བུ་དེར་མངོན་པར་ཞུགས་པ་དེ་དག་གིས་མཐོང་བར་གྱུར་ཏེ། 
[207a.5]ཇི་ལྟར་རང་གིས་བྱས་པའི་ལས་དང་འདྲ་བར་དགའ་བ་དེའི་ནང་དེ་ན་འདི་དག་ཡོད་དེ། ཆུ་ཀླུང་དང་འབབ་ཆུ་དང་རྫིང་བུ་དང་ནགས་སྐྱེད་མོས་ཚལ་དང་པད་མའི་ཚལ་དང་དགའ་ཚལ་དང་རི་དང་རིའི་རྩེ་མོ་དང་ཚང་ཚིང་དག་གིས་ལེགས་པར་གང་བར་གྱུར་པ་མཐོང་ན་དགའ་བ་དུ་མ་རྣམས་ཕྱོགས་གཞན་
[207a.6]དང་གཞན་ན་མཐོང་བར་གྱུར་པ་རྣམས་ལ། བྱ་རྣམས་དགའ་བར་འགྱུར་བའི་ཀྲ་ཀྲིའི་སྒྲ་རྗོད་པར་བྱེད་པ་དང་། ཁ་དོག་དང་དབྱིབས་སྣ་ཚོགས་པའི་སའི་ཆ་རྣམས་དང་དྲི་དང་ལྡན་པར་གྱུར་པའི་མེ་ཏོག་གིས་ཀུན་ཏུ་ཁེབས་པས་ཆགས་པར་བྱེད་དོ། །དེ་བཞིན་དུ་ཡུལ་གཞན་རྣམས་ན་ཡང་མཐོང་
[207a.7]བར་གྱུར་པ་ལ་རི་དགས་དང་བྱ་རྣམས་ཆུ་ཀླུང་མཉམ་པ་དང་མི་མཉམ་པའི་དགའ་བར་གྱུར་པའོ། །གཞན་ཡང་ལྷས་ཡུལ་ཕྱོགས་གཞན་རྣམས་སུ་མཐོང་བར་གྱུར་པ་ལ་གང་དག་ཇི་ལྟར་འདོད་པ་བཞིན་དུ་ལྷ་དང་ལྷ་མོའི་ཚོགས་རྣམས་ཀྱིས་ལེགས་པར་གང་བས་རྒོད་པ་དང་འགྱིང་བ་དང་རྩེ་འཇོ་བས་
[207b]
[207b.1]རྣམ་པ་སྣ་ཚོགས་པའི་བདེ་བ་བལྟ་བར་དགའ་བ་རྣམས་སོ། །ཇི་སྐད་དུ་བཤད་པའི་ཡུལ་ཕྱོགས་དེ་དག་རྣམས་ཐམས་ཅད་ལ་གསར་དུ་སྐྱེས་པའི་ལྷ་དེས་དང་པོ་མཐོང་བ་ཡིན་པས་ལྷ་མོ་དེ་དག་རྣམས་དང་ལྷན་ཅིག་ཏུ་རྩེ་བར་བྱེད་ཅིང་བག་མེད་པས་རྒྱུ་བར་བྱེད་དོ། །གཞན་ཡང་ཡུལ་ཕྱོགས་གཞན་དག་རྣམས་སུ་
[207b.2]ཡང་མི་ངོམས་པའི་འདོད་པའི་སྲེད་པ་རྣམས་ཀྱིས་ཉེ་བར་འགྲོ་སྟེ། གང་ན་བདུད་རྩིའི་རང་བཞིན་གྱི་ས་ཕྱོགས་ཡོད་པ་དེར་ཟས་དོན་དུ་གཉེར་བར་བྱ་བའི་ཕྱིར་ཉེ་བར་འགྲོ་བར་བྱེད་དོ། །དེ་དེར་ཇི་ལྟར་ལེགས་པར་བྱས་པའི་ལས་དང་འདྲ་བར་ཟ་བར་བྱེད་དོ། །དེ་ཉེ་བར་ཟོས་ནས་ཀྱང་ཡུལ་གྱི་མེས་
[207b.3]བསྲེགས་པར་གྱུར་པས་གང་ན་བཏུང་བའི་ཆུ་ཀླུང་ཡོད་པ་དེར་ལྷན་ཅིག་སྤྱོད་པའི་འཁོར་དང་བཅས་ནས་ཉེ་བར་འགྲོའོ། །དེའི་འཁོར་དེ་དག་རྣམས་ཉིད་དང་རྒྱ་ཆེན་པོའི་སྲེད་པའི་རླབས་རྣམས་ཀྱིས་ཁྱེར་བར་གྱུར་པ་ན་བདུད་རྩི་འདི་དག་རྣམས་དང་ཕྲད་པར་གྱུར་ཏེ། དེ་ནས་དེ་དག་བཏུང་བའི་ས་གཞིར་
[207b.4]སོང་ནས་རྣམ་པ་སྣ་ཚོགས་པའི་ནོར་བུའི་སྣོད་རྣམས་སུ་མྱོས་བྱེད་དེ་དག་འཐུང་བར་བྱེད་དོ། །དེ་ཕྱིར་ཞིང་ཉིད་ཀྱང་མྱོས་བྱེད་ཀྱིས་རངས་པར་གྱུར་པ་ནི་མར་ཀུན་ཏུ་བླུགས་པར་གྱུར་པ་ཉིད་ཀྱི་མེ་འགྲན་ཟླ་མེད་པར་གྱུར་པ་བཞིན་དུ་འདིའི་ཡུལ་གྱི་སྲེད་པ་རྣམས་ཀྱང་རབ་ཏུ་འབར་བར་འགྱུར་རོ། །དེ་ཡང་
[207b.5]ཡུལ་དེ་དག་རྣམས་ཀྱིས་ཀུན་ཏུ་རྨོངས་པར་གྱུར་ནས་ཕྱིར་ཞིང་ཉིད་ཀྱང་ལྷའི་བུ་མོ་དེ་དག་ཉིད་དང་ལྷན་ཅིག་ཏུ་གར་དང་རབ་ཏུ་དགའ་བར་ཡང་བྱེད་དོ། །དེ་དག་དེ་བཞིན་དུ་གནས་དེར་རྩེད་མོ་རྣམས་བྱས་ནས། སླར་ཡང་གང་ན་པད་མའི་རྫིང་བུ་ཡོད་པར་གྱུར་པ་དེར་ཉེ་བར་འགྲོ་བར་བྱེད་དོ། །ཆུ་ལ་རྩེ་བར་
[207b.6]བྱ་བར་འདོད་པའི་དབང་དུ་བྱས་ནས་ཐམས་ཅད་ལ་ཡང་རིག་པར་བྱས་ཏེ། གང་ན་པད་མའི་རྫིང་བུ་དེ་ཡོད་པ་དེར་ཀུན་ཏུ་ཉེ་བར་འགྲོའོ། །གཞན་ཡང་དེ་ཡུལ་རྣམས་ཀྱིས་རྒྱགས་པར་གྱུར་ནས་དེ་དག་རྣམས་དང་ལྷན་ཅིག་ཏུ་ཆུའི་རྩེད་མོ་བྱེད་པར་འགྱུར་རོ། །ལྷའི་བུ་མོ་དེ་དག་རྣམས་ཉིད་དང་ལྷའི་བདེ་བ་མཆོག་ཏུ་དཔེ་
[207b.7]མེད་པ་རྣམས་མངོན་སུམ་དུ་ཉེ་བར་ལོངས་སྤྱོད་པ་བྱེད་དོ། །དེ་གཞན་ཡང་དེ་ཁོ་ན་བཞིན་དུ་རྒྱགས་པས་རྒྱགས་པར་གྱུར་ནས་རྣ་བ་ཚིམ་པར་བྱ་འདོད་པས་འགྲན་གྱི་དོ་མེད་པའི་ཡུལ་གྱིས་ཀུན་ཏུ་ཁྲིད་པའི་ཕྱིར་རྔ་སྐད་ཡན་ལག་ལྔ་པ་ཉན་པར་འདོད་དོ། །དེ་ནས་གཞན་ཡང་དེ་དག་རྣམས་ཉིད་ཀྱི་དཀྱིལ་དུ་སོང་ནས་ལྷ་དེ་
[208a]
[208a.1]གཅིག་པུ་གླུ་ལེན་ནོ། །གླུ་ཉན་པར་ཡང་བྱེད་དོ། །རྔ་སྐད་ཡན་ལག་ལྔ་དང་ལྡན་པ་ཐམས་ཅད་ཀྱི་རྣ་བ་དང་ཡིད་འཕྲོག་པར་བྱེད་པ་གང་ཡིན་པ་ནི་དངོས་པོ་གཞན་རྣམས་ཀྱི་དཔེ་བྱ་བར་ཡང་སླ་བ་མ་ཡིན་ནོ། །དེ་དེ་ལྟར་འདོད་པའི་ཡོན་ཏན་ལྔ་ལ་ཉེ་བར་ལོངས་སྤྱོད་པར་འགྱུར་བས་ཀྱང་ངོམས་
[208a.2]པར་འགྱུར་བ་ཡང་མ་ཡིན་ནོ། །སྲིད་པས་རྣམ་པར་གདུངས་པར་གྱུར་པའི་བསམ་པ་ཅན་རྣམས་ནི་སྲིད་པས་རྣམ་པར་ངོམས་པར་འགྱུར་བ་ཡང་མ་ཡིན་ཏེ། ཇི་ལྟར་མེ་ནི་བུད་ཤིང་རྣམས་ཀྱིས་ངོམས་པར་མི་འགྱུར་ལ་དེ་བཞིན་དུ་འདོད་པ་དང་བཅས་པས་འདོད་པ་དང་ལྡན་པ་རྣམས་རྣམ་པར་ངོམས་པ་མི་སྐྱེའོ། །
[208a.3]དེ་དེ་ན་རྣམ་པ་དུ་མ་དང་རྣམ་པར་རྟོག་པ་དུ་མའི་བདེ་བ་རྣམས་ཉེ་བར་ལོངས་སྤྱོད་པར་གྱུར་པས་དུས་རིང་དུ་རྩེ་འཇོ་བྱས་ནས། གཞན་ཡང་ནོར་བུའི་རང་བཞིན་གྱི་ཁང་བུ་དེ་ཉིད་ཀྱིས་ངང་པའི་ནགས་དེ་ཉིད་དུ་སླར་ཡང་རབ་ཏུ་འཇུག་པར་བྱེད་དེ། ཕྱིར་བཞིན་འབྲང་བར་གྱུར་པའི་འཁོར་རྣམས་ཐམས་ཅད་དང་དེ་
[208a.4]སོང་ནས་ཕྱིར་ཞིང་ཉིད་ཀྱང་སྔ་ན་མ་མཐོང་བའི་ཡུལ་ཕྱོགས་གཞན་རྣམས་སུ་འཇུག་པར་བྱེད་དོ། །ནགས་དེའི་དགའ་བར་གྱུར་པ་ཡང་འདི་དག་ཡིན་ཏེ། ཇི་ལྟར་བལྟས་པར་གྱུར་པ་དེ་ལྟར་ནགས་དེ་ནི་ཆེས་དགའ་བར་གྱུར་པ་ཡིན་ནོ། །དབང་པོ་རྣམས་ཀྱང་ཡུལ་རྣམས་ཀྱིས་ངོམས་པ་ཡང་མེད་དོ། །དེ་ལྟར་བྱས་
[208a.5]པས་ནགས་དེ་དག་ནི་བལྟ་བར་ནུས་པ་ཡང་མ་ཡིན་ནོ། །དེ་བཞིན་དུ་འབབ་ཆུ་དང་རྫིང་བུ་དང་ནགས་དང་ཉེ་བའི་ནགས་དང་ཤིང་གི་ཚོགས་རྣམས་དང་ལྷ་དང་ལྷ་མོའི་ཚོགས་རྣམ་པ་དུ་མ་རྣམས་ཀྱང་དེ་ན་མཐོང་ངོ་། །དེ་ཁོ་ན་བཞིན་དུ་རྔ་སྐད་ཡན་ལག་ལྔ་དང་ལྡན་པས་རྩེ་བར་གྱུར་པས་གཞན་ཡང་མཁའ་ལྡིང་གི་
[208a.6]རྒྱལ་པོ་དུས་བཟངས་དེ་རྣམ་པར་ཡངས་པའི་པད་མའི་རྫིང་བུ་གང་ན་གནས་པར་གྱུར་པ་དེར་ལྷའི་བུ་མོའི་ཚོགས་ཀྱིས་ཡོངས་སུ་བསྐོར་བ་དང་བཅས་ནས་དེ་དག་རྣམས་ལེགས་པར་ཉེ་བར་འགྲོ་བར་བྱེད་དོ། །དེ་ལྟར་དེས་མང་དུ་མཐོང་ངོ་། །དེ་ལྟར་དེས་ལྷའི་ཚོགས་བརྒྱ་སྟོང་དུ་མ་རྣམས་གླུ་ལེན་པར་གྱུར་པ་དང་། 
[208a.7]ལྷ་རྫས་ཀྱི་རིམ་པས་བདེ་བ་དང་། ཡང་དག་པར་ལྡན་པར་གྱུར་པ་རྣམས་མཐོང་བར་འགྱུར་རོ། །གང་དག་ལ་དཔེས་གཞལ་བར་བྱ་བ་རྣམས་ནི་ཅུང་ཟད་ཀྱང་ཡོད་པ་མ་ཡིན་ལ། གང་གིས་དཔེར་བྱེད་པར་གྱུར་པའི་འཇིག་རྟེན་ཀུན་ཏུ་གསལ་བར་བྱེད་པའི་ཉི་མ་ཡང་གང་དག་གིས་ཁྱད་པར་གྱིས་སྲིན་
[208b]
[208b.1]བུ་མེ་ཁྱེར་ཙམ་དུ་ཡང་མ་ཡིན་ནོ། །འོད་ཟེར་གྱི་དབང་དུ་བྱས་ནས་དེ་ལས་གཞན་པ་རྣམས་གང་དག་གིས་དཔེར་བྱེད་པ་ཡིན། དེ་ལྟར་ལྷ་རྣམས་ནི་དཔེ་མེད་པའི་ཡུལ་རྣམས་ཀྱིས་ཉེ་བར་འཚོ་བ་ཡིན་ནོ། །རོ་རྣམས་ཀྱི་ཡང་དཔེ་བྱ་བར་ནུས་པ་མ་ཡིན་ཏེ། མི་རྣམས་ཀྱི་ཡང་གང་གི་ཕྱིར་རོའི་མཆོག་ཏུ་གྱུར་པ་
[208b.2]རྣམས་ལ་འདི་ལྟ་སྟེ། སྦྲང་རྩི་དང་བཅོས་པའི་ཆང་དང་བུ་རམ་ཤིང་དང་ཤའི་རིགས་སུ་གྱུར་པ་རྣམས་དང་སྟེ། ཤིན་ཏུ་ལེགས་པར་སྦྱར་བའི་རོ་དེ་རྣམས་ཐམས་ཅད་དང་ཡང་དག་པར་ལྡན་པས་ཀྱང་། བདུད་རྩི་དམར་པོ་དག་གི་ཁྱད་པར་གྱིས་བིམ་པའི་འབྲས་བུ་ཙམ་དང་ཡང་འདྲ་བ་མ་ཡིན་ནོ། །མི་རྣམས་
[208b.3]ཀྱི་རོ་ཐམས་ཅད་དང་ཡང་དག་པར་ལྡན་པ་དེ་གང་གིས་དཔེར་བྱེད་པར་འགྱུར། རོའི་དབང་དུ་བྱས་ནས་ལྷ་རྣམས་ཀྱི་བཅུ་དྲུག་ཆར་ཡང་མི་ཕོད་དོ། །དྲི་རྣམས་ཀྱི་ཡང་དཔེར་བྱ་བ་ནུས་པ་མ་ཡིན་ཏེ། འདི་ན་མི་རྣམས་ཀྱི་དྲི་ཞིམ་པར་གྱུར་པ་རྣམས་ཐམས་ཅད་ལ་འདི་ལྟ་སྟེ། ཙན་དན་དང་། ཨ་ག་རུ་དང་། 
[208b.4]ཕྱེ་མ་དང་། བྱུག་པ་དང་། ནི་ཁུ་སྟི་དང་། ཙམ་པ་ཀ་དང་། ཀེ་ཏ་ཀ་དང་། ཡིད་བདེ་བའི་མེ་ཏོག་དང་། ཛཱ་ཏིའི་དྲི་དང་། དབྱར་གྱི་དུས་པ་དང་། ཨུད་པ་ལ་དང་། ཀུ་སུ་མཱ་དང་། ནི་ཙུ་ལ་ལ་སོགས་པའིའོ། །དེ་དག་རྣམས་བསྡོམས་ནས་གཅིག་ཏུ་བྱས་པས་ཀྱང་ལྷ་རྣམས་ཀྱི་མེ་ཏོག་ཐམས་ཅད་ཀྱི་ཐ་
[208b.5]མར་གྱུར་པ་ནིམ་པའི་ལོ་མའི་བཅུ་དྲུག་གི་ཆར་ཡང་མི་ཆོག་གོ། །དེ་ལྟར་བྱས་ནས་དྲི་རྣམས་ཀྱི་དཔེར་བྱ་བར་ཡང་མི་ནུས་སོ། །ལྷ་རྣམས་ཀྱི་རེག་བྱ་ནི་དཔེ་མེད་པ་དང་ཡང་དག་པར་ལྡན་པ་ཡིན་ཏེ་ལྷ་རྣམས་ཀྱི་གང་ཡིན་པ་ལ་ནི་མི་རྣམས་ཀྱིས་རྟོགས་པའི་ཡུལ་མ་ཡིན་ནོ། །མི་རྣམས་ཀྱི་རེག་བྱ་རྣམས་ཐམས་
[208b.6]ཅད་ཀྱི་མཆོག་ཏུ་གྱུར་པ་རྣམས་ཀྱང་འདི་ལྟ་སྟེ། སྲིན་བལ་དང་། མོན་དར་དང་། དུ་ཀུ་ལ་དང་། བལ་དང་། རས་བལ་ལ་སོགས་པ་དང་གཞན་ཡང་མི་རྣམས་ཀྱི་གང་དག་རྣམ་པ་དེ་ལྟ་བུར་གྱུར་པ་དེ་དག་ཐམས་ཅད་བསྡོམས་པར་གྱུར་པས་ཀྱང་། ལྷ་རྣམས་ཀྱི་རེག་བྱ་ཐམས་ཅད་ལས་ཐ་མར་གྱུར་པ་འདི་
[208b.7]ལྟ་སྟེ། ལྷ་རྫས་ཀྱི་རྡོ་རྗེར་གྱུར་པའི་སྲིད་པའི་སྡུག་བསྔལ་བྱེད་པ་རྣམས་ཀྱི་ཡང་བཅུ་དྲུག་ཆར་ཕྱེ་བ་ཙམ་དུ་ཡང་མི་ཆོག་པར་འདོད་དོ། །རྒྱུ་དེས་ན་ལྷ་རྣམས་ཀྱི་རེག་བྱ་ཡང་དཔེ་མེད་པ་ཡིན་ལ་དེ་དག་ལ་ཡང་དཔེ་བྱ་བར་ནུས་པ་མ་ཡིན་ནོ། །སྒྲ་རྣམས་ཀྱང་དཔེ་མེད་པ་དང་ཡང་དག་པར་ལྡན་པས་ལྷ་
[209a]
[209a.1]རྣམས་རྒྱུ་བ་ཡིན་ནོ། །འདི་ན་མི་རྣམས་ཀྱི་མཆོག་ཏུ་གྱུར་པའི་སྒྲ་ནི་འདི་ལྟ་སྟེ། པི་བང་དང་། ས་ཀཱ་ཤ་དང་། གླིང་བུ་དང་། རྫ་རྔ་དང་། གླུ་ལ་སོགས་པ་རྣམས་ཡིན་ནོ། །ཆགས་པར་གྱུར་པ་དེ་དག་རྣམས་ཐམས་ཅད་བསྡོམས་པས་ཀྱང་ལྷ་རྣམས་ཀྱི་རྒྱན་གྱི་མཆོག་གི་བཅུ་
[209a.2]དྲུག་ཆར་ཡང་མི་ཆོག་པར་འདོད་དེ། ལྷ་རྣམས་ཀྱི་སྒྲ་རྣམས་ཀྱང་དཔེ་མེད་པ་དང་ཡང་དག་པར་ལྡན་པ་ཡིན་ནོ། །དཔེར་བྱ་བ་ནི་འདི་དག་རྣམས་ཡིན་ཏེ། རྒྱལ་ཆེན་རིས་བཞིའི་ལྷ་རྣམས་དང་མིའོ། །སུམ་ཅུ་རྩ་གསུམ་པ་རྣམས་ཀྱིས་ནི་འཐབ་བྲལ་བ་ལ་མ་ཡིན་ནོ། །དེའི་ཁྱད་པར་ཡང་མི་
[209a.3]རྣམས་ཀྱི་འདོད་པ་དང་རྒྱལ་ཆེན་རིས་བཞིའོ། །དེའི་ཁྱད་པར་གྱིས་སུམ་ཅུ་རྩ་གསུམ་པ་དང་རྒྱལ་ཆེན་རིས་བཞིའོ། །རྒྱལ་ཆེན་རིས་བཞིའི་ཡུལ་དང་སུམ་ཅུ་རྩ་གསུམ་པའི་ཁྱད་པར་གང་ཡིན་པའི་ཁྱད་པར་འདི་དག་གིས་ཀྱང་། སུམ་ཅུ་རྩ་གསུམ་པ་རྣམས་ཀྱི་འདོད་པའི་རིམ་པ་རྣམས་དང་ལས་ཀྱི་ཁྱད་པར་
[209a.4]རྣམས་ཀྱིས་འདོད་པ་ན་སྤྱོད་པའི་ལྷ་དྲུག་པོ་རྣམས་ཀྱི་ཡང་ལྷ་རྫས་ཀྱི་ཡུལ་རྣམས་ཀྱི་ཡོན་ཏན་ཁྱད་པར་དུ་འཕགས་པ་ཡིན་ནོ། །དེའི་ཕྱིར་ཡང་ལྷ་རྣམས་ནི་བདེ་བ་དཔེ་མེད་པ་དུ་མ་རྣམས་དང་ཡང་དག་པར་ལྡན་པ་ཡིན་ནོ། །ལྷ་དེ་དག་ངང་པའི་ནགས་དེ་ན་རྩེད་མོ་རྩེ་བར་གྱུར་པ་ལས་བར་སྣང་ལ་འགྲོ་བའི་
[209a.5]རྒྱལ་པོ་དེ་དང་ཉེ་བར་ཕྱིན་པར་གྱུར་ཏེ། གང་ལ་འདི་རྩེ་བར་གྱུར་པ་རྣམ་པར་ཡངས་པའི་པད་མའི་རྫིང་བུར་ལྷན་ཅིག་རྗེས་སུ་སྤྱོད་པ་རྣམས་ཀྱིས་ཡོངས་སུ་བསྐོར་ཞིང་པད་མའི་ནགས་ལ་ལེགས་པར་གནས་ཏེ་ཉེ་འཁོར་ན་ལྷའི་ཚོགས་ཀྱིས་ཡོངས་སུ་བསྐོར་ཏོ། །དེ་དག་རྣམས་གང་ཡིན་པ་དེའི་
[209a.6]པད་མ་གཅིག་པོ་གང་ལ་འདི་རྩེ་བར་བྱེད་པ་དེ་ནི་ཚད་དཔག་ཚད་ཙམ་མོ། །རིན་པོ་ཆེ་སྣ་བདུན་གྱི་དཔེར་བྱ་བར་གྱུར་པ། རྡོ་རྗེའི་ཟེའུ་འབྲུ་རྣམས་ཀྱིས་རེག་ན་བཟོད་པར་གྱུར་པ་བླ་ན་མེད་པའི་དྲི་དང་ཁ་དོག་རྣམས་དང་ལྡན་པ་དཔེ་མེད་པར་གྱུར་པ་འོད་ཟེར་དུ་མ་རྣམས་ཀྱིས་རྣམ་པར་སྣང་བར་བྱས་པ་
[209a.7]འདབ་མ་སྟོང་ཕྲག་བརྒྱ་པ་གང་ཡིན་པ་འདིའི་དབུས་སུ་གནས་པར་གྱུར་ནས་པད་མའི་རྫིང་བུར་མུ་སུ་ལུན་དྷ་ལ་སོགས་པ་རྣམས་ལ་ཆོས་སྟོན་པར་བྱེད་དོ། །དེ་ཡང་སྨོན་ལམ་གྱི་དབང་གིས་འཐབ་བྲལ་བའི་ལྷ་རྣམས་ཀྱི་ནང་དུ་སྐྱེ་བོ་རྣམས་ལ་ཕན་པའི་དོན་དང་བདེ་ལེགས་སུ་འགྱུར་བའི་དོན་དུ་སྟེ་ཕན་
[209b]
[209b.1]པར་འདོད་པ་དག་གིས་དེར་སྐྱེས་སོ། །དེ་དག་རྣམས་ལ་ཆོས་སྟོན་པར་བྱེད་དེ། བག་མེད་པ་སྤང་བའི་དོན་དུའོ། །ལྷ་གསར་དུ་སྐྱེས་པ་དེ་མཐར་གྱིས་རྣམ་པར་ཡངས་པའི་པད་མའི་རྫིང་དེར་སླེབ་པར་གྱུར་ཏོ། །དེ་མངོན་པར་མཐོང་ནས་ཀྱང་དུས་བཟངས་དེས་ཚིགས་སུ་བཅད་པ་རྗོད་པར་བྱེད་པ། ཇི་ལྟར། འདོད་པས་ངོམས་
[209b.2]པ་མེད་པ་དང་། །སྲེད་པས་ཀྱང་ནི་གདུངས་པ་ཡི། །སེམས་དང་དབང་པོ་གཡོ་བ་ཡི། །དུས་འདི་ཡོངས་སུ་འདའ་བ་ཡིན། །འཆིང་བ་ལྔ་ཡིས་བཅིངས་འགྱུར་ཞིང་། །དྲུག་གིས་རྣམ་པར་རྨོངས་པ་ཡང་། །དུས་གསུམ་ལ་ཡང་རྣམ་རྨོངས་པའི། །དུས་འདི་ཡོངས་སུ་འདའ་བ་ཡིན། །འགྲོ་བའི་བཙོན་རར་བཅིངས་ན་ཡང་། །སྐྱོ་
[209b.3]བའི་དབང་དུ་འགྲོ་མིན་པ། །བག་མེད་ཡུལ་གྱིས་རྨོངས་པས་ཀྱང་། །དུས་འདི་ཡོངས་སུ་སྐྱེལ་བ་ཡིན། །རྒོད་དང་ཁྲེལ་མེད་ཆགས་པ་དང་། །ལུས་ཀྱི་མཛེས་པ་ལ་དགའ་ཞིང་། །འདོད་པས་ཡིད་ནི་ངོམས་མེད་པའི། །དུས་འདི་ཀུན་ནི་འགག་པ་ཡིན། །མི་རྟག་བསྒྲུབ་པར་མི་ནུས་པའི། །བདེ་ལ་ཆགས་པའི་ལུས་ཅན་
[209b.4]རྣམས། །བུད་མེད་མཐོང་བས་བརྒྱལ་བ་ཡི། །དུས་འདི་ཡོངས་སུ་འདའ་བ་ཡིན། །སྐྱེ་དང་འཆི་བའི་དབང་ཉིད་དང་། །སྲེད་པས་ཀྱང་ནི་རྨོངས་པ་ཡི། །བྱིས་པའི་སྐྱེ་བོ་རྣམས་ཀྱི་ཡང་། །དུས་འདི་ཡོངས་སུ་འདའ་བ་ཡིན། །གཏི་མུག་མུན་པར་བྱིང་བ་དང་། །ཀུན་ནས་འདོད་ཆགས་ཀྱིས་ཕྲོགས་པའི། །སྲེད་པས་ངོམས་
[209b.5]པ་མེད་འདི་ཡི། །ཞེ་སྡང་འཆིང་བས་བཅིངས་ནས་ནི། །དུས་འདི་ཡོངས་སུ་འདའ་བར་བྱེད། །ལོག་པར་ལྟུང་བ་མངོན་མི་ཤེས། །རྣམ་པར་རྟོག་པས་ཉེར་བཅོམ་པའི། །སྐྱེ་བོ་ཆགས་པའི་ཡིད་ཅན་རྣམས། །དུས་འདི་ཡོངས་སུ་འགག་པ་ཡིན། །དུས་དེ་ཙམ་དུ་དགའ་འགྱུར་ཡང་། །ཡོངས་སུ་སྨིན་ནས་ཕན་མིན་
[209b.6]པའི། །འདོད་པ་ལ་ནི་ཆགས་པའི་ཡིད། །དུས་འདི་ཡོངས་སུ་སྐྱེལ་བ་ཡིན། །སྔོན་གྱི་སྡུག་བསྔལ་མངོན་མི་ཤེས། །ལྷ་ཡི་བདེ་ལ་དགའ་བ་ཡང་། །རྣམ་བྲལ་དེ་ནི་མི་ཤེས་པར། །དུས་འདི་ཡོངས་སུ་འདའ་བ་ཡིན། །ལས་ཀྱི་དྲ་བས་ཀུན་ནས་བཅིངས། །བཀྲེན་པ་ཉིད་ཀྱི་བྱེད་པ་ཡིས། །དམ་པའི་ལམ་ལས་ཡོངས་
[209b.7]ཉམས་ནས། །དུས་འདི་ཡོངས་སུ་འདའ་བར་བྱེད། །རྣམ་རྨོངས་སེམས་དང་བྲལ་བས་ནི། །སྲིད་པའི་སྐྱོན་ནི་ཤེས་པ་མིན། །གཏི་མུག་མུན་པར་ནུབ་པ་ཡིས། །དུས་འདི་ཡོངས་སུ་འདའ་བར་བྱེད། །ལས་ཞགས་གཅིག་གིས་བཅིངས་ནས་ནི། །གྲོགས་མེད་གཅིག་པུའི་ལུས་ཅན་རྣམས། །ལྷ་མོའི་ཚོགས་ཀྱིས་
[210a]
[210a.1]རྣམ་རྨོངས་པས། །དུས་འདི་ཡོངས་སུ་འགག་པར་བྱེད། །དབང་པོ་རྣམས་ཀྱིས་ཁྲིད་པ་དང་། །དམ་པའི་ལམ་ལ་འཁྲུལ་བས་ཀྱང་། །བུད་མེད་དེ་ནི་ཤེས་མིན་པས། །དུས་འདི་ཡོངས་སུ་འདའ་བར་བྱེད། །སྡོམ་དང་སྡོམ་མིན་ཤེས་མིན་དང་། །གནོད་སེམས་མང་པོར་གྱུར་པ་དང་། །ལེགས་པར་བསྡམས་པའི་
[210a.2]ལམ་ཞིག་པ། །དུས་འདི་ཡོངས་སུ་སྐྱེལ་བར་བྱེད། །ཕན་དང་ཕན་མིན་ཕྱི་རོལ་དང་། །དོན་དང་དོན་མིན་ལ་རྨོངས་པའི། །རྩེད་མོས་བྱིས་པ་དང་མཚུངས་པའི། །དུས་འདི་ཡོངས་སུ་འདའ་བར་འགྱུར། །ཆུ་ཀླུང་འབབ་ཆུ་ལྟེང་ཀ་དང་། །ནགས་དང་སྐྱེད་ཚལ་ས་གཞི་ལ། །རྩེ་དགའ་ལ་ནི་ཆེད་ཆེ་འདིའི། །དུས་འདི་ཡོངས་
[210a.3]སུ་ཟད་པ་ཡིན། །ཁང་བུ་དང་ནི་རི་སྟེང་དང་། །པད་མའི་ཚལ་གྱི་རྫིང་བུར་ཡང་། །དགའ་བར་འདོད་པའི་ལོངས་སྤྱོད་ལ། །དུས་འདི་ཡོངས་སུ་འདའ་བར་བྱེད། །ལས་དང་ལས་ཀྱི་རྣམ་སྨིན་ལ། །སྣང་བ་མེད་པའི་ལུས་ཅན་རྣམས། །ཟས་ལ་ཆགས་པ་འབའ་ཞིག་གིས། །དུས་འདི་ཡོངས་སུ་ཟད་པར་བྱེད། །ཁམས་
[210a.4]གསུམ་འདི་ན་རྟག་ཏུ་ཡང་། །ལས་ཀྱི་རླུང་གིས་ཡོངས་སུ་བསྐོར། །འཁྲུལ་འཁོར་བཞིན་དུ་རྟག་ཏུ་འཁོར། །བྱིས་པ་རྣམས་ཀྱིས་གོ་བའང་མིན། །མཐོན་པོའི་རང་བཞིན་འཕྱང་མོ་ཞོན། །སྐྱེས་བུ་ལོག་པར་ལྟུང་བ་ཡིན། །རྣམ་པར་རྨོངས་པས་སྐྱོན་རྣམས་ནི། །བཟློག་ལ་རབ་ཏུ་འབད་མི་བྱེད། །དེ་དག་དང་ནི་དེ་ལས་
[210a.5]གཞན། །འདོད་པའི་བདེ་བ་ཡོངས་སྤོང་བ། །འདོད་དང་བྲལ་བ་བརྟན་པ་ཡི། །སྐྱོབ་པ་མྱ་ངན་འདས་པ་ཡི། །དེ་ནི་ཐོག་མ་བར་ཐ་མར། །དགེ་བའི་བདེ་ལེགས་བླ་ན་མེད། །གང་ཞིག་ཐོབ་ནས་ཐུབ་པ་རྣམས། །ཡམས་དང་བྲལ་བའི་ཞི་བར་རྒྱུ། །འདོད་སྐྱེས་སྲིད་བདེ་དམ་པ་ནི། །དེ་ནི་ལོག་ལྟུང་ནང་དུ་ཆུད། །སྡུག་
[210a.6]བསྔལ་རྣམ་སྨིན་སྐྱེས་མིན་པའི། །འདོད་པའི་ཁྱད་པར་འགའ་ཞིག་མེད། །དེ་ཕྱིར་འདོད་པ་ཞེས་བྱའི་བློ། །ནམ་ཡང་བསྐྱེད་པར་མི་བྱའོ། །དེ་ཡང་སྡུག་བསྔལ་རྣམ་འཁོར་བའི། །རྒྱུར་གྱུར་ཤིན་ཏུ་མི་བཟད་པའོ། །དེ་ལྟར་ངང་པ་དེས་ལྷ་གསར་དུ་སྐྱེས་པ་དེ་མངོན་པར་ལེགས་པར་མཐོང་ནས་ཚིགས་སུ་
[210a.7]བཅད་པ་བརྗོད་ལ། ཡུལ་རྣམས་ལ་སྨད་ར་ཡང་བྱས་སོ། །དེས་དེ་ལྟ་བུ་རྣམས་ཁོ་ན་བཤད་པར་གྱུར་པ་ན་ལྷ་དེ་མཐའ་མ་ཉིད་ཐོབ་པར་འགྱུར་རོ། །ལྷ་དེས་ལེགས་པར་བཤད་པ་དེ་དག་རྣམས་ལ་བརྩི་བགྲང་མ་བྱས་པས་དེ་བཞིན་དུ་ཡུལ་གྱིས་ཀུན་ཏུ་རྨོངས་པར་གྱུར་ནས་སླར་ཡང་དེ་ཉིད་ཀྱི་མདུན་དུ་རྩེ་
[210b]
[210b.1]བ་དང་དགའ་བ་དང་ཡོངས་སུ་སྤྱོད་པར་ཡང་བྱེད་ཅིང་། ཆུ་ལ་རྩེ་བར་བྱེད་དོ། །པད་མའི་རྫིང་བུར་ཞུགས་པར་གྱུར་ནས་པད་མ་དག་བཅད་དེ་ལྷའི་བུ་མོ་དེ་དག་དང་ལྷན་ཅིག་ཏུ་རྩེད་མོ་ཡང་རྩེ་བར་བྱེད་དེ་ལྷ་རྫས་ཀྱི་བདེ་བ་དང་ལྡན་པའི་ཡུལ་གྱིས་རྣམ་པར་རྨོངས་པའི་ཕྱིར་རོ། །ཕན་པའི་ཚིག་དེ་དག་རྣམས་
[210b.2]ཉེ་བར་ཐོས་པར་གྱུར་ནས་ཀྱང་དགའ་བར་བྱེད་པ་ཉིད་ནི་འདོད་པའི་དབང་དུ་སོང་བའི་ཕྱིར་རོ། །དེ་ནས་ཡང་ནམ་མཁའ་ལྡིང་གི་རྒྱལ་པོ་དེ་མུན་པའི་སྣོད་ཀྱི་ལྷ་དེ་དག་རྣམས་ལ་གཞན་ཡང་རྗོད་པར་བྱེད་པ། ཇི་ལྟར་ཡུལ་འདི་དག་གིས་རྣམ་པར་རྨོངས་པར་གྱུར་པ་དེས་ན་ཕན་པའི་ཚིག་འདི་དག་རྣམས་མི་ཐོས་
[210b.3]སོ། །མ་ཐོས་པར་གྱུར་ཡང་སོང་དང་དེ་ཤེས་པར་བྱེད་པ་འབྱུང་བར་འགྱུར་གྱིས། དེ་ལྟར་ནམ་མཁའ་ལྡིང་གི་རྒྱལ་པོ་དེས་རྗོད་པ་དང་། ལྷ་རྫས་ཀྱི་ཆེས་གཙོ་བོར་གྱུར་པ་མཆོག་ཏུ་ཡང་རྣ་བ་དང་ཡིད་འཕྲོག་པར་བྱེད་པའི་སྒྲ་དག་རིང་བ་ནས་ཐོས་པར་གྱུར་ཏོ། །ལེགས་པར་བྱས་པའི་ལས་ཆེས་ལྷག་པར་
[210b.4]གྱུར་པའི་སྒྲ་གང་ཡིན་པ་དེས་པ་ཊ་ཧ་དང་། གླིང་བུ་དང་། པི་བང་དང་། རྔ་མུ་ར་བའི་ཚོགས་དང་ཆགས་པར་འགྱུར་བའི་གླུ་དང་རོལ་མོའི་སྒྲ་ཐམས་ཅད་ཉམས་པར་བྱེད་དོ། །དེ་ནས་ལྷ་གང་དག་རྣམ་པར་ཡངས་པའི་པད་མའི་རྫིང་བུ་ན་རྩེད་མོ་རྩེ་བར་བྱེད་པ་དེ་དག་ལས་དེ་རྣམས་ཐམས་ཅད་ཀྱང་གང་ནས་སྒྲ་
[210b.5]ཐོས་པར་གྱུར་པ་དེར་ཁ་ཕྱོགས་ཏེ་གནས་སོ། །དེ་ནས་རིང་བ་ཉིད་ནས་འོངས་པར་གྱུར་པ་ནི་ཁང་བུ་བརྒྱ་སྟོང་གིས་ཡོངས་སུ་བསྐོར་ཅིང་ལྷ་རྫས་ཀྱི་གླུ་མཁན་གྱི་སྒྲས་ཆགས་པ་སྐྱེད་པར་བྱེད་པའི་སྒྲ་རྣམས་ཉེ་བར་བསྒྲགས་པར་གྱུར་པ་སྟེ། ཇི་ལྟར་གཟའ་དང་སྐར་མ་དང་རྒྱུན་སྐར་རྣམས་ཀྱིས་ཡོངས་སུ་བསྐོར་
[210b.6]བའི་ཟླ་བ་རྣམ་པར་མཛེས་པ་བཞིན་དུ། དེ་ལྟར་རྣམ་པར་མཛེས་ཤིང་གསལ་བ་ཡིན་ནོ། །དེ་ལྟར་ཡང་ཁང་བུའི་ཕྲེང་བ་བརྒྱ་སྟོང་གིས་ཡོངས་སུ་བསྐོར་བར་གྱུར་པ་དང་དེའི་ལུས་ལས་ཀུན་ནས་འཕྲོ་བའི་འོད་ཟེར་གྱི་ཕྲེང་བ་རྣམས་ཀྱིས་ལྷའི་ཚོགས་ཐམས་ཅད་ཀྱི་ཡིད་འཕྲོག་པར་གྱུར་པས། མཆོག་ཏུ་
[210b.7]གསལ་བར་བྱེད་པ་དང་ལྷ་མོ་བརྒྱ་སྟོང་གིས་ཀྱང་ཉེ་བར་གླུ་ལེན་པར་གྱུར་པས་ཤིན་ཏུ་འཐབ་བྲལ་བ་རྣམས་ཀྱི་བདག་པོ་འོངས་པར་གྱུར་ཏེ། འདབ་མ་སྟོང་ཕྲག་བརྒྱ་པ་རིན་པོ་ཆེ་སྣ་བདུན་གྱིས་ཉེ་བར་སྣང་བར་བྱེད་པ་མཆོག་ཏུ་མཛེས་པར་གྱུར་ཅིང་། དགའ་བའི་པད་མའི་དབུས་ཀྱི་སྙིང་པོ་གང་ཡིན་པ་དེ་
[211a]
[211a.1]ལ་ཉེ་བར་གནས་ཤིང་ཆོས་ཉན་པར་འདོད་པས་ལྷན་ཅིག་སྤྱོད་པས་ཡོངས་སུ་བསྐོར་ནས་གང་ནས་བྱང་ཆུབ་སེམས་དཔའ་དུས་བཟངས་ནམ་མཁའ་ལྡིང་གི་རྒྱལ་པོ་ཡོད་པ་དེར་འོངས་པ་ཡིན་ནོ། །དེ་ནས་ནམ་མཁའ་ལྡིང་གི་རྒྱལ་པོ་བྱང་ཆུབ་སེམས་དཔའ་དེས་དེ་དག་ཉེ་བར་མཐོང་བར་གྱུར་
[211a.2]ནས་རྩོམ་པ་ཆེན་པོས་དེ་རིངས་པར་འགྲོ་བར་བྱེད་དེ་དེ་ཡང་ངང་མོ་གཞན་དག་རྣམས་ཀྱིས་ཡོངས་སུ་བསྐོར་ཞིང་། ངང་པ་ཡང་རིན་པོ་ཆེ་བདུན་གྱི་ནོར་བུའི་ཐིག་ལེ་རྣམས་ཀྱིས་རྣམ་པར་བཀྲ་བར་གྱུར་པ་བརྒྱ་སྟོང་དུ་མས་ཡོངས་སུ་བསྐོར་ནས་ནམ་མཁའི་དཀྱིལ་དུ་འཕགས་པར་གྱུར་ནས། གང་ན་འཐབ་
[211a.3]བྲལ་གྱི་མངའ་བདག་ཡོད་པ་དེར་ཉེ་བར་ཕྱིན་ཏོ། །ངང་པ་དེ་དག་གིས་ཀྱང་དགའ་བའི་དབྱངས་དག་ཀྱང་ཉེ་བར་བསྒྲགས་སོ། །དེ་བཞིན་དུ་ལྷ་དང་བྱའི་རྒྱལ་པོ་དག་ཕན་ཚུན་དུ་གུས་པ་དང་བཅས་པ་དང་རབ་ཏུ་འདུད་པས་ཕྱག་བྱས་ནས། སྨོན་ལམ་གྱི་དབང་གིས་འཐབ་བྲལ་གྱི་ལྷ་རྣམས་ཀྱི་བག་མེད་པ་
[211a.4]གདུལ་བའི་དོན་དུ་སྐྱེས་པར་གྱུར་པའི་བྱང་ཆུབ་སེམས་དཔའ་དུས་བཟངས་དེས་ལྷ་རྣམས་ཀྱི་མངའ་བདག་དེ་ལ་བརྗོད་པ། རྣམ་པར་ཡངས་པའི་པད་མའི་རྫིང་བུ་གང་ཡིན་པ་འདིར་འཐབ་བྲལ་གྱི་བདག་པོ་དུས་ཤིན་ཏུ་རིང་བ་ནས་ཅི་ལ་འོངས་པ་ལགས། ངས་ཀྱང་ལྷ་གཞན་གྱི་དྲུང་ནས་ཐོས་པ་ཡང་
[211a.5]ཇི་ལྟར། མུ་སུ་ལུན་དྷ་ནི་བག་མེད་པས་བག་མེད་པར་མི་རྒྱུ་བ་དང་ཚོགས་པ་རྒྱུ་བ་རྣམ་པར་རྒྱུ་བའི་ས་དག་ཏུ་དེ་བཞིན་གཤེགས་པ་དྲུག་གི་མཆོད་རྟེན་དེ་དག་རྣམས་ལ་འདིས་ཕྱག་བྱས་ཤིང་ལྷའི་ཚོགས་དང་བཅས་པ་རྣམས་ཀྱིས་གང་རྫུ་འཕྲུལ་གྱི་སྟོབས་ཀྱིས་མངོན་པར་བྲིས་པར་གྱུར་པའི་མདོ་དེ་
[211a.6]དག་ཀྱང་བཀླགས་ཤིང་ལྷ་རྣམས་ལ་ཡང་ཉེ་བར་བསྟན་ནོ། །ལྷ་རྣམས་ཀྱང་ངེས་པར་བདེན་པ་ཡིན་པའི་རྒྱུ་འདིས་ང་ཁྱེད་ཀྱི་དྲུང་དུ་མ་འོངས་སོ། །ངས་རྣམ་པར་ཡངས་པའི་པད་མའི་རྫིང་དུ་འོངས་ནས་རྩེད་མོ་རྩེ་བར་བྱེད་པའི་ལྷ་གཞན་དག་རྣམས་ལ་ཆོས་བསྟན་ཏེ། དོན་དམ་པར་གྱུར་པ་ཉེ་བར་
[211a.7]འཕེལ་བར་བྱེད་པ་དགེ་བར་གྱུར་པ་བག་མེད་པ་དང་བྲལ་བར་བྱེད་པ་པོ་ཐམས་ཅད་ལ་མཐར་ཐུག་པར་ཕན་པར་བྱེད་པར་གྱུར་པའོ། །དེ་ལ་རྒྱུ་འདི་དག་གིས་ཀྱང་ང་ལྷ་ཁྱོད་ཉིད་ཀྱི་རྩར་ང་མ་འོངས་པ་ཡིན་པར་ཤེས་པར་གྱིས་ལ་མི་དགའ་བར་མི་བྱ་བ་དང་རྗེས་སུ་མཐུན་པར་བྱ་བ་དང་ཆོས་ལ་
[211b]
[211b.1]གུས་པར་བྱ་བ་རྣམས་བྱའོ། །དེ་ནས་དེའི་ཚིག་འདི་དག་རྣམས་ཐོས་ནས་མུ་སུ་ལུན་དྷས་འདི་སྐད་ཅེས་སྨྲས་སོ། །དམ་པ་ཁྱོད་ཀྱི་ཡོན་ཏན་འདི་དག་ཀྱང་ཤེས་ལགས་ཀྱི་འཇིགས་པར་མ་མཛད་ཅིག །ཁྱོད་ཉིད་ནི་འཐབ་བྲལ་ན་གནས་པའི་ལྷ་འདི་རྣམས་ཐམས་ཅད་ཀྱི་ཉེ་བར་གནས་པའི་དགེ་
[211b.2]བའི་བཤེས་གཉེན་བཅོམ་ལྡན་འདས་ལགས་ཀྱིས་མཁའ་ལྡིང་ལ་མངའ་མཛད་པའི་རྒྱལ་པོ་གཤེགས་མཛོད། གང་ན་རྣམ་པར་ཡངས་པའི་རྫིང་བུ་ཡོད་པ་དེར་བདག་ཅག་གཤེགས་སོ། །འདིར་དེ་སྐད་ཅེས་ཕན་ཚུན་དུ་བརྗོད་ནས་མཁའ་ལྡིང་གི་རྒྱལ་པོ་དེ་ཡང་འཐབ་བྲལ་གྱི་བདག་པོ་དང་ལྷ་
[211b.3]བརྒྱ་སྟོང་དུ་མས་ཁང་བུ་རྣམས་དང་ངང་པ་དུ་མ་རྣམས་ཀྱིས་ཀྱང་ཡོངས་སུ་བསྐོར་བར་གྱུར་ནས་གང་ན་རྣམ་པར་ཡངས་པའི་པད་མའི་རྫིང་བུ་དེར་ཉེ་བར་ལེགས་པར་འགྲོ་སྟེ། ནམ་མཁའི་དཀྱིལ་ནས་རོལ་མོའི་སྒྲ་དང་རྔ་སྒྲ་དང་གླུ་དང་བཅས་པས་མཆོག་ཏུ་དགེ་བར་གྱུར་པའི་སེམས་ཀྱིས་ཀུན་
[211b.4]ནས་བདེ་བར་གཏོགས་པའི་ཡིད་དྲི་མ་མེད་པར་གྱུར་པས། བག་དང་ལྡན་པར་རྒྱུ་བ་དང་། དེ་བཞིན་དུ་རྣམ་པ་དེ་སྲིད་ཀྱི་བག་མེད་པའི་ས་རྣམས་ལ་འཇུག་པར་འགྱུར་བའི་འོད་ཟེར་གྱི་མཆོག་དང་ལྡན་པར་གྱུར་པ་རྣམས་རྔ་སྒྲ་དང་ལྡན་པར་སོང་ནས་རྣམ་པར་ཡངས་པའི་མིང་ཅན་གྱི་རྫིང་འདིར་
[211b.5]ཞུགས་པར་གྱུར་ཏོ། །དེ་ནས་ཕྱིན་པར་གྱུར་པ་དང་ལྷ་གཞན་ཆེས་རབ་ཏུ་དགའ་བའི་ཡིད་ཀྱིས་པད་མའི་རྫིང་བུ་དེར་རྩེད་མོ་རྩེ་བ་རྣམས་ཀུན་ནས་ལེགས་པར་མཐོང་བར་གྱུར་པས་རྩེད་མོ་རབ་ཏུ་རྩེ་བར་རྩོམ་མོ། །རྩེ་བར་གྱུར་པའི་ལྷ་དེ་དག་རྣམས་ཐམས་ཅད་ཀྱིས་ཀྱང་སྒྲ་འཐུག་པོའི་སྒྲ་ཀུན་
[211b.6]ནས་སྒྲོགས་པར་བྱེད་པ་བཞིན་དུ་ནམ་མཁའི་དཀྱིལ་དེ་དག་རྣམས་ཐམས་ཅད་ནས་ཐོས་པར་གྱུར་ཏེ། ཐོས་ནས་ཡིད་འཕྲོག་པར་བྱེད་པ་དང་དེས་ཁྲོ་བ་མེད་པར་བྱེད་པ་དང་རྣ་བ་དང་ཡིད་འཕྲོག་པར་བྱེད་པ་རྣམས་སོ། །དེ་ནས་ཕྱིན་པར་གྱུར་པ་དེ་དག་རྣམས་ཐམས་ཅད་པད་མའི་རྫིང་བུའི་བདེ་བ་
[211b.7]འདོད་པ་དང་ཡང་ཡུད་ཙམ་ཅིག་ཉེ་བར་བྲལ་ཞིང་དེ་དག་རྣམས་ཐམས་ཅད་སྒྲ་ཡང་མེད་པར་གྱུར་པ་དང་། རྣམ་པ་དེ་སྲིད་ཀྱི་ལྷ་རྫས་ཀྱི་ཡུལ་རྣམས་ཀྱིས་ཀྱང་ཁྲིད་པར་མ་གྱུར་ཅིང་གཡོ་བར་གྱུར་པའི་སེམས་ཀྱང་ཆོས་ལ་གུས་པས་ཀུན་ཏུ་གནས་པས་གཡོ་བ་མེད་པའི་སེམས་སུ་གྱུར་ཅིང་། ཆུའི་
[212a]
[212a.1]རྩེད་མོ་ལ་རྣམ་པར་དགའ་བ་དང་པད་མའི་རྩེ་མོ་ལ་རྣམ་པར་དགའ་བ་རྣམས་དང་ཡང་བྲལ་བར་གྱུར་པ་དང་བྱས་པར་གྱུར་པའི་ལས་རྣམས་ཆུད་མི་འཛའ་བ་ལ་ཀུན་ཏུ་བལྟས་ནས་ནམ་མཁའ་ལ་འགྲོ་བའི་རྒྱལ་པོ་དེ་ལ་འཐབ་བྲལ་གྱི་བདག་པོ་དེས་འདི་སྐད་ཅེས་སྨྲས་སོ། །ཇི་ལྟར་དུས་བཟངས་ལེགས་
[212a.2]པར་ཆོས་བསྟན་པར་བྱ་བའི་དུས་འདི་ཡང་བཟང་པོ་ཡིན་ཏེ། ལྷ་འདི་དག་རྣམས་རྒྱགས་པ་དང་བྲལ་བར་གྱུར་པས་འདིར་ལྷ་དང་བཅས་པ་འདི་དག་རྣམས་ལ་ཆོས་བསྟན་པར་བྱ་བའི་དུས་འདི་ནི་བཟང་པོ་ལགས་སོ། །དེ་ནས་མཁའ་ལྡིང་གི་རྒྱལ་པོ་སྐྱེ་བ་གཞན་དྲན་པར་གྱུར་པ་དེས་བཅོམ་ལྡན་འདས་འཁོར་
[212a.3]བ་འཇིག་གང་ཡིན་པ་དེའི་སྤྱན་སྔར་ཐོས་པར་གྱུར་པའི་མདོ་དེ་བསྟན་པའི་དོན་དུ་དམིགས་ཤིང་། ཡུད་ཙམ་ཅིག་སྒྲ་མེད་པར་བྱས་ཏེ། དེ་ནས་དེ་ལྟར་མདོ་སྟོན་པར་རྩོམ་མོ། །ལྷ་རྣམས་ཉོན་དང་ཆོས་ལྔ་པོ་འདི་དག་རྣམས་ནི་རྣམ་པར་སྨད་པར་བྱ་བ་ཡིན་ཏེ་བག་མེད་པར་སྟེན་པར་བྱེད་པ་གང་ཡིན་
[212a.4]པའི་ལྷ་རྣམས་སམ་མི་ཡང་རུང་སྟེ། མི་རིགས་པར་གྱུར་པའི་སྐྱོན་ཡིན་ནོ། །ལྔ་གང་ཞེ་ན་འདི་ལྟ་སྟེ། བག་མེད་པར་གྱུར་པས་བག་མེད་པར་སྤྱོད་པ། རྣམ་པར་གཡེང་བའི་ཡིད་ཀྱིས་གཞན་ཉིད་བསམ་པ་ན་གཞན་ཉིད་རྗོད་པར་བྱེད་དོ། །དེ་ཡང་སྙིང་པོ་མེད་པ་དོན་མེད་པར་བྱེད་པ་པོ་སྔ་མ་དང་ཕྱི་མ་འགལ་
[212a.5]བ་ཡེ་ཡེའོ་གཞན་རྣམས་ལ་ཡང་སེམས་འཛིན་པར་འགྱུར་བ་མ་ཡིན་ནོ། །དེ་ཅིའི་ཕྱིར་ཞེ་ན། བག་མེད་པས་རྣམ་པར་གཡེངས་པར་གྱུར་པའི་བློས་རིག་པ་མ་ཡིན་ནོ། །བདག་གིས་གཏམ་འདི་ཅི་སྨྲས་པ་དང་རྣམ་པ་ཇི་ལྟ་བུ་ཅིག་ཀྱང་བདག་གིས་སྨྲས་བྱ་བ་དང་བདག་གིས་གང་ལ་སྨྲ་བར་བྱ་བ་ཡང་སྟེ། 
[212a.6]དེའི་བློ་རྣམ་པར་གཡེངས་པར་འགྱུར་ཞིང་རྣམ་པར་མི་གནས་པས་གང་རུང་བ་ལ་དེ་སྨྲ་བར་བྱེད་དོ། །དེ་དེ་ལྟར་ཡང་མོར་འགྱུར་རོ། །ཡོངས་ལས་ཁ་ཉན་པར་འགྱུར་རོ། །ཡིད་དུ་མི་འོང་བར་འགྱུར་རོ། །གཞན་དག་རྣམས་ཀྱིས་ཀྱང་རྣམ་པར་གཤེ་བར་བྱེད་དོ། །དེ་ཐམས་ཅད་ལ་རྩྭ་བཞིན་དུ་བདག་ཉིད་
[212a.7]འདུད་པར་བྱེད་དོ། །འདི་དག་ནི་སྐྱོན་དང་པོ་ཡིན་ཏེ། བག་མེད་པས་ཀུན་ཏུ་བཅིངས་པའི་སྐྱོན་རྣམས་ཀྱིས་ཀྱང་ལོག་པར་ལྟུང་བ་རྣམས་སུ་སྐྱེ་བར་འགྱུར་བ་ནི་འགྲོ་བ་གསུམ་པོ་རྣམས་ཕན་ཚུན་དུ་གང་ཡང་རུང་བ་རྣམས་སུའོ། །འདི་ནི་བག་མེད་པ་རྣམས་ཀྱི་སྐྱོན་གྱི་དང་པོ་ཡིན་ནོ། །གཞན་ཡང་བག་མེད་
[212b]
[212b.1]པ་རྣམས་ལ་སྐྱོན་གཉིས་པ་ཡོད་དེ། གང་ཞེ་ན་འདི་ལྟ་སྟེ། དགོས་པ་དང་དགོས་པ་མ་ཡིན་པ་རྣམས་ཀྱང་མི་ཤེས་པའོ། །བག་མེད་པས་ཉམས་པར་གྱུར་པའི་བློས་རྟོགས་པར་མི་འགྱུར་ཏེ། བདག་གི་ལེགས་པར་བྱས་པའི་དོན་རྣམས་ནི་ཅི་ཡིན། ཅི་ནི་བྱ་བ་མ་ཡིན་པ་ཡིན། དེའི་ལས་དེ་དག་རྣམས་ཀྱི་
[212b.2]འབྲས་བུ་ནི་རྣམ་པ་ཅི་འདྲ་བ་ཅིག་ཏུ་འགྱུར། དེ་ཇི་ལྟར་ལས་རྣམས་ཤེས་པ་མ་ཡིན་པ་དེ་དེ་ལྟར་རྣམ་པར་སྨིན་པ་རྣམས་ཡང་མི་ཤེས་སོ། །དེ་ལས་དང་འབྲས་བུ་རྣམས་ལ་རྣམ་པར་རྨོངས་པར་གྱུར་ཅིང་རྨོངས་པ་ནི་ལུས་ཞིག་པར་གྱུར་ནས་བག་མེད་པ་དེའི་སྐྱོན་གྱིས་ངན་སོང་ལོག་པར་ལྟུང་བར་གྱུར་
[212b.3]པ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་སྐྱོན་གསུམ་པ་བག་མེད་པ་ལ་ཡོད་དེ། བག་མེད་པ་ལ་ཀུན་ཏུ་འཁྲིད་པར་གྱུར་པའི་ལྷའམ་མི་རྣམས་ཀྱང་རུང་སྟེ་གྲོགས་པོ་དམ་པ་མ་ཡིན་པ་སྟེན་པར་བྱེད་ལ། དཀོན་མཆོག་གསུམ་ལ་སྙེན་པར་མི་བྱེད་པ་དང་། ཤེས་རབ་དང་
[212b.4]ཚུལ་ཁྲིམས་ལ་ཡང་མ་ཡིན། བླ་མ་རྣམས་ལ་ཡང་སྟེན་པར་མི་བྱེད་དོ། །སྐྱོན་དང་ཡོན་ཏན་གྱི་ཁྱད་པར་རྣམས་ཀྱང་ཀུན་ཏུ་མི་ཤེས་སོ། །འཁོར་བའི་སྡུག་བསྔལ་རྣམས་ཀྱང་ཤེས་པར་མི་འགྱུར་རོ། །ལས་རྣམ་པ་སྣ་ཚོགས་པ་རྣམས་ཀྱང་ཀུན་ཏུ་མི་རྟོགས་སོ། །སྲོད་དང་ཐོ་
[212b.5]རངས་མི་ཉལ་བར་བརྩོན་པར་གནས་པའི་རང་བཞིན་ཅན་མ་ཡིན་ནོ། །དེ་ཤི་བར་གྱུར་པའི་འོག་ཏུ་བག་མེད་པ་དེའི་སྐྱོན་གྱིས་ངན་སོང་ལོག་པར་ལྟུང་བ་དམྱལ་བར་སྐྱེའོ། །གཞན་ཡང་སྐྱོན་བཞི་པ་བག་མེད་པ་ལ་ཡོད་དེ། དེ་གང་ཞེ་ན། འདི་ལྟ་སྟེ། དེ་ཁོ་ནར་
[212b.6]སྐྱེས་པར་གྱུར་པའི་སྐྱེས་བུ་རྣམས་དང་ལྷ་རྣམས་ཀྱང་དེ་ཁོ་ན་བཞིན་དུ་ཚེའི་འདུ་བྱེད་རྣམས་ཟད་པར་འགྱུར་ཞིང་ལེགས་པར་བྱས་པའི་ལས་རྣམས་ཟད་པར་གྱུར་ནས་ནི་འཆི་བདག་གི་རྒྱལ་པོ་འོང་བར་འགྱུར་ལ། གང་དང་ལྷན་ཅིག་ཏུ་སྐྱེས་པར་གྱུར་པའི་བག་མེད་པ་སྟེན་པར་བྱེད་པ་
[212b.7]རྣམས་ལ་དེ་དང་ལྷན་ཅིག་ཏུ་རྣམ་པར་འབྲལ་བ་འབྱུང་བར་འགྱུར་རོ། །བཞི་པོ་འདི་དག་རྣམས་གང་ཡིན་པ་དང་ནི་ངེས་པ་ཁོ་ནར་ལྷན་ཅིག་ཏུ་འབྲལ་བར་འབྱུང་བར་འགྱུར་རོ། །བཞི་གང་ཞེ་ན། འདི་ལྟ་སྟེ། ལང་ཚོ་དང་ནད་མེད་པ་དང་སྲོག་དང་ཕུན་སུམ་ཚོགས་པ་རྣམས་སོ། །བཞི་པོ་འདི་དག་རྣམས་
[213a]
[213a.1]དང་ནི་ངེས་པ་ཁོ་ནར་ལྷན་ཅིག་ཏུ་འབྲལ་བར་བྱ་དགོས་སོ། །དེ་དག་རྣམས་ལ་ཡང་མཁས་པ་རྣམས་ཀྱིས་སྐབས་དབྱེ་བར་མི་བྱ་བ་དང་བག་མེད་པ་དེ་ཡང་འདིར་བསྟེན་པར་མི་བྱའོ། །ཇི་ལྟར་བག་མེད་པ་དེས་ཀྱང་འདིར་དགྲ་བཞིན་དུ་འབྱུང་བར་འགྱུར་བས། 
[213a.2]འདི་ནི་བསྟེན་པར་མི་བྱའོ། །བག་མེད་པས་ཟིལ་གྱིས་མནན་པར་གྱུར་པ་རྣམས་ནི་ལྷའམ་མི་རྣམས་ཀྱང་རུང་སྟེ་བརླག་པར་འགྱུར་རོ། །དེའི་ཕྱིར་ན་འདི་ཡོངས་སུ་སྤང་བར་བྱའོ། །གཞན་ཡང་བག་མེད་པར་གྱུར་པ་རྣམས་ཀྱི་སྐྱོན་ལྔ་པའོ། །འདི་གང་ཞེ་ན། འདི་
[213a.3]ལྟ་སྟེ། གང་ལ་འཇིགས་པའི་གནས་སུ་གྱུར་པ་དེ་དག་ཁོ་ན་ལ་ཡིད་ཆེས་པར་བྱེད་དེ། འཇིགས་པའི་གནས་སུ་གྱུར་ཅིང་ཡིད་མི་ཆེས་པ་ཇི་ལྟར་བུད་མེད་རྣམས་དང་མཚུངས་པ་གཞན་ཉིད་ནི་ཡོད་པ་མ་ཡིན་ནོ། །བག་མེད་པའི་དབང་དུ་གྱུར་པའི་སྐྱེས་བུ་ངན་པ་རྣམས་
[213a.4]ནི་དེ་དག་རྣམས་ཉིད་ལ་ཡིད་ཆེས་པ་སྐྱེད་པར་བྱེད་ཅིང་གང་འགའ་ཞིག་ལ་ཡིད་ཆེས་པར་མི་བྱེད་པ་རྣམས་ཀྱང་དེ་ཇི་སྲིད་ཤི་བར་མ་གྱུར་གྱི་བར་དུ་སྙིང་ལ་འགེབས་པར་བྱེད་དེ། ཅི་ལྟར་མེའི་ལྷན་ཅིག་སྐྱེས་པ་ཚ་བ་ཡིན་པ་དེ་བཞིན་དུ་བུད་མེད་རྣམས་ཀྱི་ཡང་གཡོ་དང་འདོད་པ་ཅན་
[213a.5]དང་། སྒྱུ་དང་། ཕྲག་དོག་དང་། མངོན་པར་འཁུ་བར་འགྱུར་བ་དང་། ང་རྒྱལ་དང་མི་སྙན་པར་བྱེད་པ་དང་ལོག་པར་བསྒྲུབ་པ་དང་ཀུན་དུ་འདྲེས་པའི་སེམས་དང་སྐྱོན་དེ་རྣམས་བུད་མེད་དང་ལྷན་ཅིག་སྐྱེས་པ་ཡིན་ཏེ། བག་མེད་པས་ཀུན་ནས་འཁྲིད་པར་གྱུར་པའི་སྐྱེས་
[213a.6]བུ་ངན་པ་དེ་ཚིག་ཙམ་འབའ་ཞིག་གིས་རབ་ཏུ་རྣམ་པར་བཅོམ་པར་གྱུར་ནས་དེ་དག་ཉིད་ལ་ཡིད་ཆེས་པར་བྱེད་དོ། །དེ་དག་ཉིད་ཀྱིས་ཀུན་ནས་འཆུམས་པར་གྱུར་ཅིང་བློ་རབ་ཏུ་སད་པར་བྱེད་དོ། །དེ་ལྟར་མདོར་བསྡུས་པར་གྱུར་ན་བག་མེད་པ་རྗེས་སུ་འབྲང་བ་དང་བཅས་པ་
[213a.7]རྣམས་ལ་སྐྱོན་ཆེན་པོ་ལྔ་ཡོད་དོ། །རབ་ཏུ་དབྱེ་བ་ལས་ནི་ཚད་མེད་པར་འགྱུར་རོ། །དེའི་ཕྱིར་ལྷའམ་མི་རྣམས་ཀྱིས་ཀྱང་རུང་སྟེ་རབ་ཏུ་བརྩོན་པ་མཆོག་གིས་བག་མེད་པ་ཡོངས་སུ་སྤང་བར་གྱིས་ཤིག་དེ་དག་ནི་མྱ་ངན་ལས་འདས་པའི་སྒོ་གཏན་ཡིན་ནོ། །འདི་ལྟ་སྟེ། 
[213b]
[213b.1]བག་མེད་པ་སྟེན་ཅིང་བསྒོམས་ལ་ལན་མང་དུ་བྱས་པས་ནི་དམྱལ་བར་འགྱུར་རོ། །བག་མེད་པ་སྟེན་པ་རྣམས་ནི་ཡི་དགས་སམ་དུད་འགྲོ་རྣམས་སུ་ཡང་སྐྱེ་བར་འགྱུར་རོ། །བག་ཡོད་པས་གནས་པ་རྣམས་ལ་ནི་ཡོན་ཏན་ལྔ་པོ་འདི་དག་རྣམས་ཡོད་དེ། བག་ཡོད་པ་རྣམས་ཀྱིས་བསྔགས་པའོ། །
[213b.2]ལྔ་གང་ཞེ་ན། འདི་ལྟ་སྟེ། སྤྱོད་པ་ཀུན་ནས་བསྡམས་པར་འགྱུར་བ་དང་། བློ་ཀུན་དུ་ལེགས་པར་གནས་པ་དང་། བྱ་བ་བྱེད་པ་དང་བློ་མཉམ་པར་བཞག་པ་དང་གཅིག་ཏུ་ཕན་པ་བྱེད་པ་དང་། དུག་རྣམས་བཞིན་དུ་བག་མེད་པ་ཡོངས་སུ་སྤོང་བར་བྱེད་དོ། །དེས་རྣམ་པ་གསུམ་ཀུན་དུ་རིག་གོ། །འདི་
[213b.3]ནི་བག་ཡོད་པ་ལ་མངོན་པར་དགའ་བར་གྱུར་པ་རྣམས་ཀྱི་ཡོན་ཏན་དང་པོའོ། །གཞན་ཡང་བག་ཡོད་པ་ལ་མངོན་པར་དགའ་བར་གྱུར་པའི་ཡོན་ཏན་གཉིས་པ་ཡོད་པ་ལ། འདི་གང་ཞེ་ན། འདི་ལྟ་སྟེ། ལས་རྣམས་ཀྱི་ལྕི་བ་ཉིད་ཀུན་དུ་ཤེས་པའོ། །དེ་སྐྱེས་བུ་དམ་པ་ལ་རྟེན་པར་གྱུར་པས་ལས་དང་
[213b.4]བཅས་པའི་འབྲས་བུ་རིག་ནས་བྱ་བ་དག་བྱེད་དོ། །སྐྱེས་བུ་དམ་པ་མ་ཡིན་པ་ལ་མི་རྟེན་ནོ། །དམན་པའི་ལས་རྣམས་མི་བྱེད་དོ། །གང་ལ་ཡང་རྟག་ཏུ་རྣམ་པར་སྨོད་པར་འགྱུར་བ་དང་གང་ལས་སྐྱོན་མཐོང་བ་དེ་དག་རྣམས་ཡོངས་སུ་སྤོང་བར་བྱེད་དོ། །གང་ལ་ཡོན་ཏན་མཐོང་བར་གྱུར་པ་དེ་དག་
[213b.5]ལ་ཉེ་བར་བསྟེན་ནོ། །ཡོན་ཏན་དང་ལྡན་པ་དང་ཡོན་ཏན་ཤེས་པར་གྱུར་པའི་བློ་གྲོས་བཟང་པོ་རྣམས་ལ་སྡིག་པ་མི་འབྱུང་ངོ་། །གཞན་ཡང་བག་མེད་པ་སྤངས་པར་གྱུར་པ་དང་བག་ཡོད་པ་སྟེན་པར་བྱེད་པའི་ཡོན་ཏན་གསུམ་པ་ཡོད་དེ། གང་ཞེ་ན། དེ་བཞིན་དུ་སྲོག་གི་མཐར་ཐུག་པར་གྱུར་
[213b.6]ཀྱང་བུད་མེད་རྣམས་ཀྱི་དབང་དུ་འགྲོ་བ་མ་ཡིན་ནོ། །ཚིག་རྣམས་ལ་ཡང་དད་པར་མི་བྱེད་དོ། །རྟག་ཏུ་དེའི་རང་བཞིན་ལ་རྗེས་སུ་རྟོག་གོ། །འཇིག་རྟེན་གཉིས་སུ་འཆིང་བར་བྱེད་པ་ཡང་གང་གི་ཕྱིར་བུད་མེད་དག་ཡིན་པར་གྱུར་པ་དེ་བཞིན་དུ་ཡང་རིག་ལ་གཟུགས་ཀྱི་འཁྲུལ་བར་ཡང་མི་འགྱུར་
[213b.7]རོ། །ཚིག་ལ་ཡང་དད་པར་མི་བྱེད་དོ། །དེ་དེ་བཞིན་དུ་ཡང་དག་པ་ཇི་ལྟ་བ་ཁོ་ན་བཞིན་དུ་སོ་སོར་རྟོག་པར་བྱེད་དོ། །དེའི་གར་དང་གླུ་དང་རྒོད་པ་དང་འགྱིང་བག་དང་རྒྱན་ཆས་ཀྱང་ཀུན་ནས་འཁྲིད་པར་མི་བྱེད་དོ། །བག་ཡོད་པ་དང་བག་ཡོད་པར་གྱུར་པའི་སྐྱེས་བུ་དེ་རྣམས་ཀྱིས་ཀྱང་གཞན་རྣམ་
[214a]
[214a.1]པ་དེ་ལྟ་བུའི་བག་མེད་པའི་གནས་རྣམས་མི་བྱེད་དོ། །དེའི་འཁོར་ཡང་བསྲབས་པར་འགྱུར་ཏེ། གང་དག་བུད་མེད་ཀྱི་བག་མེད་པས་ཀུན་དུ་ཁྲིད་པར་མི་འགྱུར་བ་རྣམས་སོ། །དེ་ཡང་དེས་སྤོང་དུ་འཇུག་ལ་བག་ཡོད་པ་ཡང་རྗོད་པར་བྱེད་དོ། །གཞན་ཡང་བག་ཡོད་པའི་ཡོན་
[214a.2]ཏན་བཞི་པ་ཡོད་དེ། འདི་ཡང་གང་ཞེ་ན། འདི་ལྟ་སྟེ། བག་ཡོད་པ་ནི་ལོངས་སྤྱོད་རྣམས་ལ་མ་ཡིན། འདོད་པ་རྣམས་ལ་མ་ཡིན་ནོ། །བརྒྱ་ལ་ན་དབུགས་འབྱིན་པར་བྱེད་ཀྱི་རྟག་ཏུ་བློ་ལ་མི་བྱེད་དོ། །སེམས་ཀྱིས་རབ་ཏུ་རྟོག་པར་མི་བྱེད་དོ། །ཅི་ལྟར་འདོད་པ་དེ་དག་རྣམས་ནི་རྟག་པ་དང་
[214a.3]བརྟན་པ་དང་ཡིད་ཆེས་པའི་ས་ཡང་མ་ཡིན་ལ་འདི་དག་རྣམས་ནི་རྒུད་པའི་མཐར་ཐུག་པར་འགྱུར་བ་དང་ཤིན་ཏུ་མྱུར་བར་རབ་ཏུ་འཇིག་པར་འགྱུར་བའི་ཆོས་ཅན་ནོ། །དེ་བཞིན་དུ་ནད་མེད་པ་ལ་ཡང་བག་ཡོད་པ་རྣམས་ཀྱིས་ནམ་ཡང་ཡིད་ཆེས་པ་བསྐྱེད་པར་ནི་མི་བྱེད་དེ། ནད་མེད་པ་རྣམས་ཐམས་ཅད་
[214a.4]ཀྱང་ནད་ཀྱིས་ཟིལ་གྱིས་གནོན་ནོ། །དེ་བཞིན་དུ་ལང་ཚོ་ལ་ནམ་ཡང་ཡིད་ཆེས་པ་བསྐྱེད་པར་མི་བྱེད་དེ། ལང་ཚོ་འདི་དག་རྣམས་ཐམས་ཅད་ཀྱང་རྒ་བས་ཉེ་བར་ཟིལ་གྱིས་གནོན་པར་འགྱུར་བས་དེ་ལང་ཚོས་སྒྲུབ་པར་མི་བྱེད་དོ། །ཁེངས་པར་མི་འགྱུར་རོ། །ཇི་ལྟར་གསོན་པས་ཀྱང་སྒྲུབ་པར་
[214a.5]མི་བྱེད་དོ། །རངས་པར་མི་བྱེད་དོ། །དཀའ་ལས་རྣམས་ཀྱང་མི་བྱེད་དོ། །དེ་ཅིའི་ཕྱིར་ཞེ་ན། ནམས་ཀྱང་འཆི་བདག་གི་རྒྱལ་པོས་འཕྲོག་པར་བྱེད་པར་འགྱུར་བའི་ཕྱིར་རོ། །དེ་ལྟར་བག་ཡོད་པར་སྤྱོད་པ་རྣམས་ཡིད་ཆེས་པར་མི་བྱེད་དོ། །འདུས་བྱས་ཀྱི་ཆོས་རྣམས་ལ་བག་མེད་པར་སྤྱོད་པར་གྱུར་ཏ་
[214a.6]རེ། བག་ཡོད་པར་འགྱུར་བས་བག་ཡོད་པ་སྤྱད་པ་ལ་ཡོན་ཏན་གཞན་ཡང་ལྔ་པ་ཡོད་པ་ནི། འདི་ལྟ་སྟེ། ཐོས་པ་དང་ལྡན་པར་འགྱུར་རོ། །འཕགས་པ་རྣམས་ལ་རྗེས་སུ་སྟེན་པར་བྱེད་དོ། །ཡེ་ཤེས་ལ་མངོན་པར་དགའ་བར་འགྱུར་རོ། །དཀོན་མཆོག་གསུམ་ཁྱད་པར་དུ་བྱེད་པའི་རང་བཞིན་ཅན་དུ་འགྱུར་
[214a.7]རོ། །མ་ཐོས་པ་དང་ལྡན་པའི་དོན་རྣམས་རྣམ་པར་དཔྱད་པ་ལ་མཁས་པར་འགྱུར་རོ། །དེས་འཆི་བདག་གི་དུས་ཀུན་དུ་ཤེས་སོ། །སྡུག་བསྔལ་དང་འཆི་བའི་རྒྱུ་མཚན་རྣམས་རྣམ་པར་ཤེས་སོ། །དེ་ལ་ལྷ་རྣམས་ཀྱི་འཆི་འཕོ་བའི་རྒྱུ་མཚན་རྣམས་ནི་ཐོས་པའི་དོན་གྱིས་ཤེས་སོ། །སྐྱེས་བུ་འཆི་བའི་རྒྱུ་
[214b]
[214b.1]མཚན་དང་དེ་ངན་སོང་དུ་འགྲོ་བའི་རྒྱུ་མཚན་རབ་ཏུ་འོང་བ་རྣམས་ཀྱང་ཤེས་ཏེ། ཇི་ལྟར་བདག་ངན་སོང་དུ་འགྲོ་བར་འགྱུར་རོ། །དེའི་རབ་ཏུ་བྱ་བ་རྣམས་ཀྱང་ཀུན་དུ་རིག་གོ། །དེ་ལ་ཡང་སེམས་རབ་ཏུ་དང་ངོ་། །དེའི་སེམས་བསྐྱེད་པར་གྱུར་པ་ཙམ་གྱིས་ངན་སོང་དུ་འགྲོ་བའི་རྒྱུ་མཚན་དེ་དག་ནུབ་པར་འགྱུར་རོ། །
[214b.2]བདེ་འགྲོའི་རྒྱུ་མཚན་ཡང་རབ་ཏུ་འབྱུང་བར་འགྱུར་རོ། །མཆོག་ཏུ་གྱུར་པའི་འབྲས་བུ་དེ་དག་རྣམས་ནི་བག་ཡོད་པ་ཡིན་ནོ། །མཆོག་ཏུ་སྡུག་བསྔལ་བར་གྱུར་པའི་འཆིང་བ་རྣམས་ཐམས་ཅད་ཀྱི་དྲུང་ན་ཡང་ལྷག་པར་གྱུར་པའི་འབྲས་བུ་ཡིན་ནོ། །དེ་དག་ནི་བག་མེད་པའི་སྐྱོན་ལྔ་དང་བག་ཡོད་
[214b.3]པའི་ཡོན་ཏན་ལྔ་ཡིན་ནོ། །དེ་ནས་དེའི་ཚེ་དུས་བཟངས་དེས། འཁོར་བ་འཇིག་གིས་གསུངས་པའི་ཚིགས་སུ་བཅད་པ་རྗོད་པར་བྱེད་པ། འདོད་པ་རྣམ་པར་སྤངས་པ་ཡི། །བག་ཡོད་སངས་རྒྱས་བསྔགས་པར་མཛད། །རྒ་དང་འཆི་བའི་ཁོག་ཙེ་ཡི། །བག་མེད་པ་ནི་བཙོག་པ་ཡིན། །བག་མེད་སྐྱེ་
[214b.4]བོ་གྲོལ་བ་མིན། །བག་མེད་སྡུག་བསྔལ་སྐལ་ལྡན་ཡིན། །བག་མེད་འཆི་བ་དེ་དག་གི། །བློ་དམན་རྣམས་ནི་གཅོད་པར་བྱེད། །བག་ཡོད་པས་ནི་དགེ་རྣམས་ཀྱི། །ལྷ་རྣམས་ཀྱི་ནི་གནས་སུ་འགྲོ། །དེ་ཕྱིར་གང་ཞིག་བག་མེད་པ། །རྗེས་སྟེན་སླར་ཡང་ལྟུང་བ་ཡིན། །བག་མེད་སྐྱེས་བུ་
[214b.5]ཐམས་ཅད་ནི། །དེ་ལྟར་འཁོར་བ་ལས་སྒྲོལ་མིན། །གང་གིས་ལུས་ཅན་རྣམ་བསྡམས་པའི། །བག་མེད་ཞགས་པས་ཉེར་འགྲོ་རྣམས། །དོན་མིན་དོན་དང་འདྲ་བ་དང་། །དོན་ཡང་རྟག་ཏུ་དོན་མིན་བཞིན། །བག་མེད་པ་ཡི་སྐྱེས་བུ་ནི། །ཐམས་ཅད་ཕྱིན་ཅི་ལོག་ཏུ་མཐོང་། །འཇིག་རྟེན་དོན་ཡང་མེད་པ་ལ། །
[214b.6]ངེས་པར་ལེགས་པ་ག་ལ་ཡོད། །མཁས་པ་བློ་ཡི་ཕ་རོལ་འགྲོས། །བག་མེད་ཀུན་དུ་རབ་མི་བསྔགས། །དེ་ཕྱིར་བག་མེད་པ་ནི་མི་ཡིས་སྟེན་མི་བྱ། །དེ་ནི་ངན་སོང་རྣམས་ཀྱི་དང་པོའི་རྩེ་མོ་ཡིན། །སྐྱེ་གནས་སྟོང་དུ་འགྲོ་བར་བྱེད་པའི་སྡུག་བསྔལ་དེ། །བརྟན་པ་སྲིད་པའི་ཕ་རོལ་མཆོག་ཏུ་འགྲོ་བས་སྤོངས། །
[214b.7]དེ་ལྟར་དུས་བཟངས་འདིས་ལྷ་བརྒྱ་སྟོང་དུ་མ་རྣམས་ཀྱིས་ཡོངས་སུ་བསྐོར་བར་གྱུར་པའི་མུ་སུ་ལུན་དྷ་དེའི་མདུན་དུ་ཆོས་བཤད་པར་གྱུར་ཏེ། གཞན་ཡང་ཕན་པ་ལ་རབ་ཏུ་ཞུགས་པར་གྱུར་ཅིང་ལྷ་དང་མི་རྣམས་ལ་ཕན་པར་འདོད་པའི་ཕྱིར་རོ། །གཞན་ཡང་མཁའ་ལྡིང་གི་རྒྱལ་པོ་དེ་ཉིད་ཀྱིས་མུ་སུ་ལུན་དྷ་ལ་ཆོས་ཀྱི་
[215a]
[215a.1]མཆོག་རྣམས་སྟོན་པར་བྱེད་དོ། །ཇི་ལྟར་ལྔ་པོ་འདི་དག་རྣམས་ནི་བག་མེད་པ་སྐྱེས་པའི་གཉེན་པོར་གྱུར་པ་ལ་འདི་ལྟ་སྟེ། འདི་ན་བག་མེད་པའི་སྐྱེས་བུ་རྣམས་ནི་ཐམས་ཅད་ལས་ཁྱད་པར་དུ་སྡུག་བསྔལ་བར་འགྱུར་རོ། །དེ་བག་མེད་པའི་སྐྱོན་རྣམས་གང་དང་གང་གིས་སྡུག་བསྔལ་དང་ལྡན་པར་
[215a.2]འགྱུར་རོ། །དེ་སྐྱོན་དང་བཅས་པ་ཡིན་པར་ཤེས་པར་གྱུར་ནས་ཡོངས་སུ་སྤང་བར་བྱ་སྟེ། ཡོན་ཏན་དང་སྐྱོན་དག་ཤེས་པར་གྱུར་ཅིང་ཡོན་ཏན་དང་སྐྱོན་དག་མཐོང་བར་གྱུར་པ་རྣམས་ཀྱིས་དེ་ཡོངས་སུ་སྤངས་པར་གྱུར་པ་ལས་ནི་འདི་དག་དོན་མ་ཡིན་པར་མི་འགྱུར་རོ། །སྡུག་བསྔལ་བར་ཡང་མི་འགྱུར་རོ། །
[215a.3]མི་དགེ་བ་མངོན་པར་འཕེལ་བར་ཡང་མི་འགྱུར་རོ། །ཤེས་བཞིན་དུ་ཡང་རྒྱུ་བར་འགྱུར་རོ། །འདི་ནི་བག་མེད་པའི་གཉེན་པོར་གྱུར་པ་གཅིག་ཡིན་ནོ། །གཞན་ཡང་བག་མེད་པའི་གཉེན་པོར་གྱུར་པ་གཉིས་པ་གང་ཞེ་ན། ཡང་དག་པ་ཇི་ལྟ་བའི་དོན་མཐོང་བའོ། །ཡང་དག་པ་མཐོང་བར་གྱུར་པས་ཀྱང་
[215a.4]སྐྱེས་བུ་རྣམས་ཀྱིས་ཐམས་ཅད་ངེས་པར་ལེགས་པར་རྟོགས་པར་འགྱུར་ཏེ་དེ་ཁོ་ན་ཉིད་བཞིན་ཁོ་ནར་མཐོང་བར་འགྱུར་རོ། །དེ་ཁོ་ན་ཉིད་རིག་པ་དེ་ནི་བག་མེད་པའི་སྐྱོན་རྣམས་ཤེས་པར་གྱུར་ནས་བག་མེད་པས་ཀུན་དུ་བཀྲི་བར་མི་ནུས་སོ། །གཞན་ཡང་བག་མེད་པའི་གཉེན་པོ་གསུམ་པར་གྱུར་པ་རྣམས་འདི་ལྟ་
[215a.5]སྟེ། བག་ཡོད་པ་སྟེན་པར་བྱེད་པ་གང་ཡིན་པ་དེ་དག་རྣམས་ལ་སྟེན་པར་བྱེད་དོ། །དེ་དག་རྣམས་ཀྱི་དྲུང་ནས་ཚུལ་ཁྲིམས་སྲུང་བར་བྱེད་དོ། །སྤྱོད་པ་རྣམས་རྣམ་པར་འགྲང་བར་བྱེད་དོ། །ལུས་ངག་གི་བྱ་བ་རྣམས་ཀྱང་སློབ་པར་བྱེད་དོ། །ཚུལ་ཁྲིམས་དེ་དང་མཉམ་པ་ཡོད་པ་རྣམས་དང་ལྷན་ཅིག་ཏུ་གནས་པར་
[215a.6]བྱེད་དོ། །བག་མེད་པ་དེ་དག་ཉིད་ཀྱི་སྐྱོན་རྣམས་ཤེས་པར་གྱུར་ནས་ཡོངས་སུ་སྤོང་བར་བྱེད་པ་རྣམས་ཀྱི་ནི་མཐར་འབྲལ་བར་འགྱུར་རོ། །གཞན་ཡང་བག་མེད་པའི་གཉེན་པོར་གྱུར་པ་བཞི་པ་འདི་དག་ཀྱང་གང་ཞེ་ན་འདི་ལྟ་སྟེ། ཡེ་ཤེས་དང་ཚུལ་ཁྲིམས་དང་ལྡན་པར་གྱུར་པའི་སྐྱེས་བུ་རྣམས་ནི་རྟག་ཏུ་ཡང་དེ་
[215a.7]ཉིད་ལ་མངོན་པར་དགའ་བར་གྱུར་པས་བག་མེད་པ་རབ་ཏུ་འཇོམས་སོ། །བག་ཡོད་པ་རབ་ཏུ་སྟེན་པར་བྱེད་དོ། །བག་མེད་པ་རབ་ཏུ་བཅོམ་པར་གྱུར་པ་དེའི་བདེ་བ་རྣམས་ཉེ་བར་འགྱུར་རོ། །སྡུག་བསྔལ་རིང་དུ་བྱས་པར་འགྱུར་རོ། །གཞན་ཡང་དེས་བག་མེད་པའི་སྐྱོན་རྣམས་མཐོང་བར་གྱུར་ཅིང་དེ་དེ་ཁོ་ན་
[215b]
[215b.1]བཞིན་དུ་བག་མེད་པ་རྣམས་སྤོང་བར་བྱེད་དོ། །འདི་ནི་བག་མེད་པའི་གཉེན་པོ་བཞི་པ་ཡིན་ནོ། །གཞན་ཡང་བག་མེད་པའི་གཉེན་པོ་ལྔ་པ་འདི་ལྟ་སྟེ། སྐྱེས་བུ་བག་མེད་པའི་ཉེས་དམིགས་ཅན་རྣམས་ལ་རྒྱལ་པོའམ་རྒྱལ་པོའི་བློན་པོ་རྣམས་ཀྱིས་ཀྱང་རུང་སྟེ་ཆད་པས་གཅོད་པར་བྱེད་པ་རྣམས་ཇི་ལྟ་
[215b.2]བ་བཞིན་དུ་མཐོང་བའོ། །དེའི་སྲོག་གི་ཆད་པའམ་དེའི་རང་གི་ཐམས་ཅད་འཕྲོག་པར་བྱེད་པའི་ཆད་པའམ་དེའི་ལུས་སྒྱུར་བར་བྱེད་པའམ་དེའི་ལག་པ་གཅོད་པར་བྱེད་པའམ་རྣམ་པ་དེ་ལྟ་བུའི་ཆད་པ་རྣམས་བག་མེད་པ་ལས་འབྱུང་བར་གྱུར་པ་གང་གི་ཚེ་མཐོང་བ་དེའི་ཚེ་དེ་ལས་གཞན་པའི་བག་མེད་
[215b.3]པ་རྣམས་ལ་ཡང་འཇིགས་པར་འགྱུར་རོ། །དེ་འཇིགས་པ་དང་བཅས་པར་གྱུར་པ་ཉིད་ཀྱིས་དྲི་མ་ཅན་བག་མེད་པ་རྣམས་ཡོངས་སུ་སྤོང་བར་བྱེད་དོ། །དེ་བཞིན་དུ་བག་མེད་པ་རྣམས་རབ་ཏུ་འཇོམས་པར་ཡང་བྱེད་དོ། །བག་ཡོད་པ་ཡང་ཀུན་ནས་སྟེན་པར་བྱེད་དོ། །དེ་ལས་རྗེས་སུ་དཔགས་ནས་
[215b.4]དེ་སྡིག་པ་རྣམས་མི་བྱེད་དེ་བདག་དམྱལ་བར་སྐྱེ་བར་མ་གྱུར་ཅིག་སྙམ་དུ་བསམས་པའི་ཕྱིར་རོ། །བག་མེད་པ་སྟེན་པར་གྱུར་པའི་ལྷ་དེ་དག་རྣམས་ནི་སྡིག་པ་བྱེད་དོ། །འདི་ནི་བག་མེད་པའི་གཉེན་པོ་ལྔ་པའོ། །དེ་ལྟར་བག་མེད་པ་དེ་དག་རྣམས་ནི་ལྷ་རྣམས་ལ་མཛེས་པ་མ་ཡིན་ལ་མི་རྣམས་ལ་ཡང་མ་ཡིན་
[215b.5]ནོ། །མདོ་དེ་དག་ཐོས་ནས་ཀྱང་ལྷ་མང་པོ་རྣམས་མཆོག་ཏུ་ཡིད་བྱུང་བར་གྱུར་ནས་བག་མེད་པ་ཡོངས་སུ་སྤོང་བར་བྱེད་དོ། །མུ་སུ་ལུན་དྷས་ཀྱང་མཁའ་ལྡིང་གི་རྒྱལ་པོ་དེས་བཤད་པ་དེ་རྣམས་ལ་མངོན་པར་དགའ་ཞིང་རྗེས་སུ་ཡི་རང་བར་ཡང་གྱུར་ནས་སླར་ཡང་ལྷའི་ཚོགས་དེ་དག་རྣམས་ཉིད་དང་ཇི་ལྟར་
[215b.6]འོངས་པར་གྱུར་པ་ལྟར་ནམ་མཁའ་ལ་འཕགས་ཏེ་དོང་ངོ་། །དེ་དག་རྣམས་ལས་ཀྱང་གཞན་དུ་གྱུར་པའི་ལྷ་ལྷག་མ་རྣམས་ཁ་ཅིག་ནི་རྣམ་པར་ཡངས་པ་དེ་ཉིད་ཀྱི་ནང་ན་རྩེད་མོ་རྩེ་བར་བྱེད་དོ། །ཁ་ཅིག་ནི་ཇི་ལྟར་འོངས་པར་གྱུར་པ་དེ་བཞིན་དུ་སླར་ཡང་ནགས་དང་ཉེ་བའི་ནགས་རྣམས་སུ་ཞུགས་པར་གྱུར་
[215b.7]ཅིང་ལྷ་དག་རབ་ཏུ་རྩེ་བར་ཡང་བྱེད་དེ། དེ་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པར་གྱུར་པའི་ལེགས་པར་བྱས་པའི་ལས་རྣམས་ཟད་པར་མ་གྱུར་པའི་དུས་དེ་སྲིད་དུ་ལྷའི་རིགས་དེར་རྩེ་བར་བྱེད་ཅིང་དགའ་བར་ཡང་བྱེད་དོ། །དེ་དེ་དག་རྣམས་ཟད་པར་གྱུར་ཅིང་ལྷའི་རིགས་དེ་ལས་ཤི་འཕོས་
[216a]
[216a.1]པར་གྱུར་ནས་ཀྱང་ཇི་ལྟར་ལས་ཀྱིས་ཉེ་བར་འགྲོ་བ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །གལ་ཏེ་ན་འགའ་ཞིག་མི་རྣམས་དང་སྐལ་བ་འཐུན་པར་གྱུར་པ་མིར་སྐྱེས་ན། དེ་མཆོག་ཏུ་སྐྱིད་པ་ཉིད་དུ་འགྱུར་ཏེ། ལས་དེའི་རྒྱུ་འཐུན་པས་ཡིད་གཞུངས་པ་དང་ཤེས་རབ་
[216a.2]ཀྱིས་འཚོ་བ་དང་རྒྱལ་པོ་མངོན་པར་འདོད་པ་དང་ཤིན་ཏུ་ཕུན་སུམ་ཚོགས་པར་འགྱུར་རོ། །འགྲོ་བ་དང་ཡང་དག་པར་ལྡན་པའི་ས་རྫོགས་སོ།། །།གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་དོ། །ཇི་ལྟར་ཡོད་པའི་འཐབ་
[216a.3]བྲལ་བ་རྣམས་ཀྱིས་འོད་ཟེར་འཕྲོ་བ་ཞེས་བྱ་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་ངོ་། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་མཐོང་བར་གྱུར་པ་ནི་སྐྱེས་བུ་དམ་པ་གང་གིས་ཐོས་པའི་དོན་དང་ལྡན་ཞིང་ཚུལ་ཁྲིམས་དང་ལྡན་པར་འགྱུར་ཏེ། མཆོག་ཏུ་གྱུར་པའི་ཡང་དག་
[216a.4]པའི་ལྟ་བ་དང་ལྡན་པ་གང་གིས་ཕ་རོལ་ལ་ཡིད་གདུང་བར་མི་བྱེད་པ་དང་དྲང་པོ་དང་ཡིད་དྲང་པོར་གྱུར་པས་སྲོག་གཅོད་པ་དང་མ་བྱིན་པར་ལེན་པ་ཡང་སྤངས་པར་གྱུར་པ་རྣམས་ནི་སྔར་བཞིན་ནོ། །འདོད་པ་ལ་ལོག་པར་གཡེམ་པ་ཡང་རྣམ་པར་སྤངས་པར་གྱུར་པའོ། །དེ་ལྟར་ཡང་ཅུང་ཟད་ཅིག་ཀྱང་བུད་མེད་དག་
[216a.5]ལ་ཚུལ་བཞིན་མ་ཡིན་པ་ཡིད་ལ་བྱེད་པར་གྱུར་པས་ལྟ་བར་མི་བྱེད་དེ། འདོད་པ་ལ་ལོག་པར་གཡེམ་པར་གྱུར་པའི་འཇིགས་པ་རྣམས་ཀྱིས་འཇིགས་པའི་ཕྱིར་རོ། །ཤིན་ཏུ་རྣམ་པར་དག་པའི་ལས་ཤིན་ཏུ་རྣམ་པར་དག་པའི་འཚོ་བ་ལས་ཀྱི་མཐའ་རྣམས་ཤིན་ཏུ་རྣམ་པར་དག་པར་གྱུར་པ། དེ་ལུས་ཞིག་ནས་
[216a.6]མཐོ་རིས་བདེ་འགྲོའི་འཇིག་རྟེན་འོད་ཟེར་འཕྲོ་བ་ཅན་གྱི་སར་སྐྱེ་བར་འགྱུར་རོ། །དེ་ལ་སྐྱེས་པར་གྱུར་པ་ནི་ལྷ་རྫས་ཀྱི་ཡུལ་རྣམས་ལ་ལོངས་སྤྱོད་པར་གྱུར་པའི་བུད་མེད་བརྒྱ་སྟོང་གིས་ཡོངས་སུ་བསྐོར་བ་ལས་ཀྱི་མཐའ་རྣམས་ཡོངས་སུ་དག་པ། འདོད་པའི་ཡོན་ཏན་ལྔའི་རྒྱགས་པས་དབང་པོ་དྲུག་གི་དབང་དུ་
[216a.7]སོང་བར་གྱུར་ནས་དེ་ནགས་དང་ཉེ་བའི་ནགས་ཀུན་དུ་བལྟ་བ་ལ་བག་མེད་པ་རྣམས་ཇི་ལྟ་ཇི་ལྟར་ལྷ་དེས་ལྷ་རྫས་ཀྱི་སྲེད་པ་དུ་མ་རྣམས་རྣམ་པ་དུ་མར་མཐོང་བར་གྱུར་པ་དེ་ལྟར་བག་མེད་པར་རྒྱུ་བར་འགྱུར་རོ། །འདི་ལྟར་གྱུར་པ་ཡིན་ཏེ་ལྷ་དེ་ལྷ་རྫས་ཀྱི་ཡུལ་དེ་དག་རྣམས་ཉིད་སྒྲུབ་པ་ལ་ཆེད་ཆེ་བ་ཡོངས་སུ་སྒྲུབ་པ་ལྷག་
[216b]
[216b.1]པར་འགྱུར་རོ། །དེ་དགའ་བར་གྱུར་པའི་ས་གཞི་མཉམ་པ་མནན་ན་ནེམ་པ་བཏེག་ན་འཕར་བ་འཇམ་པོར་གྱུར་པ་རིན་པོ་ཆེ་བདུན་དང་ལྡན་པས་ཤིན་ཏུ་རྣམ་པར་ཕྱེ་བའི་ས་གཞི་ཆ་མཆོག་ཏུ་དགའ་བར་གྱུར་པ་ལ་རབ་ཏུ་འཇུག་པར་བྱེད་དོ། །ས་གཞི་དེ་ནི་རྣམ་པ་དེ་ལྟ་བུ་རྣམས་ཡིན་ཏེ། ཤིང་གང་དག་ལ་ཞོན་པར་གྱུར་པ་དེ་དག་
[216b.2]རྣམས་ཀྱང་དེ་ཁོ་ན་བཞིན་དུ་རེག་པར་བཟོད་པར་འགྱུར་རོ། །མཆོག་ཏུ་མཉེན་པར་གྱུར་པ་སྦྱངས་པ་འཇམ་པོའི་གསེར་གྱི་འདབ་མ་དང་འབྲས་བུ་རྣམས་ཇི་ལྟར་འདོད་པར་གྱུར་པའི་རོ་དང་དྲི་དང་ཁ་དོག་དང་ལྡན་པས་ཤིན་ཏུ་ཡང་ལྷ་རྣམས་ཀྱི་ཟས་ཀྱི་རྒྱུར་འགྱུར་རོ། །དེ་ལྟར་ལྷ་དེ་དག་རྣམས་ཉིད་འདི་ལྟར་འགྱུར་ཏེ། གང་
[216b.3]གི་ཚེ་བདག་ཅག་རྣམས་འབྲས་བུ་འདི་དག་རྣམས་ལས་མཆོག་ཏུ་རོ་དང་དྲི་དང་ཁ་དོག་དང་རེག་བྱ་རྣམས་ཕུན་སུམ་ཚོགས་པའི་བཏུང་བ་འབྲས་བུ་དེ་དག་ལས་འབབ་པར་གྱུར་མོད། དེ་ནས་སེམས་བསྐྱེད་པ་ཙམ་ཉིད་ན་ལྷ་དེ་རྣམས་ཉིད་ཀྱི་དྲུང་དུ་འབྲས་བུ་བཟང་པོ་དེ་དག་ལས་བཏུང་བ་སྔ་ན་མེད་པ་རོ་དང་ཁ་དོག་གི་
[216b.4]ཡོན་ཏན་དང་ལྡན་པ་རབ་ཏུ་འབབ་པའོ། །དེ་ཡང་ལྷས་ནོར་བུའི་རང་བཞིན་གྱི་སྣོད་ལེགས་པར་བཞག་ནས་ལྷ་མོ་དང་བཅས་པ་རྣམས་འཐུང་བར་བྱེད་དོ། །དེ་དག་རྣམས་ཀྱི་བཏུང་བ་དེ་ཡང་དམན་པ་དང་བར་མ་དང་མཆོག་ཏུ་གྱུར་པའི་ཁ་དོག་དང་རོ་དང་དྲིར་འགྱུར་ཏེ། ལས་དུ་མ་རྣམས་དང་འདྲ་བ་ཡིན་པས་ཇི་
[216b.5]ལྟར་ལེགས་པར་བྱས་པར་གྱུར་པའི་ལས་རྣམས་ནི་རོས་ཀྱང་སོ་སོར་སྟོན་པར་བྱེད་པ་ལྟ་བུར་འགྱུར་རོ། །དེ་ནས་ལྷ་དེ་དག་རྣམས་བཏུང་བ་དེ་འཐུངས་པར་གྱུར་ནས་གཞན་ཡང་རྒྱགས་པ་དུ་མས་རྒྱུ་བར་བྱེད་ཅིང་བག་མེད་པར་རྒྱུ་བས་བསྲེགས་ནས་ནགས་དང་ཉེ་བའི་ནགས་རྣམས་ལྟ་བའི་གཡོ་འགུལ་གྱིས་བསྲེགས་
[216b.6]པས་རབ་ཏུ་གར་བྱེད་པ་དང་གླུ་དང་གར་དང་དགོད་པ་དང་ཕན་ཚུན་དུ་ལྷན་ཅིག་ཏུ་སྐྱོད་པར་བྱེད་པས་གང་ན་ནགས་དང་ཉེ་བའི་ནགས་རྣམས་ཡོད་པ་དེར་ཉེ་བར་འགྲོ་བར་བྱེད་དེ་བལྟ་བར་བྱ་བའི་དོན་དུའོ། །དེ་གང་ཁོ་ན་ནས་ཇི་ལྟར་འགྲོ་བར་བྱེད་པ་དེས་དེ་དེ་ཁོ་ན་ནས་རྣམ་པ་དུ་མར་དཔེ་མེད་པའི་ལྷ་རྫས་ཀྱི་གཟུགས་
[216b.7]རྣམས་མཐོང་བར་འགྱུར་རོ། །སོ་སོར་སྟོན་པར་བྱེད་པ་ལྟ་བུར་གྱུར་པའི་རོ་ཡང་མྱོང་བར་བྱེད་དོ། །དེ་ལ་དེས་རྣམ་པ་དུ་མ་དང་རྣམ་པར་རྟོག་པ་དུ་མར་གྱུར་པའི་རོ་རྣམས་མྱོང་བར་བྱེད་དོ། །དེ་བཞིན་དུ་ཡིད་འཕྲོག་པར་བྱེད་པ་གང་ཡིན་པ་ཁོ་ནའི་དྲི་རྣམས་སྣོམ་པར་བྱེད་དོ། །དེ་ལ་དེས་རྣམ་པ་དུ་མ་དང་རྣམ་པར་
[217a]
[217a.1]རྟོག་པ་དུ་མར་གྱུར་པ་རྣམས་སྣོམ་པར་བྱེད་དོ། །ཡིད་ཀྱི་རྗེས་སུ་འཐུན་པའི་རེག་བྱ་འདོད་པར་གྱུར་པ་རྣམས་གང་དག་ཁོ་ན་ཡིན་པ་ལྷ་རྣམས་ཀྱིས་རེག་བྱ་རེག་པར་འདོད་པ་དེ་ཉིད་རྣམ་པ་དུ་མ་དང་མཆོག་ཏུ་བདེ་བའི་རྗེས་སུ་འཐུན་པ་རྣམས་ལ་རིག་པར་བྱེད་དོ། །ལྷ་སྒྲ་གང་དང་གང་དག་ཉན་པར་འདོད་
[217a.2]པ་དེ་ཉིད་རྣམ་པར་རྟོག་པ་དུ་མ་དང་མཉམ་པར་དགའ་བའི་སྒྲ་དུ་མ་རྣམས་ཀྱིས་ཡིད་ཀྱི་རྗེས་སུ་འཐུན་པར་གྱུར་པའི་རྣམ་པར་རྟོག་པ་དུ་མས་ཉན་པར་བྱེད་དོ། །ལྷ་མཆོག་ཏུ་དགེ་བའི་ཚུལ་ཁྲིམས་ཀྱི་འབྲས་བུ་ལ་ཉེ་བར་ལོངས་སྤྱོད་པར་གྱུར་པས། ཡོན་ཏན་རྣམས་ཕུན་སུམ་ཚོགས་པར་གྱུར་པའི་ཡུལ་ལྔ་པོ་
[217a.3]རྣམས་ལ་རྣམ་པར་སྤྱོད་དོ། །དེ་དག་དེ་ལྟར་རྣམ་པར་རྒྱུ་ཞིང་རྩེད་མོ་རྩེ་བ་ལ་བློས་ལྷུང་བར་གྱུར་པས་དུས་ཡུན་རིང་པོར་ཡུལ་གྱི་བདེ་བས་ངོམས་པ་མེད་པ་རྣམས་ཀྱིས། དེ་ནས་མངོན་པར་དགའ་བའི་ནགས་ཞེས་བྱ་བའི་ནགས་མཐོང་བར་གྱུར་པ་ལ་ཤིང་ལྗོན་པ་བརྒྱ་སྟོང་དུ་མ་དང་ལྡན་པ་ཉེ་འཁོར་ན་ཡང་ཉེ་
[217a.4]བའི་ནགས་ཀྱིས་ཀུན་དུ་བརྒྱན་པའོ། །མངོན་པར་དགའ་བའི་ནགས་དེ་ན་ཡང་དགའ་བ་འདི་དག་རྣམས་ཡོད་དེ། དེ་དག་རྣམས་ནི་ཇི་ལྟར་སོ་སོ་ཐ་དད་པར་རྩ་བ་དང་ཡལ་ག་དང་ཡལ་ག་ཕྲ་མོ་དག་དང་ལྡན་པར་གྱུར་པ་ཡིན་ལ་དེ་ལ་ངོས་གཅིག་གི་ཉེ་འཁོར་ཀུན་ནས་མཆོག་ཏུ་དཀར་བ་དང་། མཆོག་
[217a.5]ཏུ་དཀར་བར་སྣང་བར་འགྱུར་བས་གངས་ཀྱི་མདོག་དང་ཞད་འདྲ་བའི་ནགས་ནི་དངུལ་གྱི་ལྗོན་ཤིང་གི་ནགས་ཞེས་བྱ་བ་ཡིན་ཏེ། ཉེ་འཁོར་དེ་ནི་དེ་བཞིན་དུ་ཀུན་ཏུ་སྣང་བར་བྱེད་དོ། །ཇི་ལྟར་འཛམ་བུའི་གླིང་དུ་ཟླ་བ་རྒྱས་པར་གྱུར་པ་དེ་བཞིན་དུ་འོད་ཟེར་རྣམས་ཡིན་ནོ། །ནགས་དེར་གཏོགས་པའི་ཤིང་རེ་རེའི་འོད་ཀྱང་དེ་
[217a.6]བཞིན་དུ་འགྱུར་ཏེ། ཡུལ་ཐམས་ཅད་ལས་ཀྱང་མཆོག་ཏུ་དགའ་བར་གྱུར་པ་དེས་མིག་སྔར་དགའ་བར་གྱུར་པའི་འོད་ཀྱིས་སྡུག་པ་འཛིན་པ་སྐྱེད་པའོ། །གཞན་ཡང་ལོགས་གཞན་ནི་ཀར་ཀེ་ཏ་ན་བཞིན་དུ་ཉེ་བར་མཛེས་པར་གྱུར་པ་སྟེ། མཆོག་ཏུ་དམར་བའི་ཚོགས་སུ་གྱུར་པ་འོད་དམར་པོ་རྣམས་ཀྱིས་རྣམ་པར་
[217a.7]བརྒྱན་པ་འདབ་མ་དམར་པོ་རྣམས་ལ་བྱ་དམར་པོའི་ཚོགས་ཀྱིས་ཀུན་དུ་བརྗོད་པར་གྱུར་པས་མངོན་པར་དགའ་ཞིང་རྣམ་པར་སྣང་སྟེ་རྣམ་པར་རྟོག་པ་དུ་མར་གྱུར་པ་རྣམས་ཐམས་ཅད་ལས་མཆོག་ཏུ་དམར་བར་སྣང་བས་དམར་བར་གྱུར་པའི་ནགས་དེས་ནམ་མཁའ་རྣམ་པར་གསལ་བར་བྱེད་དོ། །རྟག་ཏུ་མངོན་པར་དགའ་
[217b]
[217b.1]བའི་ལོགས་གཞན་གསུམ་པ་དེའི་ལོགས་ཀྱི་ཉེ་འཁོར་ན་ཉེ་བའི་ནགས་དག་དང་ལྡན་པ་ཁ་དོག་གཅིག་ཏུ་གྱུར་པས་ཀྱང་ཤིན་ཏུ་ཁྱད་པར་དུ་འབར་བར་བྱེད་པར་གྱུར་པ་ནི་མཐིང་ག་རབ་ཏུ་དང་བའི་མདོག་དང་ལྡན་པས་ཉེ་འཁོར་ཀུན་དུ་འོད་ཟེར་གྱིས་སྣང་བར་བྱེད་དོ། །དེའི་འོད་རྣམས་ཀྱིས་ཀྱང་དེ་ལས་གཞན་པའི་ནམ་
[217b.2]མཁའི་དཀྱིལ་རྣམས་ཀྱང་དེ་བཞིན་དུ་སྔོན་པོས་ཤིན་ཏུ་བར་ཡང་མཛེས་སོ། །འཛམ་བུ་གླིང་པའི་ནམ་མཁར་ཇི་ལྟ་བ་བཞིན་དུ་བཻ་ཌཱུརྱ་དེའི་འོད་རྣམས་ཀྱིས་དེ་དག་རྣམས་མཛེས་པར་བྱེད་དོ། །རྟག་ཏུ་མངོན་པར་དགའ་བའི་ནགས་དེ་ན་ཕལ་ཆེ་བ་ཉིད་དུ་གཞན་ཡོད་པ་ནི་མ་ཡིན་གྱི་ཉེ་བའི་ནགས་ཤེལ་གྱི་རང་
[217b.3]བཞིན་དུ་གྱུར་པ་ཉེ་འཁོར་ན་མཆོག་ཏུ་དང་བར་གྱུར་པའི་འོད་རྣམས་ཀྱིས་རྣམ་པར་སྣང་བར་བྱེད་དོ། །རྩ་བ་དང་འདབ་མ་དང་ཡལ་ག་དང་ཡལ་ག་ཕྲ་མོ་དང་ལྡན་པས་ཆེན་པོར་གྱུར་པ་ཆུ་ཀླུང་དང་འབབ་ཆུ་དང་རྫིང་བུ་ཕུན་སུམ་ཚོགས་པ་དུ་མ་དང་ལྡན་པར་གྱུར་པའོ། །ནགས་ཆེན་པོ་དེ་ཉིད་ཀྱི་ལོགས་གཞན་ལ་ཡང་
[217b.4]ནགས་རྣམ་པར་སྣང་བར་བྱེད་པ་ནི་ཨིན་དྲ་ནཱི་ལའི་ལྗོན་ཤིང་གི་ནགས་ཡིན་ཏེ། རྩ་བ་དང་ཡལ་ག་དང་འདབ་མ་དང་ཟེ་བ་དང་ལྡན་པར་གྱུར་པ་ཉེ་འཁོར་རྣམས་ནི་མཆོག་ཏུ་སྔོ་བ་དང་ལྡན་པས་ཡིད་འཕྲོག་པར་གྱུར་པའི་འཁྲི་ཤིང་གི་ཤིང་རྣམས་དང་ལྡན་པ་ལ་རྣམ་པ་སྣ་ཚོགས་པར་ཡིད་འཕྲོག་པར་བྱེད་པའི་བདེ་བའི་སྒྲ་
[217b.5]དང་ལྡན་པར་གྱུར་པའི་བྱ་རྣམས་ཀྱིས་གང་བ། པད་མའི་རྫིང་བུ་རྣམ་པ་དུ་མ་དག་གིས་ཀྱང་ཉེ་བར་མཛེས་པར་གྱུར་པའི་ཉེ་བའི་ནགས་རྣམས་ཀྱི་རྣམ་པར་སྣང་བར་བྱེད་དོ། །དེ་ན་འོད་ཟེར་འཕྲོ་བའི་ལྷ་དེ་རང་གིས་ལས་རྣམ་པར་འཕྲོ་བའི་འོད་ཀྱིས་ཀུན་ནས་བརྒྱན་པའི་ལུས་ཅན་རྣམས་གང་ན་རྟག་ཏུ་མངོན་པར་
[217b.6]དགའ་བའི་ནགས་ཡོད་པ་དེར་ཉེ་བར་ལེགས་པར་འགྲོ་བར་བྱེད་ལ། བལྟ་བར་འདོད་པས་དང་རྩེ་བར་འདོད་པའི་ཕྱིར་ཏེ། ནགས་དང་ཉེ་བའི་ནགས་དེ་དག་རྣམས་སུ་རྩེད་མོས་རྒྱུ་བར་འདོད་པ་རྣམས་སྲེད་པའི་རྒྱན་རྒྱུན་གྱིས་ཀུན་ནས་བཅིངས་ཤིང་འདོད་པའི་ཡོན་ཏན་ལྔས་ངོམས་པ་མེད་པས་ཀུན་ནས་
[217b.7]དྲངས་ནས་ལྷ་དེ་སླར་ཡང་ཀུན་དུ་དགའ་བར་གྱུར་པ་དང་རྩེ་བར་གྱུར་པས་གང་ན་རྟག་ཏུ་མངོན་པར་དགའ་བའི་ནགས་ཞེས་བྱ་བའི་མིང་ཅན་དེར་དེ་ཉེ་བར་འགྲོ་བར་བྱེད་དོ། །ནགས་དེའི་ནང་ན་ཡང་ཐམས་ཅད་རྣམ་པར་བཀྲ་བར་གྱུར་པ་སྟེ། རྣམ་པ་སྣ་ཚོགས་པའི་ཁ་དོག་གི་མེ་ཏོག་དུ་མ་རྣམས་
[218a]
[218a.1]དང་ལྡན་པ་དང་འབྲས་བུས་གང་བར་གྱུར་པའི་ནགས་དེ་ཡང་ལྗོན་ཤིང་མཆོག་ཏུ་དྲི་ཞིམ་པ་དང་ལྡན་པ་རྣམས་ཀྱིས་ཁྱབ་པར་གྱུར་པའོ། །བུང་བ་རྣམས་འབབ་པར་གྱུར་པས་ཀྱང་མེ་ཏོག་གི་འཁྲི་ཤིང་རྣམས་མངོན་པར་ཁྱབ་པ་དང་རྟག་ཏུ་ཡིད་འཕྲོག་པར་བྱེད་པའི་བྱའི་ཚོགས་དག་
[218a.2]གིས་ཀྱང་བསྟེན་པར་གྱུར་པའི་འཁྲི་ཤིང་ཀུན་ནས་དུད་པ་རྣམས་ཀྱིས་ཉེ་བར་མཛེས་པ་དང་འོད་ཟེར་གྱི་ཕྲེང་བ་ཀུན་དུ་འདྲེས་པར་གྱུར་པ་འབབ་ཆུ་དང་ཆུ་གཤོར་དང་རྫིང་བུ་དང་ཁང་བུ་དང་ཆུ་ཚག་ཚིག་དང་ཤིང་གི་ཚང་ཚིང་དང་འཁྲི་ཤིང་གི་ཁང་པ་དང་མེ་ཏོག་གི་འབྱུང་གནས་རྣམས་ཀྱིས་ཉེ་བར་མཛེས་
[218a.3]པར་གྱུར་པ་སྟེ། རྣམ་པར་རྟོག་པ་དུ་མས་ནགས་ཀྱི་རྒྱལ་པོ་རྣམ་པར་བཀྲ་བ་འཁྲི་ཤིང་ཀུན་ནས་འཁྲིས་པས་དགའ་བའི་ས་གཞི་ཤིན་ཏུ་དགའ་བར་གྱུར་པས་ཤིན་ཏུ་ཡང་རྣམ་པར་སྣང་ངོ་། །ལྷའི་ཚོགས་གཞན་དག་བརྒྱ་ཕྲག་རྣམས་ཀྱིས་ཀྱང་ལན་ཅིག་མ་ཡིན་པར་བསྟེན་པར་གྱུར་པ་འཁྲི་ཤིང་གི་
[218a.4]ཁང་པ་དང་པད་མའི་རྫིང་བུ་དང་། ཆུ་ཀླུང་གི་ངོས་དང་། འབབ་ཆུ་དང་སྨན་དང་ལྗོངས་དང་། ལྗོན་ཤིང་གི་ཚང་ཚིང་རྣམས་སྟེན་པར་གྱུར་པས་ཆེས་དགའ་བར་གྱུར་པ་གླུ་དང་། གར་དང་དགོད་པ་དང་འགྱིང་བ་དང་། རྒྱན་ཆའི་སྒྲས་ཡིད་འཕྲོག་པར་གྱུར་པས་རབ་ཏུ་གླུ་ལེན་པ་བཞིན་དུ་ནགས་དེ་ཉེ་
[218a.5]བར་རྣམ་པར་སྣང་ངོ་། །བདེ་བའི་དོན་དུ་ནགས་ཀྱི་མེ་ཏོག་རྣམས་རབ་ཏུ་གཡོ་བར་གྱུར་པ་ནི་རླུང་ལེགས་པར་རབ་ཏུ་གཡོ་བས་མེ་ཏོག་གི་རྒྱན་རྒྱུན་རྣམས་འཕྱང་ཞིང་རབ་ཏུ་སྐྱོད་པར་བྱེད་པར་གྱུར་པ་རྣམས་ནི་རབ་ཏུ་གར་བྱེད་པ་བཞིན་དུ་ནགས་དེ་དག་རྣམས་ཐམས་ཅད་ཆེས་ལྷག་པར་རྣམ་པར་སྣང་བར་
[218a.6]གྱུར་པས་ལྷམ་མེའོ། །དེ་ནས་ལྷ་དེ་དག་རྣམས་ནགས་དེར་ཞུགས་པར་གྱུར་པ་དང་། ཡིད་ཤིན་ཏུ་ངོ་མཚར་ཞིང་ཡིད་ཆེས་རབ་ཏུ་རངས་པར་ཡང་གྱུར་ནས་ཕྱིར་ཞིང་ཉིད་ཀྱང་ཀུན་དུ་རྩོམ་པ་ལྟ་བུར་གྱུར་པའི་ཡིད་ཀྱིས་ཕན་ཚུན་གྲོགས་བྱས་པར་གྱུར་ནས་རྒྱགས་པ་ལ་དོན་གཅིག་པ་རྣམས་གར་བྱེད་
[218a.7]དོ། །དགོད་པར་བྱེད་དོ། །གླུ་ལེན་པར་བྱེད་དོ། །རྟག་ཏུ་ཡང་ཡུལ་རྣམས་ལ་ཕྱོགས་པར་གྱུར་པའི་ཡིད་དང་བག་མེད་པ་ལ་འགྲོ་བར་བྱེད་པའི་ཡིད་ཀྱིས་ནགས་ཀྱི་གསེབ་རྣམས་སུ་རྟག་ཏུ་ལྷ་མོ་རྣམས་དང་རྩེ་བར་བྱེད་དོ། །དེ་དེ་ལྟར་རྩེ་བར་གྱུར་པས་ནགས་ནས་ནགས་རྣམས་སུ་དགའ་
[218b]
[218b.1]བར་གྱུར་པ་ལས་གལ་ཏེ་ཤེད་ན་མན་དཱ་ར་བའི་ཚལ་དུ་ཕྱིན་ཏེ། རིན་པོ་ཆེ་བདུན་གྱིས་ཉེ་བར་སྤྲས་པར་གྱུར་པའི་བཅུད་དུ་གྱུར་ཅིང་སྙིང་པོར་གྱུར་པ་ནགས་དེའི་རྒྱལ་པོ་ལྟ་བུར་གྱུར་པ། ཉི་མ་བརྒྱ་བས་ལྷག་པའི་འོད་ཟེར་རྣམས་ཀྱིས་རྣམ་པར་མཛེས་པར་གྱུར་པའི་པད་མའི་རྫིང་བུའི་དབུས་སུ་འགྲོ་བར་བྱེད་དེ། དེ་ནས་
[218b.2]ཡང་མན་དཱ་ར་བའི་ཤིང་ལྗོན་པ་ལ་རྣམ་པར་བཀྲ་བ་ཞེས་བྱ་བའི་རྨ་བྱའི་རྒྱལ་པོ་རབ་ཏུ་གནས་སོ། །ཐིག་ལེ་བདུན་གྱིས་རྣམ་པར་བཀྲ་བར་གྱུར་པའི་སྒྲོ་མགྲིན་པའི་དབྱངས་ཤིན་ཏུ་སྙན་པ་དང་ལྡན་པས་ནགས་མ་ལུས་པ་རྣམས་གང་བར་བྱེད་དེ། བག་མེད་པའི་ལྷ་རྣམས་ཀྱི་བག་མེད་པ་གདུལ་བར་བྱ་བའི་དོན་དུ་
[218b.3]སྨོན་ལམ་གྱི་དབང་གིས་བྱང་ཆུབ་སེམས་དཔའ་དེར་སྐྱེས་པ་ཡིན་ཏེ། ལྷ་དེ་དག་རྣམས་ནི་ཡུལ་ལྔའི་མེ་རྣམས་ཀྱི་དབུས་སུ་སོང་བའི་ཕྱིར་ན་འདོད་ཆགས་ཀྱི་མེས་འདི་ན་སྲེག་པར་གྱུར་པ་རྣམས་ཀུན་དུ་མངོན་པར་མཐོང་ནས། ལྗོན་ཤིང་གི་ཡལ་གའི་བར་དུ་སོང་ནས་རབ་ཏུ་བརྟན་པའི་འགྲོས་ཀྱིས་རྗེས་སུ་
[218b.4]ཐུགས་བརྩེ་བར་གྱུར་པས་ལྷ་དེ་དག་ལ་འདི་སྐད་ཅེས་སྨྲས་སོ། །ལྷ་འདི་དག་རྣམས་ནི་ངེས་པ་ཁོ་ནར་ཤིན་ཏུ་བག་མེད་པ་རྣམས་ཀྱི་ཡང་མཆོག་ཏུ་གྱུར་པས་ལྟུང་བར་འགྱུར་བ་ནི་ཤིན་ཏུ་མ་གོ་བ་ཡིན་ནོ། །དེ་དག་རྣམས་ཀྱིས་བདེ་བ་འདི་དག་རྣམས་ལས་ཤིན་ཏུ་འདའ་བར་འགྱུར་ཏེ། འདི་དག་
[218b.5]རྣམས་སྐད་ཅིག་པ་ཡིན་ཞིང་བརྟན་པ་མ་ཡིན་པའི་ལྷ་རྣམས་ཀྱི་བདེ་བ་ཐམས་ཅད་ནི་རབ་ཏུ་ལྟུང་བར་འགྱུར་ཏེ། རི་གཟར་པོའི་ཆུའི་བང་དང་འདྲ་བར་ཤིན་ཏུ་འཇུག་པར་འགྱུར་བ་ཡིན་ནོ། །དེ་དག་རྣམས་རྣམ་པ་ཐམས་ཅད་དུ་ཡང་མི་གོ་བར་བག་མེད་པའི་ཕྱིར་ན་ཆེས་ལྷག་པར་སྲེད་པ་རྣམས་དོན་དུ་གཉེར་བར་
[218b.6]བྱེད་དོ། །དེ་ནས་དེའི་ཚེ་རྣམ་པར་བཀྲ་བའི་རྨ་བྱའི་རྒྱལ་པོ་དེས་ཚིགས་སུ་བཅད་པ་བརྗོད་པ། ཇི་ལྟར། རྣམ་པ་སྣ་ཚོགས་རྨི་ལམ་དོན། །ཆུ་ཡི་ཆུ་བུར་དང་འདྲ་བ། །དྲི་ཟའི་གྲོང་ཁྱེར་དང་མཚུངས་པའི། །ལས་ལ་ལྷ་རྣམས་ལྟུང་བ་ཡིན། །སྲེད་པ་སྐྱེད་བྱེད་ལྟར་གྱུར་པ། །མཐར་ནི་རྣམ་པར་འཇོམས་བྱེད་དང་། །
[218b.7]འོད་བྱེད་རྣམ་པར་ཡངས་པ་ཡིན། །འདོད་པ་ལ་ནི་ལྷ་ལྟུང་ངོ་། །ཤིན་ཏུ་མྱུར་བར་བྲག་བར་ཆུ། །ཤུགས་ཀྱིས་འབབ་པར་གྱུར་ལྟ་བུའི། །ངན་སོང་རྣམ་པ་ལྔ་པོར་ཡང་། །ལྷ་ནི་འདོད་པས་སྒྱུར་བ་ཡིན། །ཤིན་ཏུ་གཡོ་བའི་རླུང་ཤུགས་ཀྱིས། །གཡོ་བའི་རླབས་ཀྱི་ཆུ་ཟླ་དང་། །ཟོ་ཆུན་
[219a]
[219a.1]འཁོར་མོའི་ལིམ་ལོག་ལྟའི། །འདོད་པ་ལ་ནི་ལྷ་རྣམས་ལྟུང་། །གློག་དང་ཟོ་ཆུན་འཁོར་མོ་མཚུངས། །སྨིག་རྒྱུ་དང་ཡང་མཚུངས་པ་དང་། །དབུ་བ་བཞིན་ཡང་སྙིང་པོ་མེད། །འདོད་པ་ལ་ནི་ལྷ་རྣམས་ལྟུང་། །གླང་ཆེན་རྣ་བ་གཡོ་བ་དང་། །ཆུ་ཤིང་
[219a.2]ལོ་མ་མཚུངས་པ་ཡི། །འཕགས་མིན་སྐྱེ་བོ་ཀུན་དགའ་བའི། །རྔ་སྒྲ་ལ་ནི་ལྷ་རྣམས་ལྟུང་། །ཀིམ་པ་ཀ་ཡི་འབྲས་བུ་མཚུངས། །ཉ་མཆིལ་ཟས་ཀྱི་རིགས་ཅན་དང་། །སྒྱུ་མ་བཞིན་དང་མི་རྟག་པའི། །འདོད་པ་ལ་ནི་ལྷ་རྣམས་ཞུགས། །དགའ་བར་གྱུར་པའི་བུད་མེད་ཀྱང་། །
[219a.3]འཇིགས་བཅས་ཉེ་བར་འཚེ་བ་དང་། །ལྔ་རྣམས་ཤིན་ཏུ་སྟོང་པ་དང་། །གཡོ་བར་བྱེད་པའི་ཁྱད་པར་ཅན། །བཏུང་བ་མངར་པོ་དེ་དག་གི། །འདོད་པ་ལ་ནི་ལྷ་རྣམས་ལྟུང་། །སྲིད་པའི་འཆིང་བའི་རྒྱུར་གྱུར་པའི། །བག་མེད་གཅིག་པུའི་རོ་ཤེས་པའི། །ངན་སོང་མྱུར་དང་མི་
[219a.4]བཟད་པའི། །འདོད་པ་ལ་ནི་ལྷ་རྣམས་ལྟུང་། །དགའ་བར་གྱུར་པའི་བུད་མེད་ནི། །འཇིགས་བཅས་ཉེ་བར་འཚེ་བ་དང་། །དུག་དང་མེ་དང་མཚོན་འདྲ་བའི། །འདོད་པ་ལ་ནི་ལྷ་རྣམས་ལྟུང་། །དེ་རྟག་ཏུ་མངོན་པར་དགའ་བའི་ནགས་སུ་ཞུགས་པར་གྱུར་པའི་ལྷ་དེ་དག་རྣམས་
[219a.5]ལ་དེས་རྗེས་སུ་སྟོན་པར་བྱེད་དོ། །རྣམ་པར་བཀྲ་བའི་རྨ་བྱའི་རྒྱལ་པོ་དེ་མཆོག་ཏུ་དགེ་བའི་ཀུན་ཏུ་རྟོག་པ་དང་ཡང་དག་པར་ལྡན་པར་གྱུར་པའི་སྨོན་ལམ་གྱི་དབང་གིས་ལྷའི་རིས་དེ་ཉིད་དུ་སྐྱེས་པར་གྱུར་ལ། དེས་དེ་དག་རྣམས་མིར་གྱུར་པ་གང་ཡིན་པ་ན་དེ་དག་གིས་མཐོང་བའི་དངོས་
[219a.6]པོ་འདྲ་བ་དེ་རྣམས་ཀྱི་དཔེས་འཇལ་བར་བྱེད་ཀྱི། ལྷ་རྫས་རྣམས་ཀྱིས་ནི་མ་ཡིན་ཏེ། རྒྱུ་གང་གིས་ལྷ་དེ་དག་རྣམས་ཀྱིས་ཅུང་ཟད་ཐོས་པར་གྱུར་པས་སྐྱེ་བ་གཞན་རྣམས་རྗེས་སུ་དྲན་པར་གྱུར་ཅིང་། དེ་ལས་ཀྱི་འབྲས་བུ་དེ་དག་རྣམས་རྗེས་སུ་དྲན་པར་གྱུར་ནས་རྟག་ཏུ་སྒོམ་པར་བྱེད་
[219a.7]པ་དང་། དེ་ཤིན་ཏུ་ལྷག་པར་ཡང་འདོད་པ་རྣམས་ལ་སྒྲུབ་པར་མི་བྱེད་པ་དང་། དེ་ལྟར་བྱས་པས་ཀྱང་མི་བཞིན་དུ་རྟག་ཏུ་སོ་སོར་འགྱོད་པ་དང་ལྡན་པ་དང་། འདོད་པའི་ཉེས་དམིགས་རྣམས་ཀྱང་སྟེ། ལེགས་པར་བཤད་པ་རྣམས་ལྷ་དེ་དག་ཁ་ཅིག་གིས་ཐོས་པར་གྱུར་ནས་སྐྱེ་བ་
[219b]
[219b.1]གཞན་དག་དྲན་པ་དང་ལྡན་པར་གྱུར་ཏོ། །དེ་ལས་དེས་ལས་རྣམས་ཀྱི་འབྲས་བུ་རྗེས་སུ་དྲན་པར་གྱུར་ནས་ཡུད་ཙམ་ཞིག་འདོད་པ་རྣམས་ལ་བག་མེད་པ་དང་ལྡན་པར་མི་བྱེད་དོ། །དགེ་བ་རྗེས་སུ་དྲན་པ་ཡང་ཀུན་ཏུ་སྐྱེས་པར་འགྱུར་རོ་དེ་དག་རྣམས་ཀྱིས་འདིར་ཡུད་ཙམ་ཅིག་ཕན་པར་
[219b.2]འགྱུར་བ་དང་བདེ་བར་འགྱུར་བ་དང་སྐྱེ་བ་གཞན་བརྒྱ་སྟོང་འཕེན་པར་བྱེད་པ་རྣམས་ཀྱང་ཀུན་ཏུ་བྱུང་བར་གྱུར་པ་ནི་གཞན་ལ་ཕན་པ་ལ་རབ་ཏུ་ཞུགས་པའི་བྱང་ཆུབ་སེམས་དཔའ་རྣམ་པར་བཀྲ་བ་དེས་ཚིགས་སུ་བཅད་པ་དེ་དག་རྣམས་བཤད་པའི་རྒྱུས་བྱས་པ་ཡིན་ནོ། །དེ་ནས་སླར་ཡང་དབང་
[219b.3]པོ་དེ་ཉིད་ཀྱིས་ཀུན་ནས་ཁྲིད་པར་གྱུར་ནས་ནགས་དེ་ཉིད་ཀུན་ཏུ་ལྟ་བར་རྩོམ་པར་བྱེད་དེ། དེ་དག་རྣམས་ཀྱི་མགོ་བོ་ལ་པད་མའི་ཕྲེང་བ་ཅན་རང་གི་འོད་དང་ལྡན་པ་ལྷ་རྫས་ཀྱི་རྒྱན་གྱིས་ཀུན་ནས་བརྒྱན་པ་རྔ་སྐད་ཡན་ལག་ལྔ་དང་ལྡན་པས་ཀུན་ནས་བསྒྲགས་པའི་སྒྲའི་རྒྱགས་པས་རྒྱགས་པ་རྣམས་
[219b.4]སོ། །ནགས་དེ་ན་ནི་རབ་ཏུ་ཕལ་ཆེ་བར་གྱུར་པའི་ཤིང་ལྗོན་པ་དང་། འབྲས་བུ་དང་ཆུ་ཀླུང་དང་འབབ་ཆུ་དང་རྫིང་བུ་དང་ཆུ་མིག་རྣམས་ཕུན་སུམ་ཚོགས་པར་གྱུར་པ་རྣམས་ཤིན་ཏུ་ཁྱད་པར་དུ་འཕགས་པར་ཡིད་དགའ་བར་གྱུར་པ་རྣམས་མཐོང་ངོ་། །ལྷ་རྣམས་བག་མེད་པར་གྱུར་པ་
[219b.5]ལ་རོ་གཅིག་ཏུ་བྱས་ནས་སྐྱེ་བ་དང་རྒ་བ་དང་འཆི་བའི་འཇིགས་པ་དང་རྣམ་པར་བྲལ་བར་གྱུར་པས། དེ་དག་རྣམས་དེ་ལྟར་གར་བྱེད་པར་གྱུར་ཅིང་། མེ་ཏོག་གི་ཕྲེང་བའི་ནགས་ཞེས་བྱ་བའི་ནགས་གཞན་དུ་ལེགས་པར་རྗེས་སུ་ཕྱིན་པར་གྱུར་ཏོ། །ནགས་དེ་ན་ཡང་ཤིང་ཤཱ་ལིའི་འཁྲི་
[219b.6]ཤིང་བརྒྱ་སྟོང་དུ་མ་དང་ལྡན་པ་ཤིང་དང་མེ་ཏོག་དུ་མ་ཀུན་ཏུ་འབྱུང་བར་འགྱུར་བ་རྣམས་ཀྱི་མདོག་དང་དྲི་དང་དབྱིབས་དང་འདབ་མ་དང་མྱུ་གུ་དང་ཟེའུ་འབྲུར་གྱུར་པའི་མེ་ཏོག་རྣམས་ཀྱིས་ཉེ་བར་མཛེས་པར་བྱས་པ། མེ་ཏོག་དེ་དག་རྣམས་ཐམས་ཅད་ནི། འཁྲི་ཤིང་ལ་ལེགས་པར་རབ་ཏུ་བརྒྱུས་པ་རྣམས་
[219b.7]ཡིན་ནོ། །དེ་དག་རྣམས་ཀྱི་ནགས་དག་ཅིག་ན་ཡོད་པ་རྣམས་ནི་རིན་པོ་ཆེ་བདུན་གྱི་རང་བཞིན་དུ་གྱུར་པའི་རྣམ་པར་བཀྲ་བའི་གཟུགས་དང་སྒྲ་མཆོག་ཏུ་སྙན་པར་གྱུར་པའི་དབྱངས་རྣམ་པ་དུ་མ་དང་ལྡན་པའི་བུང་བ་རྣམས་ཀྱིས་ཉེ་བར་མཛེས་པ་དང་། མེ་ཏོག་གི་ཕྲེང་བའི་ནགས་དེ་ན་རྣམ་པར་
[220a]
[220a.1]འགྱུར་བ་དུ་མའི་མེ་ཏོག་གི་ཕྲེང་བ་རྣམས་ཀྱིས་ལྷ་དེ་དག་རྣམས་རྣམ་པ་སྣ་ཚོགས་པའི་རྩེད་མོ་རྩེ་བར་བྱེད་དོ། །དེ་དེ་ལྟར་མཛེས་པར་གྱུར་པ་ལས་ཀྱང་སླར་ཡང་བཅུ་འགྱུར་བས་ཀྱང་ཆེས་ལྷག་པར་མཚུངས་པའི་ལྷ་མོ་རྣམས་ཀྱིས་མཛེས་པར་གྱུར་ཏོ། །ལྷ་མོ་
[220a.2]རྣམས་ཀྱང་མེ་ཏོག་གི་ཕྲེང་བའི་ནགས་ན་ཆེད་ཆེར་གྱུར་པས་ཕན་ཚུན་དུ་གནོད་པ་དང་བྲལ་བར་གྱུར་ནས་དོན་གཅིག་ཏུ་གྱུར་པའི་ནགས་དང་ཉེ་བའི་ནགས་ཀྱི་འོད་ཀྱི་རང་བཞིན་སྒྲོན་མའི་ཤིང་གི་གསེབ་རྣམས་ཀྱི་མེ་ཏོག་འཐོག་པར་བྱེད་དོ། །རྣམ་པ་དུ་མར་གྱུར་པའི་མེ་ཏོག་རྣམས་ཀྱིས་གང་འགའ་
[220a.3]ཞིག་གི་དྲི་ནི་དཔག་ཚད་ལྔར་འགྲོའོ། །ཁ་ཅིག་གི་བཅུར་རོ། །ཁ་ཅིག་གི་ནི་ཉི་ཤུར་རོ། །ཁ་ཅིག་གི་ནི་དཔག་ཚད་སུམ་ཅུ་རྩ་གཉིས་སུ་དྲི་རབ་ཏུ་རྒྱུའོ། །དེ་ལྟར་ནགས་དེ་ན་མཆོག་ཏུ་དྲི་ཕུན་སུམ་ཚོགས་པར་གྱུར་པའི་རྣམ་པ་དུ་མའི་མེ་ཏོག་རྣམས་དང་ཡང་ཉེ་བར་ལྡན་པས་ལྷ་མོ་དང་
[220a.4]ལྷ་དག་རྒྱགས་པས་ཐམས་ཅད་རྩེ་བར་གྱུར་ཅིང་དགོད་པར་གྱུར་པས་གང་ན་བག་མེད་པའི་ཆུ་ཞེས་བྱ་བའི་ཆུ་ཀླུང་དེར་འགྲོའོ། །བཏུང་བ་དེ་ཡང་སྒྲ་དང་རེག་བྱ་དང་རོ་དང་གཟུགས་ཕུན་སུམ་ཚོགས་པར་འབབ་བོ། །དེ་མཐོང་བར་གྱུར་ནས་ལྷ་དེ་དག་རབ་ཏུ་དགའ་བའི་ཡིད་ཀྱིས་འཐུང་
[220a.5]བར་འདོད་པར་གྱུར་ནས་ཆུ་ཀླུང་གི་འགྲམ་དུ་འཁོད་དོ། །སྐོམ་པར་གྱུར་ནས་ཀྱང་དེ་དག་རྣམས་ཀྱིས་འཐུངས་པར་ཡང་གྱུར་ཏོ། །རྟག་པར་རྒྱགས་པ་ཞེས་བྱ་བའི་བྱ་བག་མེད་པའི་ཆུ་ཀླུང་དེ་ཉིད་ཀྱི་འགྲམ་ན་རབ་ཏུ་གནས་སོ། །དེས་ཚིགས་སུ་བཅད་པ་བརྗོད་པ། ཇི་ལྟར། བག་
[220a.6]མེད་ཆུ་བོར་ཀུན་ཏུ་ནུབ། །ཡུལ་རྣམས་ཀྱིས་ནི་ཀུན་ཏུ་ཁྲིད། །ཡིད་ནི་རྣམ་པར་རྨོངས་བྱེད་པ། །མྱོས་བྱེད་བཏུང་བས་ཡང་ཅི་བྱ། །ཡུལ་གྱི་མེ་ཡིས་བསྲེགས་པ་ཡིས། །དོན་དང་དོན་མིན་མི་ཤེས་ཕྱིར། །ནགས་དང་ཉེ་ནགས་སུ་བརྐམ་པ། །མྱོས་བྱེད་བཏུང་བས་ཀྱང་ཅི་
[220a.7]བྱས། །དེ་ལྟར་རྟག་པར་རྒྱགས་པའི་བྱ་དེས་མཆོག་ཏུ་མྱོས་བྱེད་ཀྱི་བཏུང་བ་ལ་ཀུན་ཏུ་ཆགས་པར་གྱུར་པ་རྣམས་མངོན་པར་མཐོང་ནས་རྗེས་སུ་འདོམས་པར་བྱེད་པའི་ཚིགས་སུ་བཅད་པ་བརྗོད་དེ། དེ་དག་རྣམས་ཀྱིས་མ་ཐོས་ནས་སླར་ཡང་མྱོས་བྱེད་དེ་ཉིད་འཐུང་བར་བྱེད་དོ། །མཆོག་
[220b]
[220b.1]ཏུ་རངས་པའི་ཡིད་ཅན་འོད་ཀྱི་ཕྲེང་བ་མཆོག་དང་ལྡན་པ་རྣམས་དེ་མེ་ཏོག་གི་ཕྲེང་བའི་ནགས་དེར་ཡང་དུས་རིང་དུ་རྣམ་པ་དུ་མ་རྣམས་དང་གཞན་དང་མི་འདྲ་བ་རྣམས་ཀྱི་མྱོས་བྱེད་ཀྱི་བྱ་བ་དག་བྱས་ནས། སླར་ཉིད་ཀྱང་ཡུལ་གྱིས་ངོམས་པ་མེད་པས་འདོད་པའི་ཡོན་ཏན་ལྔ་པོ་དེས་ཀྱང་
[220b.2]བག་མེད་པར་གྱུར་ནས་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་ཏུ་གར་བྱེད་པར་གྱུར་ཅིང་། གང་ན་མེ་ཏོག་གི་ཁང་པ་ཞེས་བྱ་བ་ཡོད་པ་དེར་ཉེ་བར་ལེགས་པར་འགྲོ་བར་བྱེད་དེ། བྲོ་གར་དང་གླུ་དང་རོལ་མོའི་སྒྲ་དང་བཅས་ནས་རྒྱགས་པས་རྣམ་པར་རྒྱུ་བ་རྣམས་འགྱིང་བག་གིས་
[220b.3]འགྲོ་བར་བྱེད་དོ། །དེ་ནས་མེ་ཏོག་ཆེན་པོ་ཕུན་སུམ་ཚོགས་པའི་ནགས་དེ་ཀུན་ནས་ལྷག་པར་ལྟ་བ་བྱེད་དེ། ལྷ་རྣམས་སྔ་ན་མེད་པའི་ལྟ་བས་གདུངས་པའི་ཕྱིར་རོ། །ལྷ་དེ་དག་རྣམས་ཀྱང་དེ་ལྟར་དགའ་བའི་ནགས་དང་ཉེ་བའི་ནགས་དང་པད་མའི་ཚལ་དང་རིན་པོ་ཆེ་བདུན་གྱི་རིའི་རྩེ་མོ་དང་
[220b.4]ལྡན་པའི་ལྷའི་རིས་དེ་དག་རྣམས་མངོན་པར་མཐོང་ནས་མཆོག་ཏུ་ངོ་མཚར་བ་སྐྱེས་པར་གྱུར་ཏེ་ཅ་ཅོ་དང་མིག་ཀྱང་རིག་རིག་པོར་གྱུར་ཅིང་ཉེ་འཁོར་ཀུན་ཏུ་མིག་སྒྱུར་བར་བྱེད་པས་ཀྱང་ངོམས་པར་འགྱུར་བ་ནི་མ་ཡིན་ནོ། །ལྷ་དེ་དག་དང་ལྷ་མོ་རྣམས་ཀྱང་དེ་ཁོ་ན་བཞིན་དུ་སྔ་ན་མེད་པ་
[220b.5]མཐོང་བས་གཡོ་ཞིང་ཞེན་པས་དེ་རིམ་གྱིས་རྣམ་པར་རྟོག་པ་བརྒྱ་སྟོང་དུ་མས་མེ་ཏོག་དང་ཉེ་བར་ལྡན་པའི་མེ་ཏོག་གི་ཁང་པ་ཀུན་ཏུ་མངོན་པར་མཐོང་བར་གྱུར་པ་དེས་སླར་ཉིད་ཀྱང་ཡིད་ཆེས་པ་རྩོམ་པ་དང་ལྡན་པ་བཞིན་དུ་གར་བྱེད་པ་དང་དགོད་པར་བྱེད་པ་དང་གླུ་ལེན་པར་ཡང་བྱེད་དེ། དེ་དག་
[220b.6]རྣམས་དེ་ཁོ་ན་བཞིན་དུ་བག་མེད་པས་མཆོག་ཏུ་སྡུག་པར་གྱུར་པས། འཁྲི་ཤིང་གི་ཁང་བུ་རྣམས་སུ་ཞུགས་སོ། །ཁྱིམ་དེ་དག་རྣམས་ཀྱང་། འཁྲི་ཤིང་གི་ཤིང་ལྗོན་པ་རྣམས་ཉེ་བར་དུད་པར་གྱུར་པ་འདབ་མ་རྣམ་པར་བཀྲ་བར་མཛེས་པར་གྱུར་པའི་རིན་པོ་ཆེའི་རང་བཞིན་རྣམ་པ་སྣ་ཚོགས་
[220b.7]པའི་འཁྲི་ཤིང་གིས་ཉེ་བར་སྒུ་བ་རྣམས་ལ་འདི་ལྟ་སྟེ། བཻ་ཌཱུརྱའི་འཁྲི་ཤིང་གི་ཁང་བུ་གང་ཡིན་པ་དེ་ལ་ནི་གསེར་འབར་བའི་མདོག་གི་འདབ་མས་ཀུན་ཏུ་ཁྱབ་པར་གྱུར་པའོ། །གང་ཡང་གསེར་གྱི་འཁྲི་ཤིང་ཉེ་བར་སྒུ་བའི་ཁང་བུ་གང་ཡིན་པ་དེ་དག་རྣམས་ལ་ནི་བཻ་ཌཱུརྱའི་འདབ་མ་
[221a]
[221a.1]རྣམས་ཀྱིས་གང་བར་གྱུར་ཅིང་ཀར་ཀེ་ཏ་ནའི་མདོག་གི་འབྲས་བུས་ཉེ་བར་མཛེས་པར་བྱས་པའོ། །ཨིན་དྲ་ནཱི་ལའི་རང་བཞིན་གྱི་འཁྲི་ཤིང་གིས་མཛེས་པར་བྱས་པའི་འཁྲི་ཤིང་གི་ཁྱིམ་གང་ཡིན་པ་དེ་ལ་ནི་དངུལ་གྱི་རང་བཞིན་གྱི་འདབ་མ་རྣམས་ཀྱིས་ཕུབས་
[221a.2]སུ་གྱུར་པར་བྱས་ཤིང་། ཤེལ་གྱི་རང་བཞིན་ཅན་རྣམས་ལ་ནི་གསེར་གྱི་འབྲས་བུ་དང་ལྡན་པའོ། །ཀར་ཀེ་ཏ་ནའི་ཤིང་འཁྲིལ་བ་རྣམས་གང་ཡིན་པ་དེ་ལ་ནི་ཨིན་དྲ་ནཱི་ལའི་རང་བཞིན་གྱི་འདབ་མ་རྣམས་ཀྱིས་ཉེ་བར་མཛེས་པར་གྱུར་ཅིང་གསེར་གྱི་རང་བཞིན་གྱི་འབྲས་བུས་
[221a.3]མཛེས་པར་བྱས་པའོ། །ཤེལ་གྱི་འཁྲི་ཤིང་རྣམ་པར་བརྒྱངས་པ་ཉེ་བར་ཕུབ་པར་གྱུར་པའི་འཁྲི་ཤིང་གི་ཁང་པ་གང་ཡིན་པ་དེའི་ཚེ་ནི་དེ་ལ་གསེར་གྱི་འདབ་མ་རྣམས་ཀྱིས་ཉེ་བར་མཛེས་པར་གྱུར་པ་དང་། སྔོན་པོ་ཆེན་པོའི་ཁ་དོག་གི་འབྲས་བུས་མཛེས་པར་གྱུར་པའོ། །དེ་ན་
[221a.4]ཡང་རྣམ་པར་རྟག་པར་མཛེས་པའི་བུང་བའི་ཚོགས་རྣམས་ཀྱིས་ཡིད་འཕྲོག་པར་བྱེད་པའི་སྒྲའི་མཆོག་རྣམས་ཉེ་བར་སྒྲོགས་པར་བྱེད་པ་མེ་ཏོག་ཆེན་པོའི་ཁང་པ་ཞེས་བྱ་བའི་ནགས་དེ་ན་ནི་ནང་རྣམས་ཀྱང་དེ་ལྟར་མཆོག་ཏུ་དགའ་བར་གྱུར་པ་ཡིན་ཏེ། གང་ན་ལྷ་དག་མྱོས་པ་ལ་
[221a.5]དོན་གཅིག་པས་དགའ་བར་བྱེད་པའོ། །ནགས་དེའི་ཕྱི་རོལ་རྣམས་ན་ཡང་མཆོག་ཏུ་དགའ་བར་གྱུར་པ་རྣམས་ཡོད་པ་ལ་འདི་ལྟ་སྟེ། པད་མའི་རྫིང་བུ་དག་ན་གསེར་གྱི་འདབ་མ་རྣམས་དང་བཻ་ཌཱུརྱ་སྔོན་པོ་རྣམས་དང་ཨིན་དྲ་ནཱི་ལའི་ཟེའུ་འབྲུ་དང་། དངུལ་གྱི་རང་བཞིན་གྱི་སྙིང་པོ་ཅན་
[221a.6]གྱི་ཉེ་འཁོར་རྣམས་ཁྱབ་པར་གྱུར་པ་དང་། བུང་བའི་ཚོགས་རྣམས་ཀྱིས་ཀྱང་ནགས་དེ་ཉེ་བར་མཛེས་པར་བྱས་པ་ངང་པ་དང་ཀཱ་རཎྜ་བ་དང་། ངང་ངུར་དང་། ཀ་དམྤའི་སྒྲ་ཀུན་ཏུ་སྒྲོགས་པར་བྱེད་པས་སྒྲ་ཡིད་འཕྲོག་པར་གྱུར་པ་རྣམས་ཀྱིས་ཉེ་བར་མཛེས་པར་གྱུར་ཅིང་ཡོངས་སུ་བསྐོར་
[221a.7]ནས་ནགས་དེ་ཆེས་ལྷག་པར་རྣམ་པར་མཛེས་སོ། །མེ་ཏོག་གི་ཕྲེང་བ་རྣམས་ཉིད་ཀྱི་པད་མའི་ནགས་དེའི་ཉེ་འཁོར་ཀུན་ནས་འཁོར་བར་གྱུར་པ་ལ་དེས་ཀྱང་མེ་ཏོག་གི་ཁང་པའི་ནགས་ཆེན་པོ་ཡོངས་སུ་བསྐོར་ནས་མཛེས་སོ། །པད་མའི་ཕྲེང་བ་དེ་དག་རྣམས་ཀྱི་ཕྱི་རོལ་གྱི་ཤིང་གི་ནགས་
[221b]
[221b.1]གང་དག་ལ་རི་དགས་དང་བྱའི་ཚོགས་རྣམས་མཆོག་གི་རབ་ཏུ་དགའ་བར་གྱུར་པས་ཁ་ཅིག་ནི་ཤིང་གི་རྩ་བ་ནས་བྱུང་ནས་སྡོད་དོ། །ཁ་ཅིག་ནི་པད་མ་དང་ཉེ་བ་ན་ཟ་བར་བྱེད་དེ། ལྷ་རྫས་ཀྱི་ནགས་ཀྱི་འབྲས་བུ་དང་མེ་ཏོག་དང་རྩ་བ་རྣམས་མཆོག་ཏུ་དྲི་ཞིམ་པའི་མདོག་དང་རོ་དང་
[221b.2]དྲི་དང་ཡང་དག་པར་ལྡན་པ་རྣམས་ལ་སྟེ། ལྷན་ཅིག་སྤྱོད་པའི་འཁོར་དང་བཅས་པ་རྣམས་སོང་ནས་ལྷའི་མཆོག་དེ་དག་དགའ་བར་བྱེད་དོ། །རི་དགས་དང་བྱ་དེ་དག་རྣམས་ཁ་ཅིག་ནི་མཆོག་ཏུ་དགའ་བར་གྱུར་པའི་ལྷ་རྫས་ཀྱི་སྒྲ་ཐོས་པས་ཡིད་འཕྲོག་པར་འགྱུར་ཞིང་ཆགས་པ་དང་
[221b.3]མཚུངས་པ་དང་དཔེ་མེད་པའི་ལྷ་རྫས་ཀྱི་གླུ་རྣམས་ཉན་པར་བྱེད་དོ། །རྣ་བ་དང་མིག་གདངས་པ་ངོ་མཚར་ཞིང་རྒྱགས་པའི་རི་དགས་རྣམས་དགའ་བར་བྱེད་དོ། །ཁ་ཅིག་ནི་གཞན་རི་དགས་མོ་དང་ཕན་ཚུན་ལྷན་ཅིག་མངོན་དུ་ཕྱོགས་པ་ཉིད་ཀྱིས་ཤིང་གི་རྩ་བར་བྱུང་ཞིང་གནས་ནས་
[221b.4]སྐྱུགས་ལྡད་བྱེད་པར་གྱུར་པས་མནན་ན་ནེམ་པ་བཏེག་ན་འཕར་བའི་ས་གཞི་དགའ་བར་གྱུར་པ་རྣམས་སུ་ཉེ་བར་གནས་ནས་ཕན་ཚུན་དུ་ལྟ་བར་བྱེད་དོ། །ཀུན་རྗོད་པར་ཡང་བྱེད་དོ། །རི་དགས་རི་དགས་མོ་དང་ལྷན་ཅིག་ཏུ་རིན་པོ་ཆེ་སྣ་བདུན་གྱིས་རྣམ་པར་བཀྲ་ཞིང་ཉེ་བར་འབར་
[221b.5]བར་གྱུར་པའི་ཐིག་ལེས་ཉེ་བར་བཀྲ་བར་བྱས་པའི་ལུས་ཅན་གྱི་ནགས་ཀྱི་ནང་རྣམས་སུ་དགའ་བར་བྱེད་དོ། །བྱ་རྣམས་དང་རི་དགས་རྣམས་ཀྱང་རྣམ་པ་སྣ་ཚོགས་པའི་ཁ་དོག་དང་དབྱིབས་དང་རིགས་རྣམས་སོ། །མཆོག་ཏུ་ཞི་བར་གྱུར་པ་རྣམ་པར་རྟོག་པ་སྣ་ཚོགས་པ་རྣམས་ཀྱིས་དགའ་བར་
[221b.6]བྱེད་པ་རྣམས་ལ་འདི་ལྟ་སྟེ། ཁ་ཅིག་ནི་པད་མ་ཁས་བླངས་ནས་གླུའི་སྒྲ་རྣམས་ཉན་ནོ། །ཡོངས་སུ་འཆམ་པར་བྱེད་དེ་འཁོར་ལོའི་འགྲོས་ཀྱིས་རྩེད་མོ་རྩེ་བར་བྱེད་པའི་འགྲོས་ཅན་རྣམས་ལྷན་ཅིག་སྤྱོད་པ་དང་བཅས་ནས་བཞད་གད་བྱེད་པ་ཡིན་ནོ། །ཁ་ཅིག་ནི་ཁྱུར་གྱུར་པར་ཉེ་བར་
[221b.7]གནས་ནས་སྒྲོ་དག་ཀུན་ཏུ་གྱོན་པས་ལུས་གོང་བུར་བྱས་ཤིང་ཀུན་བློ་འཐུན་པར་གྱུར་པས་དེ་དག་རྣམས་སོང་སྟེ། ནགས་ཀྱི་གསེབ་ལ་བརྟེན་ནས་སྒྲ་ཉན་པར་བྱེད་དོ། །ཁ་ཅིག་ནི་རིན་པོ་ཆེ་གཞན་དག་རྣམས་ཁ་ན་བཟུང་ནས་འོད་ཟེར་གྱི་ཕྲེང་བ་དང་ལྡན་པའི་ཡུལ་ཕྱོགས་གཞན་དང་
[222a]
[222a.1]གཞན་རྣམས་སུ་ཉེ་བར་འདྲེ་བར་བྱེད་དོ། །ཁ་ཅིག་ནི་གཞན་རི་རྣམས་ཀྱི་རྩེ་མོ་རིན་པོ་ཆེ་བདུན་གྱི་འོད་ཀྱིས་སྣང་བར་བྱས་པ་ལ་བསྙེང་ཞིང་སྤྲུགས་ཏེ་སྒྲོའི་ཕྲེང་བ་སྟེང་དུ་རྣམ་པར་བརྐྱང་ནས་གླུ་ལེན་པར་གྱུར་པ་དེས་ཐོས་པས་ཀུན་ཏུ་ཁྲིད་དེ། གང་ན་གླུའི་སྒྲ་དེ་
[222a.2]ཡོད་པར་གྱུར་པའི་མེ་ཏོག་གི་ཁང་པ་དེར་འགྲོ་སྟེ། ནམ་མཁའ་ལ་མཛེས་པར་གྱུར་པའི་སྒྲོའི་སྒྲ་རྣམས་ཀྱིས་མཆོག་ཏུ་ཡིད་རབ་ཏུ་དགའ་བར་གྱུར་པར་རོ། །ལྗོན་པའི་ནགས་ཀྱི་ནགས་གཞན་རྣམས་ནས་ཀྱང་སྣ་ཚོགས་པའི་སྒྲོ་རྣམ་པར་བཀྲ་བའི་ལུས་ཅན་གྱི་བྱ་གང་དག་
[222a.3]གིས། མེ་ཏོག་རབ་ཏུ་རྒྱས་པའི་འཁྲི་ཤིང་དག་ཁ་ནས་ཁྱེར་ནས་གང་ན་དེ་མེ་ཏོག་གི་ཁང་པའི་ནགས་ཡོད་པ་དེར་བསྙེན་ཏེ་འོང་བར་བྱེད་དོ། །གཞན་ཡང་ཕྱོགས་ཀྱི་ཆ་གཞན་རྣམས་ནས་ཀྱང་གླུ་ལེན་པ་དེ་མངོན་པར་ཐོས་པར་གྱུར་ནས། ངང་པ་དང་ངང་མོ་རྣམས་ཕན་ཚུན་དུ་
[222a.4]ཕན་པར་གྱུར་པ་དང་ཕན་ཚུན་དུ་ཁ་ནས་རིན་པོ་ཆེའི་ཕྲེང་བ་རྣམས་ཡོངས་སུ་ཁྱེར་བ། ཁ་དོག་སྣ་ཚོགས་པའི་འོད་ཀྱིས་རྒྱན་དུ་བྱས་པ་རྣམས་གང་ན་མེ་ཏོག་གི་ཁང་པ་ཡོད་པར་ནམ་མཁའི་དཀྱིལ་ན་མཛེས་པར་གྱུར་པས་དེར་འབབས་པར་བྱེད་དོ། །དེ་ལྟར་ན་ནང་དང་ཕྱི་རོལ་
[222a.5]རྣམས་ན་རྣམ་པ་དུ་མར་གྱུར་པའི་རི་དགས་དང་བྱ་སྣ་ཚོགས་པའི་གཟུགས་དང་ཆ་བྱད་དང་དབྱིབས་མཆོག་ཏུ་མཛེས་པ་དང་ཡང་དག་པར་ལྡན་པའོ། །ནགས་དེ་ན་ཡང་རྣམ་པ་དེ་སྲིད་ཀྱི་ལྷའི་རིགས་དེ་དག་རྣམས་ཀྱིས་ཀྱང་མཛེས་པར་བྱེད་པར་འགྱུར་རོ། །དེ་ནས་ལྷ་དེ་དག་རྔ་སྐད་
[222a.6]ཡན་ལག་ལྔ་དང་ལྡན་པས་ནགས་དེར་ཞེན་པར་བྱས་ནས་སླར་ཡང་དེའི་སྲེད་པས་བསྲེགས་པར་གྱུར་པ་དང་རྣམ་པར་ངོམས་པ་མེད་པར་གྱུར་པས་ཀྱང་གང་ན་དེ་བྱའི་སྒྲ་མངོན་པར་དགའ་བ་ཞེས་བྱ་བའི་ནགས་དེར་ཉེ་བར་འགྲོ་བར་བྱེད་དེ། ལྷན་ཅིག་སྤྱོད་པ་དུ་མས་ཡོངས་སུ་བསྐོར་བར་
[222a.7]གྱུར་ནས་དེ་དེ་ཁོ་ན་བཞིན་དུ་གར་བྱེད་པར་གྱུར་ཅིང་ངོ་། །ཁ་ཅིག་ནི་ནམ་མཁའི་ཁམས་གཞན་དུ་གྲོགས་མེད་པར་འགྲོ་བར་བྱེད་དོ། །གཞན་དག་རྣམས་ནི་ངང་པ་རྣམས་ཀྱི་རྒྱབ་ཏུ་ཀུན་ནས་ཞོན་ནས་སོ། །གཞན་དག་རྣམས་ནི་རྨ་བྱ་དག་གི་རྒྱབ་ཏུ་ཞོན་ནས་སོ། །གཞན་དག་རྣམས་ནི་
[222b]
[222b.1]པད་མའི་ནང་ཉིད་ཀྱི་སྙིང་པོ་ལ་ཉེ་བར་གནས་པར་གྱུར་ཅིང་ནམ་མཁའི་དཀྱིལ་དུ་འཕགས་ནས་སོ། །གཞན་དག་རྣམས་ནི་རིན་པོ་ཆེ་བདུན་གྱི་རང་བཞིན་གྱི་བྱའི་རྒྱབ་ཏུ་ལེགས་པར་ཞོན་པར་གྱུར་ནས་ནམ་མཁའི་དབྱིངས་ན་མཛེས་པར་གྱུར་པས་གང་ན་བྱའི་ནགས་ཡོད་པ་དེར་ཉེ་བར་
[222b.2]ལེགས་པར་འགྲོའོ། །དེ་ལྟར་རྣམ་པར་འགྱུར་བ་དུ་མར་གྱུར་པའི་རྣམ་པར་རྟོག་པའི་དོན་དུ་མཛེས་པ་དང་ཡང་དག་པར་ལྡན་པས་ལེགས་པར་འོངས་པའི་ལྷ་དེ་དག་རྣམས་ལ་ཇི་ལྟ་བ་བཞིན་དུ་དེ་ཁོ་ན་ཉིད་བརྗོད་པ་ཞེས་བྱ་བའི་བྱ་དེ་དག་གིས་ཚིགས་སུ་བཅད་པ་བརྗོད་པ་ཇི་ལྟར། ལས་
[222b.3]ཀྱི་རང་བཞིན་བཞོན་པ་ལས། །བཞོན་པས་ཁྱད་པར་བྱེད་གཞན་མེད། །ལས་ཀྱི་བཞོན་པས་སྐྱེས་བུ་རྣམས། །ཁམས་གསུམ་དུ་ནི་རྣམ་པར་རྒྱུ། །གང་གིས་གང་ལ་ཇི་ལྟ་བཞིན། །མཛེས་པ་བྱས་པར་གྱུར་པས་ནི། །དེ་ཡི་དེ་ལ་དེ་བཞིན་ལས། །ལུས་ཅན་རྣམས་ལ་སྨིན་པར་
[222b.4]འགྱུར། །ལས་ཀྱི་བློ་ཡི་རི་མོ་ནི། །སེམས་ཀྱི་རྒྱུ་ཡིས་རབ་ཏུ་བཅུག །དུས་རིང་བར་ཡང་ཞུགས་རྣམས་ཀྱི། །བསྒྲུབ་བྱ་ཅུང་ཟད་དམིགས་པ་མིན། །ལས་ཀྱི་རྒྱུ་ཡིས་ཀུན་བསླང་བའི། །བདེ་བ་རྣམ་པ་སྣ་ཚོགས་རྣམས། །བདེ་བའང་རྣམ་པ་སྣ་ཚོགས་ཀྱང་། །ལས་ཟད་པ་
[222b.5]ཡིས་རབ་ཏུ་འཇིག །དེ་ཕྱིར་ལས་ཀྱི་བདེ་བ་ནི། །ཇི་སྲིད་ཟད་པ་མ་མཐོང་བ། །དེ་སྲིད་བདེ་བའི་སྐལ་ལྡན་པའི། །ལས་གཞན་དག་ནི་ཁྱེད་ཀྱིས་གྱིས། །ལེ་ལོ་དང་ནི་ལྡན་པའི་ཡིད། །བག་མེད་པས་ནི་རྣམ་པར་བརྒྱལ། །སླུ་བ་མེད་པའི་ཞབས་ཀྱིས་ནི། །རབ་ཏུ་ལྟུང་བར་
[222b.6]རབ་ཉམས་འགྱུར། །འདས་པའི་བདེ་རྣམས་ཐམས་ཅད་དབྲལ། །སྡུག་བསྔལ་ཆེན་པོའི་འབྱུང་གནས་རྣམས། །ཁམས་དང་ཕུང་པོ་འགག་པ་ལ། །འཆི་བདག་ཞེས་ནི་དེ་ལ་བརྗོད། །དེ་འདིར་མྱུར་དུ་འོང་འགྱུར་ཏེ། །གསོན་པའི་བར་ཆད་ཆེར་བྱེད་དོ། །འདི་ཡང་ལེགས་པར་
[222b.7]མཐོང་མིན་ཏེ། །ཡུལ་གྱིས་ཤིན་ཏུ་རྨོངས་པས་སོ། །དེ་ལྟར་བྱ་དེ་ལེགས་པར་བྱས་པའི་ལས་དང་རབ་ཏུ་འབྲེལ་པ་ལྷ་དེ་དག་རྣམས་ལ་རྗེས་སུ་འདོམས་སོ། །དེ་ནས་དེ་དག་ལ་མ་དཔྱད་པ་དང་དེ་ཁོ་ནའི་ཚིག་ཀྱང་སྤངས་པར་གྱུར་ཏེ། སླར་ཡང་ཡུལ་གྱི་སྲེད་པས་གདུངས་པར་
[223a]
[223a.1]གྱུར་ནས་ནགས་དང་ཉེ་བའི་ནགས་རྣམས་སུ་རྣམ་པར་རྒྱུ་བ་རྣམས་རབ་ཀྱི་མཆོག་ཏུ་རངས་པར་གྱུར་པའི་ཡིད་ཅན། ཕྱིར་ཡང་བྱའི་སྒྲས་མངོན་པར་དགའ་བར་གྱུར་པའི་ནགས་དེ་ཉིད་དུ་རབ་ཏུ་ཞུགས་པར་འདོད་པར་གྱུར་ཅིང་ཐམས་ཅད་ཀྱང་ལྟ་བ་ལ་མཆོག་ཏུ་བྱེད་པས་
[223a.2]ནགས་དེ་རབ་ཏུ་ལྟའོ། །དེ་ནས་ཞུགས་པར་གྱུར་པ་ན་ནགས་དེའི་རང་བཞིན་ཉིད་ཀྱིས་བྱའི་ཀུན་ནས་བརྗོད་པ་རྣམས་ཀྱིས་མངོན་པར་དགའ་བ། ལྗོན་ཤིང་ཐམས་ཅད་གསེར་གྱི་རང་བཞིན་དང་བཻ་ཌཱུརྱའི་རང་བཞིན་དང་དངུལ་གྱི་རང་བཞིན་དང་ཤེལ་གྱི་རང་བཞིན་དང་། ཨིན་དྲ་ནཱི་ལའི་རང་
[223a.3]བཞིན་དང་པད་མའི་སྡོང་པོའི་རང་བཞིན་གྱི་ཤིང་རྣམས་ཀྱིས་མར་མེ་དང་འདྲ་བར་ཐམས་ཅད་རྣམ་པ་སྣ་ཚོགས་པར་མཛེས་པར་གྱུར་པ་དང་ལྡན་པའི་ཁ་དོག་དང་དབྱིབས་དུ་མ་ཅན་གྱི་བྱའི་སྒྲོ་རྣམ་པར་བཀྲ་བར་བྱས་པ་རྣམས་ལ་གང་དག་གི་མདོག་དང་དབྱིབས་བརྗོད་པར་སླ་བ་ཡང་མ་ཡིན་པ་
[223a.4]རྣམས་སོ། །དེ་ཅིའི་ཕྱིར་ཞེ་ན། ལས་དུ་མ་སྣ་ཚོགས་པ་རྣམས་ཀྱིས་རྣམ་པར་བཀྲ་བར་བྱས་པའི་རྣམ་པར་བཀྲ་བ་ཡང་རྣམ་པ་སྣ་ཚོགས་པའི་ལས་ཀྱིས་བྱས་པ་ཡིན་ལ། ལས་དེའི་འབྲས་བུ་རྣམས་རྣམ་པ་དུ་མར་རྣམ་པར་བཀྲ་བ་ཡིན་ནོ། །དེ་དག་རྣམས་ནི་བརྗོད་པར་སླ་བ་མ་
[223a.5]ཡིན་ནོ། །སེམས་ཡང་མོར་ཡོངས་སུ་འཇུག་པའི་རྒྱུར་འགྱུར་བའི་རྒྱུ་འདིས་དེ་འདིར་རྣམ་པར་བཀྲ་བ་ཉིད་བརྗོད་པར་བྱ་བར་ཡང་མི་ནུས་སོ། །མཐོ་རིས་ཀྱི་སྲིད་པ་རྣམས་ཐམས་ཅད་དུ་ཅུང་ཟད་ཅིག་རྗེས་སུ་དཔགས་པར་གྱུར་པས་ཀྱང་ལས་དང་འབྲས་བུ་རྣམས་ཀུན་ཏུ་བསྟན་
[223a.6]པའི་དོན་དུ་འདི་དག་བརྗོད་པར་ཟད་དོ། །ཇི་ལྟར་མཆོག་ཏུ་བག་མེད་པས་ནགས་དང་ཉེ་བའི་ནགས་དང་འབབ་ཆུ་དང་རྫིང་བུ་དང་རི་དང་རི་བོའི་རྩེ་མོ་དང་། པད་མའི་ཚལ་དང་བྱ་དང་རིན་པོ་ཆེ་སྣ་ཚོགས་དང་བུད་མེད་ཀྱི་ཚོགས་ཡིད་འཕྲོག་པའི་ཡུལ་རྣམས་ལ་ལེགས་པར་བྱས་པའི་ལས་རྣམས་
[223a.7]ཀྱིས་བྱས་པའི་འབྲས་བུ་ཉེ་བར་སྤྲུལ་པའི་ལྷའི་འཇིག་རྟེན་དེ་ཡིན་པའི་རྒྱུ་འདིས་ན་དགའ་བར་བརྗོད་དོ། །ཇི་ལྟར་ལེགས་པར་བྱས་པའི་ལས་རྣམས་ཀྱི་འབྲས་བུ་རྣམ་པར་སྨིན་པ་རབ་ཏུ་མ་བསྟན་ན། བྱས་པའི་འབྲས་བུ་རྣམ་པར་སྨིན་པ་རྣམས་ཀྱང་ཐོབ་པ་མ་ཡིན་པར་འགྱུར་རོ། །འདི་ནི་
[223b]
[223b.1]འདིར་བདེ་བ་སྟེན་པར་བྱེད་པའི་རྒྱུ་གཞན་གཉིས་པ་ཡིན་ནོ། །སླར་ཡང་དེ་ཁོ་ན་བཞིན་དུ་ལྷ་དེ་དག་རྣམས་སྣ་ཚོགས་པའི་མེ་ཏོག་གི་ཕྲེང་བ་དང་། ཕྱེ་མ་དང་བྱུག་པས་བྱུགས་པའི་ལུས་ཅན་རང་ལས་འོད་འབྱུང་བས་གཏད་པས་མཆོག་ཏུ་དགའ་བའི་ཡིད་ཀྱིས་ལྷ་དེ་བྱའི་སྒྲས་མངོན་
[223b.2]པར་དགའ་བའི་ནགས་ལྟ་བར་བྱེད་དོ། །ཇི་ལྟར་བལྟས་པར་གྱུར་པ་ན་རིན་པོ་ཆེ་བདུན་གྱི་རང་བཞིན་གྱིས་རྣམ་པར་བརྒྱན་པར་གྱུར་པའི་ཤིང་ལྗོན་པའི་འོད་འབར་བ་དང་འདྲ་བའི་ནགས་དེའི་ཉེ་འཁོར་རྣམས་ན་རྣམ་པ་སྣ་ཚོགས་པའི་བྱ་དང་ལྡན་པ་ལ་བྱ་དེ་དག་རྣམས་ཀྱི་བྱས་ཀུན་ཏུ་བསྒྲགས་པ་
[223b.3]སྡུག་པ་དང་ལྡན་པའི་རྣམ་པ་རྣམས་ཐོས་སོ། །ལྷ་དེས་གལ་ཏེ་ཤེད་ན་ཐོས་པ་གང་ཡིན་པ་དེ་དག་ནི་དེ་སྲིད་ཀྱི་སྙན་པ་མཉམ་པའི་ཆ་ཤས་རྒྱ་ཆེ་བ་ཉམས་པ་མེད་པ་གྱུར་པ་ཐོས་ན་ཡིད་འཕྲོག་པར་བྱེད་པ་རྣམ་པར་རྟོག་པ་དུ་མ་དང་ལྡན་པ་སླུ་བར་མི་བྱེད་པ་ལྷའི་ཚོགས་ཐམས་ཅད་རབ་ཏུ་ཚིམ་པར་
[223b.4]བྱེད་པའི་བྱ་དེ་ཤིང་རྣམས་ཀྱི་གསེབ་ཏུ་འགྲོ་བ་དང་། པད་མའི་རྫིང་བུའི་གསེབ་ཏུ་འགྲོ་བ་དང་། མེ་ཏོག་གི་ནགས་རྣམས་ཀྱི་ནང་དུ་འགྲོ་བ་དང་། རྫིང་བུའི་གསེབ་རྣམས་སུ་ཡང་སོང་བར་གྱུར་ནས་ཀྱང་ལྷན་ཅིག་ཏུ་གླུ་ལེན་ནོ། །རྣམ་པ་སྣ་ཚོགས་པའི་སྒྲ་རྣམས་ཐོས་པས་ཡིད་
[223b.5]འཕྲོག་པར་བྱེད་པ་གང་ཡང་དེས་ལྷ་མོ་དེ་དག་གི་གླུ་ལེན་པར་བྱེད་པ་རྣམས་བོར་ནས་ལངས་ཏེ་བྱ་དེའི་རྣམ་པར་ལེགས་པ་རྣམས་ཉན་པར་བྱེད་དོ། །གླུ་ལེན་པར་བྱེད་པ་དེ་ནི་རྣམ་པ་དེ་སྲིད་དུ་ཡིད་འཕྲོག་པར་བྱེད་པ་ཡིན་ཏེ། གང་གིས་རིའི་རྩེ་མོ་རྣམས་ཐམས་ཅད་ཀུན་ཏུ་བསྒྲགས་པར་
[223b.6]གྱུར་པ་དེས་ཀུན་ཏུ་གང་བར་བྱེད་པ་བཞིན་དུའོ། །དེ་ཐོས་ནས་རི་གཞན་དག་རྣམས་ཀྱི་རྩེ་མོའི་རི་དགས་དེ་དག་རྣམས་ནི་རང་བཞིན་ཁོ་ནས་གླུ་ལ་དགའ་བས་དེས་གླུ་དེ་ཐོས་པར་གྱུར་ནས་བརྒྱ་ཕྲག་རྣམས་དང་གལ་ཏེ་ན་སྟོང་ཕྲག་རྣམས་སུ་ཡང་ངོ་། །འོངས་པར་གྱུར་ནས་ཀྱང་དེ་ལས་ཁ་ཅིག་ནི་
[223b.7]འོངས་པ་དང་རྣ་བ་དང་མིག་མི་གཡོ་བར་ཉན་ནོ། །ཁ་ཅིག་ནི་ཤིང་གཞན་གྱི་གསེབ་ཏུ་སོང་ནས་ཉན། རྣམ་པར་བསྒྲགས་པ་དེས་ཁ་ཅིག་ནི་ལེགས་པར་བྱེད་པའི་པད་མ་དུ་མ་རྣམས་ཡོངས་སུ་བཏང་ན་གླུ་དེ་ལ་ཉན་པར་བྱེད་དོ། །བྱ་རྣམས་ཀྱི་སྒྲ་དེ་ལྟར་དགའ་བ་དེ་ནི་བྱའི་སྒྲས་མངོན་པར་
[224a]
[224a.1]དགའ་བའི་ནགས་ན་ཡིན་ནོ། །སྣའི་བློ་འཕྲོག་པར་བྱེད་པ་ཡང་ནགས་དེ་ན་རྣམ་པ་སྣ་ཚོགས་པའི་མེ་ཏོག་གི་ཉེ་བར་མཁོ་བ་རྣམས་མཐོང་བས་རྣམ་པར་མཛེས་སོ། །ནགས་དེ་གཟུགས་རྣམ་པར་བཀྲ་བར་གྱུར་པ་རྣམས་དང་། དྲི་ཡང་རྣམ་པ་སྣ་ཚོགས་
[224a.2]པའི་རྣམ་པར་རྟོག་པ་དང་ལྷན་ཅིག་ཏུ་སྒྲའི་ཚོགས་ཀྱིས་རྣམ་པར་བརྗོད་པས་ཏེ། དེ་ལྟར་ཡང་ནགས་དེ་མཛེས་པར་གྱུར་པའི་དྲི་དང་གཟུགས་དང་སྒྲ་རྣམས་ཀྱང་སྟེ། གླིང་བུ་དང་རྫ་རྔ་དང་པི་བང་གི་སྒྲ་དང་གླུ་སྙན་པའི་སྒྲ་དང་བྱ་རྣམས་ཀྱི་ཡང་སྒྲ་དང་སྒྲ་རྒྱ་ཆེན་པོར་གྱུར་པ་ཡིད་
[224a.3]འཕྲོག་པ་རྣམས་སོ། །དབང་པོ་གཅིག་གི་ཡུལ་རྣམས་ཀྱིས་ཀྱང་ནགས་དེ་ནི་ཤིན་ཏུ་རྣམ་པར་མཛེས་པ་ཡིན་ནོ། །གཞན་ཡང་དབང་པོ་གཞན་རྣམས་ཀྱི་དོན་རྣམས་དང་ཡང་དག་པར་ལྡན་པས་ཀྱང་ནགས་དེ་ཤིན་ཏུ་རྣམ་པར་མཛེས་པར་བྱེད་པ་ལ་འདི་ལྟ་སྟེ། རྣམ་པ་སྣ་ཚོགས་པའི་
[224a.4]རོ་མངོན་པར་འདོད་པར་གྱུར་པ་རྣམས་ལ་ཡང་དཔེར་ན་འབྲས་བུའི་རོ་དང་བཏུང་བའི་རོ་དང་ལྷ་རྫས་ཀྱི་སྨན་གྱི་རོ་རྣམས་ཀྱིས་ཀྱང་ཇི་ལྟར་འདོད་པ་ཉིད་ཀྱི་ལྷ་རྫས་ཀྱི་རོ་རྣམས་དང་ཡང་དག་པར་ལྡན་ནོ། །དགའ་བ་དུ་མ་དང་ལྡན་པའི་ནགས་དེ་ནི་ཆེས་ལྷག་པར་གྱུར་པའི་གཟི་བརྗིད་དང་ལྡན་
[224a.5]པས་དགའོ། །གཞན་ཡང་དེ་ཉིད་ན་རྣམ་པ་གཞན་གྱི་ཆེས་ལྷག་པར་མངོན་པར་སྣང་བར་བྱེད་དོ། །འདི་ལྟ་སྟེ་རྩེད་མོའི་རི་དག་ལ་འཁྲི་ཤིང་གི་དྲ་བ་རྣམས་ཀྱིས་ཀུན་ནས་འདུད་པ་དང་། ཉེ་འཁོར་ཀུན་ན་ཡང་རིན་པོ་ཆེ་བདུན་གྱི་ཁང་བཟངས་རྣམ་པ་དུ་མ་རྣམས་ཀུན་ནས་འབར་བར་
[224a.6]གྱུར་པའི་རྩིག་ལོགས་ལ་ཡོན་ཏན་དུ་མ་བྲིས་པ་རྣམས་ཀྱིས་སྤྲས་པས་ལེགས་པར་གང་བར་གྱུར་པས་གཉི་གར་སྡུག་པར་གྱུར་པ་རྣམས་ཀྱིས་ཀུན་ནས་བརྒྱན་པ་ཐམས་ཅད་དུ་ཡང་རབ་ཏུ་དགོད་པར་གྱུར་པ་བཞིན་དུ་ཆེས་ལྷག་པའི་དཔལ་རྣམ་པ་སྣ་ཚོགས་པས་ནགས་དེ་ན་ལྷམ་མེ་བར་
[224a.7]གྱུར་ཏོ། །གཞན་ཡང་ནགས་དང་ཉེ་བའི་ནགས་རྣམས་དང་ལྡན་པར་གྱུར་པ་ཡིན་ལ། དེ་ལ་ཡོན་ཏན་རྣམས་ཀྱིས་ཡོན་ཏན་ཕུན་སུམ་ཚོགས་པར་གྱུར་པ་ནི་བརྗོད་ཟིན་ནོ། །རི་དེའི་དགའ་བར་གྱུར་པ་ནི་འདི་དག་རྣམས་ཡིན་ཏེ། བཻ་ཌཱུརྱའི་འབྱུང་གནས་རྣམས་དང་ལྡན་པར་གྱུར་པ་ལ། 
[224b]
[224b.1]འདི་ལྟ་སྟེ་ཡོན་ཏན་ཆེན་པོ་རྣམས་ཕུན་སུམ་ཚོགས་པར་གྱུར་པའི་ཡོན་ཏན་བདུན་དང་ལྡན་པའི་སྒྲ་དང་རེག་བྱ་དང་རོ་རྣམས་འདོད་པར་གྱུར་པ་ཀུན་ཏུ་རྟོག་པའི་ཡོན་ཏན་རྣམས་ཕུན་སུམ་ཚོགས་པ་རྣམས་དང་སྒྲའི་ཡོན་ཏན་ཕུན་སུམ་ཚོགས་པ་རྣམས་ཀྱང་ཀུན་ཏུ་མཐོང་ངོ་། །
[224b.2]ཤིན་ཏུ་ཡིད་དུ་འོང་བའི་རི་དེའི་ཡོན་ཏན་དེ་དག་རྣམས་སྐྱེ་བོ་དག་གཏི་མུག་གིས་ལྷན་ཅིག་ཏུ་ཟིན་པར་གྱུར་པས་ཀྱང་ལྷ་དེ་དག་གིས་མཐོང་བ་ཡིན་ནོ། །དེ་ལྟར་ལྷ་དེ་དག་རྣམས་ལ་མ་དང་ཕ་དང་མཚུངས་པར་གྱུར་པའི་བྱ་དེ་དག་རྣམས་ཀྱིས་དེ་ཁོ་ན་དང་ཕན་པར་འགྱུར་བ་ཡང་
[224b.3]མཐོང་ནས་བརྟགས་པར་གྱུར་པའི་ཚིག་རྣམས་སྟོན་པར་བྱེད་དོ། །ལྷ་དེ་དག་རྣམས་ཡུལ་གྱིས་ཁྲིད་པར་གྱུར་པས་ཀུན་ཏུ་རྟོག་པར་འགྱུར་བ་ཡང་མ་ཡིན་ནོ། །དེ་ལྟར་དེ་ཡུལ་རྣམས་ཀྱིས་རྣམ་པར་རྨོངས་པར་གྱུར་ནས་དེས་དེ་དག་རྣམས་མ་བརྩིས་པར་སླར་ཡང་ཡུལ་གྱི་
[224b.4]དགའ་བ་རྣམས་སུ་བྱིང་བར་གྱུར་པས་སྲེད་པའི་དགོན་པ་རྒལ་བར་མི་ནུས་པ་གཞན་རྣམས་རྗེས་སུ་ཐོབ་པར་གྱུར་ནས་མཚོན་ཆ་རྣམས་ཀྱིས་བསྲེགས་པར་གྱུར་ཅིང་། དགའ་བའི་འདོད་ཆགས་ཀྱི་དགྲ་བོ་བརྒྱ་ཕྲག་ལྔས་རབ་ཏུ་རྣམ་པར་ཉམས་པར་འགྱུར་བ། དམ་པའི་ལམ་
[224b.5]རྣམས་ལས་ཉམས་པ་བདེ་བ་དང་རྗེས་སུ་མི་འཐུན་པར་གྱུར་པའི་བདེ་བ་གང་ཡིན་པ་རྣམས་འབའ་ཞིག་གིས་ཀྱང་ཀུན་ཏུ་འཁྲིད་པར་གྱུར་པ་རྣམས་ཀྱིས་ཀུན་ནས་རིག་པ་ཡང་མ་ཡིན་ནོ། །དེ་ལ་ཕན་པར་གྱུར་པ་རྣམ་པ་དུ་མ་རྣམས་བརྗོད་པར་གྱུར་ཀྱང་། དེ་སླར་ཡང་གནས་
[224b.6]གསུམ་དུ་གཏོགས་པའི་བྱ་གཞན་དག་རྣམས་ཀྱི་ཤིན་ཏུ་སྙན་པར་གྱུར་པའི་གླུ་དེ་དག་རྣམས་ཉན་པར་བྱེད་དོ། །འདི་ལྟ་སྟེ། ཆུ་ལ་ནི་ཆུ་ལ་རྒྱུ་བ་རྣམས་ལྷ་རྫས་ཀྱི་མདོག་དང་དབྱིབས་ལྡན་པ་རྣམས་རིན་པོ་ཆེ་བདུན་གྱིས་སྤྲས་པར་གྱུར་པའི་ལུས་ཐིག་ལེ་བཀྲ་བས་བྱས་པ་རྣམས་ལ་
[224b.7]ངང་པ་དང་ཀཱ་རཎྜ་བ་དང་། ངང་ངུར་ལ་སོགས་པ་རྣམས་ལྷན་ཅིག་ཏུ་ཆུ་ལ་སྒྲ་ཀུན་ནས་གཅོད་པར་གྱུར་པས་འདྲེས་པ་རྣམས་ཉན་པར་བྱེད་དོ། །མཆོག་ཏུ་སྙན་པའི་གླུའི་སྒྲས་རྟག་ཏུ་གར་བྱེད་པར་གྱུར་ཅིང་དུས་ཐམས་ཅད་དུ་རྒྱགས་པའི་བདེ་བ་ཤིན་ཏུ་རྒྱ་ཆེན་པོ་དང་ལྡན་པས་
[225a]
[225a.1]ཐམས་ཅད་ཉིད་ལས་ཀྱང་དགའ་བར་གྱུར་པར་མཐོང་བ་རྣམས་ཀྱི་བྱ་འདི་དག་དང་དེ་དག་དང་གཞན་དག་རྣམས་ཀྱི་སྙན་པ་ཀུན་ནས་བརྗོད་པའི་རྣར་སྙན་པའི་གླུ་རྣམས་ཉན་པར་བྱེད་དོ། །དེ་བཞིན་དུ་ནགས་ཀྱི་ནང་ན་རྒྱུ་བ་རྣམས་ལ་རྨ་བྱ་དང་པཱ་རཱ་བ་ད་དང་ཤིང་གི་
[225a.2]རྒྱན་དང་རི་ཁྲོད་ཀྱི་གསེབ་དང་ཚང་ཚིང་ན་གནས་པ་རྣམས་ཀྱང་ཤིན་ཏུ་སྙན་པར་གྱུར་པའི་གྲེ་བར་བྱ་རྣམས་ཐམས་ཅད་ཀྱང་འདྲ་བར་གྱུར་པའི་སྒྲའི་སྤྲིན་ཚོགས་རྣམས་ཚང་ཚིང་དང་རིའི་རྒྱན་དང་རིན་པོ་ཆེ་བདུན་གྱིས་རྣམ་པར་བཀྲ་བར་བྱས་པའི་ལུས་མཐོང་ན་ཤིན་ཏུ་ཚད་མེད་པར་
[225a.3]ལྷ་རྣམས་ཀྱི་ཡིད་དུ་འོང་བ་ཐོས་ན་ཤིན་ཏུ་དགའ་བར་འགྱུར་བའི་སྒྲ་རྒྱན་གྱི་འོད་ཟེར་གྱི་རྒྱུན་རྣམས་སྐྱེད་པར་བྱེད་པ་སོ་སོར་མཛེས་པ་རྣམས་སྐྱེད་པར་བྱེད་པས་མཐོང་ན་དགའ་བར་གྱུར་པའི་རྟག་པར་རྒྱགས་པ་ལ་སོགས་པའི་མཐོང་བར་གྱུར་པ་དང་ཐོས་པར་གྱུར་པ་ལས་མཆོག་
[225a.4]ཏུ་དགའ་བར་འགྱུར་བ་རྒྱན་གསར་པ་རྣམས་ཀྱིས་བརྒྱན་པ་རྣམས་ལས། ཇི་ལྟར་གཙོ་བོར་གྱུར་པའི་བྱ་རྣམས་དག་གི་སྒྲ་འགའ་ཞིག་ཙམ་ཉན་པར་བྱེད་དོ། །ཁ་ཅིག་ནི་ཅ་ཅོ་འདོན་ནོ། །ཁ་ཅིག་ནི་གླུ་ལེན། ཁ་ཅིག་ནི་གནས་པར་བྱེད་དོ། །ཁ་ཅིག་ནི་སྒྲའི་སྤྲིན་རྣམས་
[225a.5]ཉིད་དེ། དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་དང་ལྡན་པར་རྟག་ཏུ་རྒྱུན་མི་འཆད་པར་ཡང་བརྗོད་པ་དང་དབྱངས་དང་ལྡན་པས་ཀུན་ཏུ་རྗོད་པར་བྱེད་དོ། །བྱ་དེ་དག་རྣམས་ཀྱིས་མཆོག་ཏུ་དགའ་བར་གྱུར་པའི་བརྗོད་པ་རྣམས་འབྱིན་པར་བྱེད་དོ། །ལྷ་དེ་དག་ཆགས་པའི་
[225a.6]སེམས་ཀྱིས་ཐམས་ཅད་ཉན་པར་བྱེད་དོ། །ལྷ་དག་གིས་ཡོངས་སུ་བསྐོར་བར་གྱུར་ནས་ཆེས་རབ་ཏུ་དགའ་བར་གྱུར་པའི་ཡིད་ཀྱིས་ཏེ། དེ་རྣམས་ཀྱིས་དེ་ལྟར་ཐོས་ནས་དུས་ཤིན་ཏུ་རིང་བར་ཡང་ཆེས་ཕལ་ཆེ་བར་གྱུར་པའི་སྲེད་པ་རྣམས་ཀྱིས་ནོན་པར་གྱུར་པས་རྩི་དག་འཐུང་བ་རྩོམ་པར་
[225a.7]བྱེད་དོ། །རོ་དང་དྲི་མཆོག་ཏུ་ཕུན་སུམ་ཚོགས་པར་གྱུར་པ་ལྷའི་འཇིག་རྟེན་དང་འདྲ་བར་གྱུར་པ་རི་ཁྲོད་ཀྱི་ཕུག་གི་གསེབ་ནས་འབབ་པ་རྣམས་ལ་བུང་བའི་ཚོགས་ཀྱིས་ཉེ་བར་མཛེས་པར་གྱུར་པ་རྣམས་འཐུང་བར་རྩོམ་མོ། །ལྷ་དེ་དག་ཕན་ཚུན་དུ་རྒྱགས་པ་ལ་དོན་གཅིག་ཏུ་གྱུར་
[225b]
[225b.1]པས་པད་མའི་བདུད་རྩིའི་ནགས་གཞན་རྣམས་སུ་ཉེ་བར་འགྲོ་བར་བྱེད་དོ། །པད་མའི་ཁ་ཟུམ་པ་ཉིད་ལས་ཀུན་ཏུ་བྱུང་བར་གྱུར་པའི་བདུད་རྩི་གང་དག་ནི་མཆོག་ཏུ་ལྷ་རྫས་ཀྱི་རོ་དང་དྲི་དང་རེག་བྱ་ཕུན་སུམ་ཚོགས་པ་ཟད་པ་མེད་པ་ཇི་ཙམ་འདོད་པར་གྱུར་པའི་རོ་རྣམས་ཡོད་དེ། དེ་ལྟར་
[225b.2]ལྷ་དེ་ལྷ་མོའི་ཚོགས་ཀྱིས་ཡོངས་སུ་བསྐོར་ནས་དགའ་བར་བྱེད་པ་དང་གླུ་ཡང་ལེན་པར་བྱེད། དགོད་པར་ཡང་བྱེད་དོ། །འགྱིང་བར་ཡང་བྱེད་དོ། །ཚོགས་པ་ཕན་ཚུན་དུ་གྲོགས་བྱེད་པར་གྱུར་ནས་རྒྱགས་པ་ལ་དོན་གཅིག་པས་དེ་དེ་ལྟར་དེ་ཉིད་ཁོ་ནའི་གཞིས་ནགས་རྣམས་ན་རབ་ཏུ་རྒྱུ་ཞིང་རྣམ་
[225b.3]པ་སྣ་ཚོགས་པའི་རྩེད་མོ་རྣམས་བྱས་ནས། སླར་ཡང་ཡུལ་དེ་ཉིད་ཀྱིས་ངོམས་པ་མེད་པས་གང་ན་བཻ་ཌཱུརྱ་དང་ལྡན་པར་གྱུར་པའི་རི་དེར་ཉེ་བར་འགྲོ་བར་བྱེད་དོ། །རི་དེ་ཡང་རིན་པོ་ཆེ་རྣམས་དང་ལྡན་པར་གྱུར་པ་ཉེ་འཁོར་ཀུན་ན་སྔོན་པོ་རབ་ཏུ་དང་བའི་མདོག་ཏུ་གྱུར་པ་ནགས་དང་ཉེ་
[225b.4]བའི་ནགས་རྣམས་ཀྱང་ཉེ་འཁོར་དུ་དཔག་ཚད་སྟོང་ཕྲག་བཅུར་གྲིབ་མ་རྣམས་ཀྱི་ཁ་དོག་སྔོན་པོར་རབ་ཏུ་བྱེད་དོ། །ཉེ་འཁོར་དཔག་ཚད་སུམ་བརྒྱར་འཕང་དུ་མཐོ་བའོ། །ནགས་དང་ཉེ་བའི་ནགས་རྫིང་བུ་དང་འབབ་ཆུ་རབ་ཏུ་གང་བར་གྱུར་པ་རྣམས་ཐམས་ཅད་ཀྱང་མཐོང་ན་ཤིན་ཏུ་ཡིད་འཕྲོག་
[225b.5]པར་བྱེད་པའོ། །བྱ་རྣམས་ཀྱི་གནས་མཆོག་ཏུ་དགའ་བར་གྱུར་པ་རྣམས་ལ་རིའི་བང་རིམ་དང་རི་ཁྲོད་དང་ཕུག་དང་རི་རོང་དང་ཚང་ཚིང་དང་མཛེས་པའི་ནགས་དང་མཚོ་དང་པད་མའི་ཚལ་དང་མེ་ཏོག་གི་ཐང་ཕུན་སུམ་ཚོགས་པ་རྣམས་ལ་རྣམ་པ་གསུམ་གྱི་ངང་པ་ཀུན་ནས་སྒྲ་འབྱིན་
[225b.6]པར་བྱེད་པའི་ངོས་རྣམས་ལ། འདི་ལྟ་སྟེ། རིན་པོ་ཆེ་ཤེལ་དང་། མཚུངས་པའི་མདོག་རིན་པོ་ཆེ་བདུན་གྱི་ཐིག་ལེས་སྤྲས་པར་གྱུར་པ་རྣམས་རང་བཞིན་གྱིས་ཀྱང་དཀར་བར་གྱུར་པའི་ངང་པའི་རིགས་དེ་དག་གིས་བརྒྱན་པ་དང་། བཻ་ཌཱུརྱའི་མདོག་དང་ལྡན་པའི་རིའི་ཉེ་འཁོར་རྣམས་ན་རབ་
[225b.7]ཏུ་འབབ་པར་གྱུར་པས་རབ་ཏུ་འབབ་པའི་འབབ་ཆུ་རྣམས་ལ་ནོར་བུའི་འོད་འབྱུང་བར་གྱུར་པས་ཁྱབ་པར་གྱུར་ཅིང་ཡོངས་སུ་བསྐོར་བ་དང་། རབ་ཏུ་ཁ་བྱེ་བར་གྱུར་པའི་མེ་ཏོག་དྲི་མཆོག་དང་ལྡན་པ་རྣམས་ཀྱིས་ཀྱང་ཐམས་ཅད་ནས་ཡོངས་སུ་བསྐོར་ནས་གསལ་བར་སྣང་ངོ་། །བྱ་བརྒྱ་
[226a]
[226a.1]ཕྲག་སྟོང་རྣམས་ཀྱིས་རྩེ་བར་བྱེད་པ་སྒྲ་འཁྲོལ་བར་གྱུར་པ་གསེར་གྱི་མདོག་དང་ལྡན་པ་པད་མའི་ནགས་རྣམས་ཀྱིས་ཀྱང་ཉེ་བར་མཛེས་པར་གྱུར་པ་རྣམས་སུ་མཆོག་ཏུ་རྣམ་པར་རྒྱུ་བ་ན་ངོ་མཚར་བ་སྐྱེ་བར་བྱེད་པ་གོང་ནས་གོང་དུ་དགའ་བར་གྱུར་པ་མཆོག་གི་
[226a.2]གཟུགས་རྣམས་དང་ལྡན་པར་གྱུར་ཅིང་ལྡན་པ་ལས་ཀྱང་རྣམ་པར་སྣང་བར་བྱེད་དོ། །སྒྲ་དང་རོ་དང་གཟུགས་དང་དྲི་རྣམས་ཀྱང་དངོས་པོ་དུ་མ་རྣམས་དང་ལྡན་པར་གྱུར་པས་རྣམ་པར་གསལ་བར་སྣང་ངོ་། །དབང་པོ་དྲུག་གི་བདེ་བ་རྣམས་དང་ཉེ་འཁོར་ན་ལྡན་པས་རིའི་མཆོག་དེ་
[226a.3]རྣམ་པར་གསལ་བར་གྱུར་ཏོ། །ལྷ་དེ་དགའ་བའི་འདོད་སྲེད་ཀྱིས་གདུངས་པར་གྱུར་ནས་དེ་དག་ཏུ་ཉེ་བར་ལེགས་པར་འགྲོའོ། །ཉེ་འཁོར་ཀུན་ཏུ་ཡང་གླུ་དང་གར་དང་ལྡན་པར་གྱུར་པ་པད་མའི་ཕྲེང་བས་ཀུན་ཏུ་བཅིངས་པས་ཆེས་ལྷག་པར་དགའ་བར་གྱུར་པ་རྟག་ཏུ་རྒྱགས་པར་གྱུར་པ་
[226a.4]རྟག་པར་ཡང་རབ་ཏུ་རངས་པ་ཡུལ་ལྔ་ལ་རྣམ་པར་ཆགས་པས་འདོད་པ་རྣམས་ལ་དགའ་བར་གྱུར་པས། མེ་ལྔ་བཞིན་དུ་སྲེག་པར་གྱུར་པས་རྣམ་པར་རྒྱུ་བར་བྱེད་པ། སྲེད་པའི་རྡུལ་རྣམས་ཀྱིས་ཀུན་ནས་བཅིངས་པར་གྱུར་ནས་གང་ན་རི་དེའི་མཐོ་བ་པོ་ཡོད་པ་དེར་ཉེ་བར་
[226a.5]འགྲོའོ། །ཡུལ་ལ་འཆུམས་པར་གྱུར་པས་ལྟ་བ་ལ་ཆེད་ཆེར་བྱེད་པའི་ཡིད་ཀྱིས་ཀྱང་རི་དེ་མཐོང་བར་གྱུར་ཏོ། །ཀུན་ཏུ་རྟོག་པ་རྣམ་པ་སྣ་ཚོགས་རྣམ་པ་དུ་མར་དགའ་བར་གྱུར་པའི་རི་དེའི་ཅུང་ཟད་མཐོ་བ་ལ་ཀུན་ཏུ་འཛེགས་པར་གྱུར་ནས་ལྟ་བར་བྱེད་དོ། །ཐོ་འཁོར་ཀུན་ན་ཡང་བཻ་ཌཱུརྱའི་
[226a.6]རང་བཞིན་གྱི་ཕུག་མཆོག་ཏུ་དགའ་བར་གྱུར་པ་རྣམས་སོ། །དེ་དག་གི་གྲངས་ནི་འདི་ཡིན་ཏེ། འདི་ལྟར་སྟོང་ཕྲག་བཅུའོ། །འོད་སྔོན་པོ་རྣམས་ཀྱིས་བརྒྱན་པར་གྱུར་པ་ཉེ་འཁོར་རྣམས་ན་བདེ་བ་མཆོག་གི་སྒྲོན་མ་རྣམས་ནི་མཆོད་པ་ལྟ་བུར་གྱུར་པའི་འོད་རྣམས་མཆོག་ཏུ་དགའ་བར་
[226a.7]གྱུར་པ་ནི་ཕུག་དེ་དག་རྣམས་ནའོ། །གང་ན་རིའི་མཆོག་དེ་ལ་ཀུན་ཏུ་གནས་པའི་ལྷ་དེ་དག་ཕུག་དེ་དག་ཏུ་ཞུགས་ནས་དགའ་བར་བྱེད་དོ། །ཇི་ལྟ་ཇི་ལྟར་ལྷ་དེ་དག་རབ་ཏུ་ཞུགས་པ་དེ་ལྟ་དེ་ལྟར་ཡང་ཕུག་དེ་དག་གཡོ་བར་འགྱུར་རོ། །ཇི་ལྟར་ཡང་ལྷ་དེ་དག་ཡིད་ཀྱིས་སྒོམ་པར་
[226b]
[226b.1]བྱེད་པར་གྱུར་པ་དེ་བཞིན་དུ་བསམ་པ་དེ་དག་ཐམས་ཅད་ཕུག་དེ་དག་རྣམས་ཉིད་ལས་ཐོབ་པར་འགྱུར་རོ། །ཕུག་དེ་དག་ཡང་གང་འདོད་པར་གྱུར་པ་རྣམས་བྱེད་པ་ཡིན་ནོ། །དེ་དག་རྣམས་ཀྱི་མིང་གིས་ཀྱང་ལྷ་དེ་དག་འདོད་པའི་ཡོན་ཏན་གྱིས་ངོམས་པ་མེད་པར་དགའ་བར་
[226b.2]བྱེད་པར་འགྱུར་ཏེ་ལྷན་ཅིག་སྤྱོད་པ་དང་བཅས་པ་རྣམས་དགའ་བའི་རྒྱན་དང་ཆ་བྱད་ཀྱི་མཆོག་འཛིན་པར་གྱུར་པ་ལ་གཅིག་ཏུ་དགེ་བའི་ལས་ཀྱིས་ཁ་ཅིག་ནི་ཤིན་ཏུ་བར་ཡང་ཡིད་འཕྲོག་པར་བྱེད་པའི་རྒྱན་དང་ཆ་བྱད་དང་ལང་ཚོ་དང་འགྱིང་བ་དང་དགོད་པ་དང་གླུ་དང་གར་རྣམས་ཀྱིས་རྣམ་
[226b.3]པར་ཆགས་པར་གྱུར་པས་ལྷན་ཅིག་ཏུ་དགའ་བར་བྱེད་དོ། །ཇི་སྲིད་དུ་དགའ་བར་གྱུར་པའི་ཕུག་དེ་དག་རྣམས་ཐམས་ཅད་ཀྱི་སྒོ་ན་ཡང་ལྷ་རྣམས་ལ་ཕན་པར་འདོད་པས་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷས་གཙུག་ལག་གི་ཚིགས་སུ་བཅད་པ་མངོན་པར་བྲིས་པ་ཇི་ལྟར། 
[226b.4]འཆི་བདག་གིས་ནི་སྐྱེ་བ་འཐུང་། །རྒ་བ་ཡིས་ནི་ལང་ཚོ་འཐུང་། །ནད་རྣམས་ཀྱིས་ནི་ནད་མེད་འཐུང་། །འཇིག་རྟེན་པས་ཀྱང་མི་གོའོ། །སྐྱེས་པ་ཡང་ནི་དུ་མ་རྣམས། །ལྟུང་བ་ཡང་ནི་དུ་མ་ཡིན། །འདི་ཉིད་སྐྱེ་འབྱུང་རྒན་འགྱུར་དང་། །འཆི་འཕོ་དང་ནི་སྐྱེ་བར་འགྱུར། །སྐྱེས་བུ་
[226b.5]ཐམས་ཅད་བསྟན་པ་ཡང་། །འཇིག་རྟེན་གྱིས་ནི་མི་གོའོ། །བརྗེ་བསོར་ཇི་ལྟ་བ་ཡི་ཡང་། །སྐད་ཅིག་ཡུད་ཙམ་སྐབས་ཡོད་མིན། །ངག་གིས་གྲོལ་བ་དེར་མནར་བ། །འཇིག་རྟེན་གྱིས་ནི་གོ་བའང་མིན། །སྐྱེ་བ་ཡང་ནི་རྣམ་མང་པོ། །ལྷ་ནི་ཡུལ་གྱིས་རྣམ་རྨོངས་པ། །འཇིག་རྟེན་
[226b.6]གྱིས་ནི་མི་གོའོ། །སྲིད་པའི་འཁོར་ལོའི་ཁོག་ཙེ་འདི། །སྲེད་པ་ཡིས་ནི་སྔོན་དུ་བཅུག །དགའ་བའི་འདོད་ཆགས་ཀྱིས་ཡོངས་བསྐོར། །འོན་ཀྱང་འཇིག་རྟེན་པས་མི་གོ། །རྣམ་རྟོག་མཁའ་ལྡིང་གིས་གང་བའི། །སྐྱོན་རྣམས་ཆེས་འཇུག་ཤེས་པར་གྱིས། །སྲེད་པའི་ཆུ་ཀླུང་རྣམ་ཡངས་
[226b.7]འདི། །འཇིག་རྟེན་པས་ཀྱང་གོ་བ་མིན། །དེ་ལྟར་ཕུག་གི་སྒོ་དེ་དག་རྣམས་ལ་ལྷ་རྣམས་ལ་ཕན་པར་འདོད་པའི་ཕྱིར་ན་དེ་བཞིན་དུ་བྲིས་པར་གྱུར་ཏོ། །དེ་ལ་ལྷ་ཁ་ཅིག་གིས་མངོན་པར་བརྗོད་ནས་སྔོན་གྱི་སྐྱེ་བ་དྲན་པར་བྱས་པར་གྱུར་ནས་ཡིད་བྱུང་བས་ཡུད་ཙམ་ཅིག་ཏུ་བག་མེད་པས་རྣམ་པར་མི་རྒྱུ་
[227a]
[227a.1]བར་འགྱུར་རོ། །ལེགས་པར་བྱས་པའི་ལས་ཀྱིས་ལེགས་པར་བསྒོས་པར་གྱུར་པའི་སེམས་ཡུད་ཙམ་དེས་ཀྱང་སྐྱེ་བ་གཞན་བརྒྱ་སྟོང་དུ་བདེ་བར་གྱུར་པའི་སྐལ་བ་ཅན་དུ་འགྱུར་རོ། །གང་གི་ཕྱིར་སྟོབས་དང་ལྡན་པ་རྣམས་ནི་དཀར་པོའི་ཕྱོགས་ཡིན་ལ། སྟོབས་
[227a.2]ཆུང་བ་ནི་ནག་པོའི་ཕྱོགས་ཡིན་ནོ། །དེ་དག་གི་དེ་ལྟར་ཡུད་ཙམ་དེས་ཀྱང་སྐྱེ་བ་གཞན་བརྒྱ་སྟོང་རྣམས་ཆུད་གཟན་པར་མ་གྱུར་ཏོ། །ཕུག་གང་དག་གི་སྒོ་ལ་ཚིགས་སུ་བཅད་པ་མཐོང་ཞིང་ཡིད་བྱུང་བར་གྱུར་ནས་བག་མེད་པས་རྣམ་པར་མི་རྒྱུ་བར་གྱུར་པ་རྣམས་དང་། ལྷ་གང་དག་གིས་ན་
[227a.3]དེ་མ་མཐོང་བ་ཉིད་དུ་ཞུགས་པར་ཡང་གྱུར་ཏེ། དེ་ནས་གང་དག་གིས་ཚིགས་སུ་བཅད་པ་དེ་མཐོང་བ་རྣམས་དང་ཡང་གང་དག་གིས་མ་མཐོང་བ་དེ་དག་རྣམས་ཐམས་ཅད་ཀྱང་སྒོ་དེ་ནས་ཞུགས་ཏེ། ནང་དུ་གྱུར་པའི་དགའ་བའི་ཡན་ལག་རྣམས་ཕྱིར་ཞིང་ཉིད་ཀྱང་བག་མེད་པས་ཟིན་པར་གྱུར་
[227a.4]ནས་རབ་ཏུ་ལྟ་བར་བྱེད་དོ། །རྣམ་པ་ཇི་ལྟ་བུའི་ནོར་བུའི་ཕུང་པོ་རྣམས་ལ་འདི་ལྟ་སྟེ། རྡོ་རྗེའི་ཕུང་པོ་དང་ཨིན་དྲ་ནཱི་ལའི་ཕུང་པོ་དང་ནཱི་ལ་ཆེན་པོའི་ཕུང་པོ་དང་ནོར་བུའི་ཕུང་པོ་རྣམས་དང་རྣམ་པ་དུ་མར་ཉེ་འཁོར་ན་ཀུན་ཏུ་སྣང་བར་བྱེད་དོ། །རྣམ་པ་དེ་དག་རྣམས་ཀྱིས་རྣམ་པ་དུ་མར་
[227a.5]ཡང་ཕུག་དེ་དག་རང་བཞིན་ཉིད་ཀྱིས་གཟི་བརྗིད་དང་ལྡན་པར་གྱུར་པ་ལས་ཕྱིར་ཞིང་ཉིད་ཀྱང་དེ་དག་ཤིན་ཏུ་ཡང་འབར་བར་འགྱུར་བ་ཡིན་ནོ། །འོད་གསུམ་པར་གྱུར་པ་ན་ལྷ་རྣམས་རང་ཉིད་ཀྱི་ལུས་ལས་ཀུན་ཏུ་བྱུང་བའི་འོད་ཟེར་རྣམས་ཀྱིས་ཏེ། དེ་ལྟར་ཕུག་དེ་ཆེས་དགའ་
[227a.6]བར་གྱུར་པ་ཡིན་ནོ། །དེ་དག་ལ་ཡང་ལྷ་དེ་དག་རྣམས་རངས་པར་གྱུར་ནས་དགའ་བར་བྱེད་ཅིང་གར་བྱེད་དོ། །དགོད་པར་བྱེད་དོ། །ཕ་རོལ་རྒྱ་ཆེན་པོས་ཟིན་པར་གྱུར་པའི་འཇིགས་པ་དང་མྱ་ངན་དང་བྲལ་བ། ལྷ་རྣམས་ཀྱི་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་
[227a.7]ལྡན་པར་གྱུར་ནས་དེ་དགའ་བར་བྱེད་དེ་ལྷན་ཅིག་སྤྱོད་པའི་འཁོར་དང་བཅས་པ་རྣམས་གཟེར་ཟུག་དང་རྣམ་པར་བྲལ་རིམས་ནད་མེད་པ་མྱ་ངན་མེད་པ་རང་གི་ལས་ཀྱི་བགོ་སྐལ་ལ་སྤྱོད་པ་རྣམས་རྣམ་པ་དུ་མར་དགའ་བར་བྱེད་དེ། དེས་རིན་པོ་ཆེའི་ས་གཞི་དེ་ཉིད་མངོན་པར་མཐོང་ནས་རབ་
[227b]
[227b.1]ཏུ་རངས་པ་མཆོག་གི་ཡིད་ཀྱིས་རབ་ཏུ་གར་བྱེད་པ་དང་གླུ་དང་ཅ་ཅོའི་སྒྲ་དང་རྔ་སྒྲ་རྣམས་ཀྱིས་སྨྱོས་པར་གྱུར་པའི་ཡིད་ཀྱིས་སླར་ཡང་ཕུག་དེ་དག་ཉིད་ཀྱི་ནང་དུ་ཞུགས་པར་གྱུར་ཏོ། །ཞུགས་ནས་ཀྱང་མཐོང་བར་གྱུར་པ་རྣམས་ལ་ཆུ་ཀླུང་ཤིན་ཏུ་དྲི་ཞིམ་པ་རེག་བྱས་ཡོངས་སུ་གང་བ་
[227b.2]མྱོས་བྱེད་ཀྱིས་ཡོངས་སུ་གང་བར་གྱུར་པ་དེ་ལ་སྟེན་པར་བྱེད་པའི་བྱས་ཉེ་བར་མཛེས་པའོ། །དེ་ལ་བྱའི་རིགས་ནི་འདི་དག་རྣམས་ཡོད་དེ་རབ་ཏུ་དགའ་བ་པོ་དེ་རྟག་ཏུ་མྱོས་པ་དང་། ཀུན་ཏུ་དགའ་བ་དང་། གཞན་དུ་མ་ཡིན་པ་དང་རོ་ལ་དགའ་བར་བྱེད་པ་དང་རང་བཞིན་གྱིས་
[227b.3]ང་རྒྱལ་ཅན་དང་གཞན་ལ་མི་དགའ་བ་དང་དྲིའི་བཏུང་བས་མྱོས་པ་སྟེ། དེ་དག་དང་བྱ་གཞན་དག་རྣམས་ཀྱང་མཆོག་ཏུ་རབ་ཏུ་རངས་པར་གྱུར་ནས་མྱོས་བྱེད་ཀྱི་ཆུ་ཀླུང་དེར་དགའ་བར་བྱེད་ཅིང་དེ་ལེགས་པར་བྱས་པའི་ལས་ཀྱིས་ཀྱང་བསྐུལ་ནས་ཚིགས་སུ་བཅད་པ་རྣམས་རྗོད་པར་
[227b.4]བྱེད་པ། ཇི་ལྟར། རོ་ཡིས་མཛེས་པའི་མྱོས་བྱེད་ནི། །ཡོངས་སུ་སྨིན་ནས་ཤིན་ཏུ་གདུག །ཡོངས་སུ་སྨིན་པའི་སྡིག་པ་ཡིས། །དམྱལ་བར་སྐྱེ་བར་འགྱུར་བ་ཡིན། །འཐུངས་པས་རྨོངས་པ་སྐྱེད་པར་བྱེད། །རྨོངས་པས་སྡིག་ལ་དགའ་བར་འགྱུར། །སྙིང་ལ་ཀུན་
[227b.5]ནས་ཆགས་ལྡན་པའི། །བྱིས་རྣམས་དམྱལ་བའི་རྗེས་སུ་རྒྱུག །དང་པོར་རབ་ཏུ་དགའ་བ་སྐྱེད། །རྣམ་སྨིན་བཀྲེན་པ་བླ་ན་མེད། །སྲེད་པས་དང་པོར་འཁོལ་བར་བྱེད། །ཕྱི་ནས་མི་བཟོད་པར་ནི་སྲེག །དང་པོར་ངག་དང་བློ་ཉམས་བྱེད། །ཕྱི་ནས་བདེ་བ་ཉམས་པར་བྱེད། །
[227b.6]དེ་ཕྱིར་སྐྱེས་བུ་བརྟན་ལྡན་པ། །གང་ཞིག་མྱོས་བྱེད་བསྟེན་མི་བྱ། །སྐྱེས་བུ་མྱོས་བྱེད་སྟེན་རྣམས་ནི། །མཁའ་ལྡིང་དང་ནི་མཚུངས་འཕྱོ་བའི། །མཚུངས་པར་རྣམ་པར་རྨོངས་སྐྱེད་པ། །ཆང་ནི་སྤོངས་དང་དུག་ཆེན་པོ། །གང་གིས་ཆང་ནི་དུག་མཚུངས་མཐོང་། །དེས་
[227b.7]ནི་བླ་མེད་གོ་འཕང་མཐོང་། །གང་ཡང་དེ་ནི་རྣམ་ཆགས་འཐུང་། །ཟངས་ཞུའི་ཁུ་བ་དམར་པོ་འཐུངས། །གཅིག་ལས་སྡིག་པ་ཐམས་ཅད་པ། །གཅིག་པོ་ཆང་འཐུང་བ་འདི་ཡིན། །དེ་ཡིས་སེམས་ནི་སུན་འབྱིན་བྱེད། །སྡོམ་པས་སེམས་ཀྱི་རྩ་བ་ཅན། །གང་ཕྱིར་
[228a]
[228a.1]སེམས་ནི་རྩེ་གཅིག་མིན། །ཆོས་རྣམས་དཔྱོད་བྱེད་པ་ཡང་མིན། །དགེ་སློང་ཆང་ནི་སྟེན་པ་ན། །དགོན་པར་དགའ་བར་འགྱུར་མ་ཡིན། །ཆང་གིས་ཡིད་ནི་གཡེང་བར་བྱེད། །སྙིང་ཡང་རྒོད་བག་དང་བཅས་འགྱུར། །ཆོས་ལའང་དགའ་བར་འགྱུར་
[228a.2]མ་ཡིན། །འཇིག་རྟེན་འདི་མེད་ཕ་རོལ་མེད། །སྤྱོད་ལམ་ཤེས་པ་མ་ཡིན་ལ། །སྟོན་པའི་དུས་ཀྱང་ཤེས་མ་ཡིན། །དམ་པའི་ཆོས་ཉིད་དང་འགལ་ཞིང་། །སྟོན་པས་ཀྱང་ནི་ཅི་ཞིག་བཤད། །རེ་ཞིག་རང་གིས་མི་ཤེས་ན། །བདག་གིས་འདིར་ནི་ཅི་ཞིག་སྨྲ། །མཛེས་
[228a.3]མིན་ངག་གི་སྤུ་གྲིའི་མཚོན། །གཞན་གྱིས་ཇི་ལྟར་ཡོངས་སུ་ཤེས། །འཇིག་རྟེན་དོན་ལ་ཡང་འགྱུར་ཞིང་། །ཆོས་ལས་ཀྱང་ནི་ཡོངས་སུ་ཉམས། །འབར་བའི་ཆང་ནི་བསྟེན་པ་ན། །སྐྱེས་བུ་ནོར་མེད་མཐོང་བ་ཡིན། །འདས་པའི་དོན་ཀུན་དྲན་མིན་དང་། །ད་ལྟར་བ་ལ་
[228a.4]རྨོངས་པར་འགྱུར། །མ་འོངས་བསམ་པ་ཅི་ལ་ཡོད། །ཆང་གིས་དུས་གསུམ་ཆུད་གཟོན་བྱེད། །སྣ་ཚོགས་གཟུགས་ཀྱང་རྣམ་པར་འཇོམས། །ལུས་ཅན་རྣམས་ཀྱིས་སེམས་ཀྱང་འཇོམས། །སྐྱེས་པའི་སྐྱོན་ནི་སྐྱེད་བྱེད་པའི། །ཆང་གིས་ཆོས་ནི་རབ་སུན་འདོན། །དེ་ལྟར་
[228a.5]ཕུག་གི་ནང་ན་གནས་པར་གྱུར་པའི་བྱ་དེ་དག་རྣམས་རྟག་པར་རབ་ཏུ་དགའ་བ་དང་ལྡན་ཞིང་། སྟོན་པར་བྱེད་པའི་རྩ་བར་གྱུར་པ་ལས་དམ་པ་རྣམས་ཀྱིས་ལེགས་པར་བསྐུལ་བས་ལྷ་རྣམས་ལ་འཆད་དོ། །དེ་ཐོས་ནས་ཀྱང་ལྷ་གང་དག་ལེགས་པར་བྱས་པའི་ལས་རྣམས་
[228a.6]ཆེས་ལྷག་པར་གྱུར་པ་དེ་དག་རྣམས་ཀྱིས་སྐྱེ་བ་གཞན་རྗེས་སུ་དྲན་པར་འགྱུར་བ་དང་། ཆང་གི་སྐྱོན་རྣམས་ཀྱང་ཤེས་སོ། །རྒྱུ་དེས་ཀྱང་ཆང་མི་འཐུང་ངོ་། །དེ་དག་རྣམས་འདིར་བག་མེད་པར་ཡང་མི་འགྱུར་རོ། །དེ་ལྟ་དེ་ལྟར་མྱོས་བྱེད་འཐུང་བར་བྱེད་པ་དེ་དག་རྣམས་སླར་ཡང་ལྷ་དེ་
[228a.7]དག་རབ་ཏུ་དགའ་བའི་ཡིད་ཀྱིས་རབ་ཏུ་རྩེ་བར་བྱེད་དེ་རྔ་སྐད་ཡན་ལག་ལྔ་དང་ལྡན་པ་ཤིན་ཏུ་ཆགས་པ་དང་ཤིན་ཏུ་སྙན་པ་དང་རྒྱུན་དུ་དགའ་བར་གྱུར་པ་དག་གིས་དགའ་བར་བྱེད་དོ། །དེ་དག་རྣམས་དུས་ཡུན་རིང་པོ་ཕུག་དེ་དག་ཏུ་ལྷ་རྫས་ཀྱི་མཆོག་རྣམས་སྣ་ཚོགས་པ་ཡིད་
[228b]
[228b.1]འཕྲོག་པར་བྱེད་པ་རྣམས་ཀྱིས་རྩེད་མོ་རྩེས་པར་གྱུར་ནས་གང་ཁོ་ནས་ཇི་ལྟར་ཞུགས་པར་གྱུར་པ་དེ་ཁོ་ན་བཞིན་དུ་ཕྱིར་འགྲོའོ། །ཕྱིར་སོང་ནས་ཀྱང་གཞན་ཡང་ཡུལ་རྣམས་ལ་སྲེད་པར་གྱུར་པས་བག་མེད་པར་རྣམ་པར་རྒྱུ་བ་རྣམས་ནགས་དང་ཉེ་བའི་ནགས་དག་ལྟ་བ་ལ་
[228b.2]དགའ་བའི་ཡིད་ཀྱིས་ལྷན་ཅིག་སྤྱོད་པ་དང་བཅས་པས་པད་མའི་ཚལ་གྱི་ནང་དང་ཆུ་ཀླུང་དང་ཚང་ཚིང་དག་ཏུ་དགའ་བར་བྱེད་དོ། །ལྷ་དེ་དག་ལེགས་པར་བྱས་པའི་ལས་ཀྱི་འབྲས་བུ་ལ་ལོངས་སྤྱོད་པས་དེ་དག་རྣམ་པ་དེ་སྲིད་ཀྱི་དཔེ་མེད་པའི་ལྷ་རྫས་ཀྱི་བདེ་བ་རྣམས་ཕུན་
[228b.3]སུམ་ཚོགས་པར་འགྱུར་བ་རྣམས་ལ་ཡུལ་གྱིས་ངོམས་པ་སྐྱེ་བ་མེད་དེ། རྣམ་པར་གཡེངས་པའི་སྐྱོན་གྱིས་རྣམ་པར་གཡེངས་པའི་མུན་པའི་རང་བཞིན་ཁོ་ནས་ཏེ། དེ་དག་གིས་རང་བཞིན་ནི་ནམ་ཡང་ཀུན་ནས་འཁུམ་པར་མི་འགྱུར་རོ། །ཡུལ་གྱི་བདེ་བ་རྣམས་ཀྱིས་ངོམས་
[228b.4]པར་འགྱུར་བའམ་རྣམ་པར་གཡེངས་པར་གྱུར་པའི་ངོ་བོས་ཀྱང་དབང་པོ་རྣམས་ནི་ནམ་ཡང་སྲེད་པ་དང་བྲལ་བར་མི་འགྱུར་རོ། །ལྷ་རྣམས་ལྷ་རྫས་ཀྱི་འདོད་པའི་ཡོན་ཏན་ལྔ་ཡིས་ཉི་མ་རེ་རེ་ཞིང་རབ་ཏུ་འཕེལ་བར་གྱུར་པའི་སྔ་ཕྱི་རིམ་པས་ངོ་མཚར་བ་རྣམས་སྐྱེད་པར་བྱེད་པ་དང་
[228b.5]ཡིད་ཀྱི་རྗེས་སུ་འཐུན་པར་བྱེད་པ་དང་དཔེ་མེད་པ་དང་ཡོན་ཏན་དང་ལྡན་པར་གྱུར་པས་ཀྱང་དེས་དེ་དག་ནམ་ཡང་ངོམས་པ་སྐྱེ་བ་མ་ཡིན་ནོ། །ཇི་ལྟར་ཆུ་རྣམས་ཀྱིས་ནི་རྒྱ་མཚོ་ངོམས་པ་ཡོད་པ་མ་ཡིན་ནོ། །དེ་བཞིན་དུ་ལྷ་རྣམས་ཀྱང་སྟེ་དེ་དག་དུས་དེ་སྲིད་དུ་རིགས་དེ་ཉིད་ལ་དགའ་བར་
[228b.6]ཡང་བྱེད་ཅིང་རྣམ་པ་སྣ་ཚོགས་པའི་བདེ་བ་རྣམས་ཀྱིས་རྒྱུ་བ་རྒྱགས་པས་ནགས་དང་ཉེ་བའི་ནགས་རྣམས་ལ་རྣམ་པར་རྒྱུ་བར་བྱེད་པས་འདོད་པའི་ཆུ་བོས་ཀུན་ནས་ཁྱེར་བར་གྱུར་པ་རྣམས་ལྷན་ཅིག་སྤྱོད་པ་དང་བཅས་ནས་དགའ་བར་བྱེད་དེ། ཇི་སྲིད་དུ་འདོད་པ་སྡུག་པའི་ལས་བྱས་
[228b.7]ཤིང་བསགས་པར་གྱུར་པ་དེ་དག་རྣམས་ཟད་པར་མ་གྱུར་གྱི་བར་དུའོ། །དེ་ཟད་ནས་ལྷའི་རིགས་དེ་ལས་འཆི་འཕོ་བར་འགྱུར་རོ། །འཕོས་ནས་ཀྱང་ཇི་ལྟར་ལས་ཀྱིས་ཉེ་བར་འགྲོ་བར་བྱེད་པ་ཇི་ལྟར་ལས་ཀྱི་ཐག་པ་དག་གིས་ཀུན་ནས་ལྷ་དེ་བཅིངས་པར་གྱུར་ཅིང་རྣམ་པ་དེ་ལྟ་
[229a]
[229a.1]བུའི་བདེ་བ་ལས་ཀྱང་ཡོངས་སུ་ཉམས་ནས་སླར་ཡང་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །དེ་དག་གི་གལ་ཏེ་ལེགས་པར་བྱས་པའི་ལས་སུ་གྱུར་པ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་སུ་སྐྱེས་ནས་དེ་འཛམ་བུའི་གླིང་དུ་མཆོག་ཏུ་སྐྱིད་དེ་བར་
[229a.2]འགྱུར་ཏེ་ཤིན་ཏུ་མཐོ་བའི་རིགས་སུ་གར་དང་གླུ་དང་དགོད་པ་དང་འགྱིང་བག་དང་བཅས་པར་སྐྱེའོ། །མཆོག་ཏུ་སྐྱིད་དེ་བར་འགྱུར་ཏེ། སྐྱེས་བུ་ཡང་མེ་ཏོག་ཕྲེང་དང་པི་བང་དང་རྒྱན་དང་ཆ་བྱད་བཟང་པོ་དང་མཆོག་ཏུ་འཕགས་པའི་གཟུགས་དང་ལྡན་པ་ཕུན་སུམ་ཚོགས་པ་མཆོག་དང་ལྡན་པ་ཡུལ་
[229a.3]ལྗོངས་ཀྱི་མཆོག་དག་ཏུ་ཉེ་བར་སྐྱེ་བར་འགྱུར་ཏེ་རྒྱལ་པོའམ་རྒྱལ་པོའི་བློན་པོ་ཡང་རུང་སྟེ་ཡུལ་ཀཱ་ཤིའམ་ཀཽ་ཤ་ལའམ་གླིང་ཕྲན་དག་ཏུ་ཡང་ལས་དེའི་རྒྱུ་འཐུན་པའི་འབྲས་བུ་དག་གིས་སོ། །འོད་ཟེར་འཕྲོ་བ་ཅན་གྱི་ལྷ་རྣམས་ཀྱི་ལྷའི་རིགས་ཇི་སྲིད་པ་རྣམས་ཡོངས་སུ་བསྡུས་པ་སྟེ་ས་བདུན་པ་
[229a.4]རྫོགས་སྷོ།། །།ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་འཐབ་བྲལ་བའི་ལྷ་རྣམས་ཀྱི་ས་གཞན་ལ་ཀུན་ཏུ་ལྟ་བར་བྱེད་དོ། །དེ་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱི་ས་ཇི་ལྟར་ཡོད་པ་བསྡམས་པར་རྒྱུ་བ་
[229a.5]ཞེས་བྱ་བ་མཐོང་ངོ་། །ས་དེ་ལ་ལས་གང་གིས་སེམས་ཅན་རྣམས་སྐྱེ་བར་འགྱུར་བ་དེས་མཐོང་བ་མཆོག་ཏུ་རྣམ་པར་དག་པར་གྱུར་པའི་རྣམ་པར་སྨིན་པ་དཀར་བ་བདེ་བ་སྐྱེད་པར་བྱེད་པའི་ལས་དེའི་འབྲས་བུ་ལ་སླུ་བ་མེད་པ། འཕགས་པ་དགྱེས་པའི་སྦྱིན་པ་དང་ཤེས་རབ་ལྷག་པ་དེས་
[229a.6]འདོད་པ་སྡུག་པ་ཡིད་དུ་འོང་བའི་འབྲས་བུར་འགྱུར་བ་ལ་འདི་ལྟ་སྟེ། ལྷར་སྐྱེ་བར་བྱེད་པའོ། །རྣམ་པ་ཇི་ལྟ་བུའི་འདོད་པ་སྡུག་པ་ཡིད་དུ་འོང་བས་ལྷར་སྐྱེ་བའི་འབྲས་བུ་ཡིན་ན་འདི་ལྟ་སྟེ། གང་གིས་མཆོག་ཏུ་དགེ་བའི་སེམས་སུ་གྱུར་ནས་ཤིན་ཏུ་རྣམ་པར་དག་པར་སྤྱོད་པར་གྱུར་ཏེ། 
[229a.7]གུས་པ་ལེགས་པར་སྐྱེས་པའི་ཡིད་ཞུ་བར་གྱུར་པས་སྲོག་གཅོད་པ་དང་མ་བྱིན་པར་ལེན་པ་དག་རྣམ་པར་སྤངས་པར་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་གཡེམ་པ་ཡང་རྣམ་པར་སྤོང་བར་བྱེད་པ་ལ་འདི་ལྟ་སྟེ། གང་གིས་སྔོན་སྐྱེ་བ་གཞན་དུ་ཉམས་སུ་མྱོང་བར་གྱུར་
[229b]
[229b.1]པའི་འཁྲིག་པ་ཐོས་ནས་ཆགས་པར་བྱེད་པ་དང་། འདོད་ཆགས་ལ་སྤྱད་པའི་ཡིད་ཀྱིས་ཀྱང་རབ་ཏུ་ཉམས་པར་གྱུར་ནས་ཡུལ་གྱི་སྲེད་པས་འཁྲིད་པར་གྱུར་པའི་འདོད་པ་རྣམས་ཀྱང་མྱོང་བར་མི་བྱེད་དོ། །དེ་དག་རྣམས་ལ་སེམས་པར་ཡང་མི་བྱེད་དོ། །རབ་ཏུ་རྟོག་པར་མི་བྱེད་དོ། །
[229b.2]གཞན་རྣམས་ཀུན་དུ་རྟོག་པར་བྱེད་པ་ན་རབ་ཏུ་འགོག་པར་བྱེད་དོ། །དེ་ལྟར་ཡོངས་སུ་དག་པའི་ལས་བྱེད་པ་དེ་ལུས་ཞིག་པར་གྱུར་པ་ན་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱིས་བསྡམས་པར་རྒྱུ་བའི་སར་སྐྱེའོ། །དགེ་བའི་ལས་དེ་དག་གི་འབྲས་བུས་དེ་ལས་
[229b.3]སྐྱེས་པར་གྱུར་པ་ན་ཡང་འདིའི་རྣམ་པ་སྣ་ཚོགས་པའི་དྲི་དང་རོ་དང་རེག་བྱ་རྣམས་དང་དེ་ཡུལ་དུ་མ་རྣམས་ལ་དགའ་བར་གྱུར་པས་ནགས་ཀྱི་ནང་རྣམས་སུ་རྒྱུ་བར་བྱེད་ཅིང་ལྷ་རྫས་ཀྱི་ལྟི་ལྟོ་ཅན་རྣམས་འགྱིང་བར་གྱུར་པ་ལྷ་མོ་བརྒྱ་སྟོང་གིས་ཉེ་བར་སྒྱུར་ཟློག་བྱེད་པས་ནགས་དང་ཉེ་བའི་ནགས་དང་
[229b.4]རྫིང་བུ་དང་འབབ་ཆུ་དག་ལ་སྟེན་པར་བྱེད་པ་ཡུད་ཙམ་ཅིག་ཀྱང་གནས་གཅིག་ན་དགའ་བར་མི་བྱེད་པར་དེ་སྔ་ན་མ་མཐོང་བའི་བདེ་བ་དཔེ་མེད་པ་རྣམས་ལ་ལོངས་སྤྱོད་པར་གྱུར་པ། བདེ་བ་དུ་མ་པ་དུ་མ་རྣམས་ཀྱིས་དེའི་དབང་པོ་རྣམས་དང་ཡིད་ཀྱང་ངོམས་པ་མེད་པར་དེ་ཡང་ནགས་དང་
[229b.5]ཉེ་བའི་ནགས་སུ་ཡིད་ལ་སྨོན་པའི་ལྷ་མོའི་ཚོགས་ཀྱིས་ཡོངས་སུ་བསྐོར་བར་གྱུར་ནས་ལྷ་གཞན་དག་རྣམས་ནགས་རྣམས་ཀྱི་ནང་དུ་རྩེ་བར་གྱུར་པ་རྣམས་མངོན་པར་མཐོང་ལ་དེ་དག་རྣམས་ཀྱིས་ཀྱང་ལྷ་གསར་དུ་སྐྱེས་པ་དེ་མངོན་པར་མཐོང་བར་གྱུར་ཏེ་འདོད་ཆགས་ཀྱིས་གཟིར་བའི་
[229b.6]རྒྱགས་པས་རྩེ་བའི་འགྲོས་དང་ལྡན་པ་ལྷ་རྫས་ཀྱི་ཕྲེང་བའི་རྒྱན་ཅན་དེ་དག་རྣམས་ལ་གསར་དུ་སྐྱེས་པར་གྱུར་པ་ལ་ཉེ་བར་རྟེན་པར་བྱེད་དོ། །དེས་ཀྱང་དེ་དག་རྣམས་མངོན་པར་མཐོང་བར་གྱུར་ནས་ཡོན་ཏན་དང་ལྡན་པའི་འདོད་པ་ལྔས་རྣམ་པར་ཟིན་པར་གྱུར་པས་དེ་དག་
[229b.7]རྣམས་ཉིད་ཀྱང་ཐག་ཉེ་བར་གྱུར་པར་ལེགས་པར་ཉེ་བར་བསྙེན་ནས་འགྲོ་བར་བྱེད་དོ། །ལྷ་མོ་དེ་དག་རྣམས་དང་ལྷ་གསར་དུ་སྐྱེས་པར་གྱུར་པ་དེ་ཡང་ཕན་ཚུན་དུ་ལྷན་ཅིག་ཏུ་རྒྱགས་པ་ལ་དོན་གཅིག་པར་གྱུར་པས་དེ་ཐམས་ཅད་གར་བྱེད་པར་གྱུར་པ་དང་དགོད་པར་གྱུར་པ་ལས་
[230a]
[230a.1]དེ་དག་རྣམས་འདི་བཞིན་དུ་སེམས་པར་གྱུར་ཏེ་འདི་དག་ནི་བདག་ཅག་རྒྱས་པར་བྱེད་པར་བྱེད་པ་པོའོ་ཞེས་དེ་བཞིན་དུ་བསམས་ནས་ཇི་ལྟར་དེ་དག་དང་བདག་ཏུ་འཛིན་པར་གྱུར་པས་དེ་དག་རྣམས་ཕན་ཚུན་དུ་མངོན་པར་ཆགས་ཤིང་ཞེན་པས་ངལ་སོས་པ་སྐྱེད་པར་
[230a.2]བྱེད་པ་ཕན་ཚུན་དུ་གནོན་པ་མེད་པར་གྱུར་ནས་རྒོད་པ་དང་བསྐྱོད་པ་དང་རྩེ་དགའ་བ་ལ་དོན་དམ་དུ་བྱེད་པར་གྱུར་པས་ནགས་ནས་ནགས་གཞན་རྣམས་སུ་དང་རིའི་རྩེ་མོ་ནས་རིའི་རྩེ་མོ་རྣམས་སུ་དང་རྫིང་བུ་ནས་རྫིང་བུ་རྣམས་དང་པད་མའི་རྫིང་བུ་ནས་པད་མའི་རྫིང་བུ་རྣམས་དང་འཁྲི་ཤིང་
[230a.3]གི་ཁང་པ་ནས་འཁྲི་ཤིང་གི་ཁང་པར་དང་ཤིང་ལྗོན་པའི་ཚལ་ནས་ཤིང་ལྗོན་པའི་ཚལ་དག་དང་མཚོ་གཞན་ནས་མཚོ་གཞན་རྣམས་སུ་སྟེ་དེ་དག་ན་རྣམ་པ་དུ་མར་གྱུར་པའི་བཻ་ཌཱུརྱ་སྔོན་པོ་དང་འདྲ་བར་གྱུར་པའི་ངང་པ་དང་ངང་ངུར་གཞལ་དུ་མེད་པའི་བྱ་དུ་མས་སྒྲ་ཀུན་ནས་
[230a.4]བསྒྲགས་པར་གྱུར་པས་རྣ་བར་སྙན་པར་བྱེད་པ་ཀུན་བསམས་པས་འདོད་པ་རྣམས་འབྱུང་བའི་ཆུ་ཡིན་ཏེ་ཇི་ལྟར་ལྷ་དེ་དག་རྣམས་ཀྱི་སེམས་མངོན་པར་རྒྱན་པར་བྱེད་པའི་རྣམ་པ་དེ་སྲིད་དུ་འགྱུར་རོ། །དེ་ལྟར་གྱུར་པའི་ཆུ་གང་ཡིན་པ་ནི་རྣམ་པ་དུ་མར་རོ་དང་དྲི་དང་ལྡན་པ་ཡིན་ནོ། །
[230a.5]དེ་མཚོ་དེ་དག་ཏུ་རྩེད་མོ་བྱས་ནས་སླར་ཉིད་ཀྱང་གང་ན་ལྷ་གཞན་དག་རྣམས་མཆོག་ཏུ་དགའ་བའི་ཡིད་ཀྱིས་འགྲོ་བར་བྱེད་པ་དེར་ལྷ་གསར་དུ་སྐྱེས་པ་དེ་ལྷ་མོའི་ཚོགས་དེ་དག་རྣམས་ཀྱིས་ཡོངས་སུ་བསྐོར་ནས་གར་དང་གླུ་དང་རོལ་མོའི་སྒྲ་དང་བཅས་ནས་འགྲོ་བར་བྱེད་དོ། །ལྷ་དེ་
[230a.6]དག་གིས་ཀྱང་ལྷ་གསར་དུ་སྐྱེས་པ་དེ་ཀུན་ནས་མངོན་པར་མཐོང་ནས་ཚིགས་སུ་བཅད་པ་བརྗོད་པ། ཇི་ལྟར། གསར་དུ་སྐྱེས་པའི་བྲག་རྣམས་དང་། །རྫིང་བུའི་པད་མའི་ཚལ་དང་ནི། །ཁང་བཟངས་རྩེ་མོ་དགའ་བ་ལས། །རང་འཁོར་ལྷ་དང་བཅས་ནས་དགའ། །གསེར་
[230a.7]ལས་གྱུར་པའི་བྲག་དང་ནི། །བཻ་ཌཱུརྱ་ཡི་རྩེ་མོ་ལ། །ནགས་ཀྱི་ཚལ་དང་གཞན་རྣམས་ཡང་། །རང་གི་ལྷ་འཁོར་བཅས་ཏེ་དགའ། །དགའ་བའི་དཔག་བསམ་ཤིང་དག་དང་། །ཆུ་ཀླུང་དང་ནི་འབབ་ཆུ་དང་། །མཚོ་བྲན་ཡང་ནི་རྣམ་སྤངས་པ། །ལྷ་རང་འཁོར་
[230b]
[230b.1]དང་བཅས་ཏེ་དགའ། །རིན་ཆེན་བདུན་གྱིས་རྣམ་བཀྲ་བའི། །རི་རྣམས་དག་དང་ཆུ་ཀླུང་དང་། །རི་ལོགས་དང་ནི་ཆེར་འོས་ལ། །དགའ་བོ་རང་བཅས་ལྷ་རྣམས་དང་། །མན་དཱ་ར་ཤིང་ཚང་ཚིང་དང་། །ཨུད་པལ་སྔོན་པོའི་ཚལ་རྣམས་ལ། །བྱ་ཡི་དབྱངས་སྙན་
[230b.2]དགའ་བ་ན། །རང་འཁོར་ལྷ་དང་བཅས་ནས་དགའ། །ས་གཞིའི་ཆ་ནི་གཞན་དག་དང་། །རིན་ཆེན་འབྱུང་གནས་ཚལ་རྣམས་དང་། །ཁྱོགས་ཀྱི་ཁང་བུ་དགའ་བར་ནི། །ལྷ་ནི་རང་འཁོར་བཅས་ཏེ་དགའ། །ཡིད་ནི་མཉེན་ཞིང་རླན་བྱེད་པའི། །རྔ་སྐད་ཡན་
[230b.3]ལག་ལྔ་པ་ཡིས། །གར་དང་ལྡན་པ་རྟག་བདེ་བས། །ལྷ་ནི་རང་འཁོར་བཅས་ཏེ་དགའ། །དེ་ལྟར་ལྷ་དེ་དག་གིས་གསར་དུ་སྐྱེས་པའི་ལྷ་དེ་ལ་འགྲོ་བར་བྱེད་དོ། །དེ་དག་གི་ཚིགས་སུ་བཅད་པ་རྣམས་ཀུན་དུ་ཞི་བར་གྱུར་ནས། དེ་ཁོ་ན་ཉིད་རྗོད་པར་བྱེད་པའི་བྱ་དེ་
[230b.4]དག་རྣམས་ཀྱིས་ཀྱང་ཚིགས་སུ་བཅད་པའི་དབྱངས་དང་ཞད་འདྲ་བའི་ཀུན་བརྗོད་པ་དག་བསྙད་པ། ཇི་ལྟར། ནགས་དང་ཉེ་བའི་ནགས་རྣམས་དང་། །པད་མའི་འབྱུང་གནས་ནགས་རྣམས་ལ། །བྱིས་པ་སྲེད་པས་རྣམ་པར་འཁྲུལ། །རང་གི་ལྷ་འཁོར་བཅས་ཏེ་ལྟུང་། །
[230b.5]གསེར་ལས་གྱུར་པའི་བྲག་རྣམས་ཀྱི། །རྩེ་མོ་བཻ་ཌཱུརྱ་རྣམས་ལ། །དགེ་བའི་ལས་ཀྱིས་འཕངས་པ་དེ། །རང་གི་འཁོར་གྱི་ལྷར་བཅས་ལྟུང་། །དཔག་བསམ་ཤིང་ནི་དགར་འགྱུར་དང་། །ཆུ་ཀླུང་དང་ནི་འབབ་ཆུ་ལ། །སྤྱོད་པ་དེ་ཡིས་དགེ་ཟད་ནས། །རང་
[230b.6]འཁོར་ལྷ་དང་བཅས་ནས་ལྟུང་། །ས་གཞིའི་ཆ་ནི་གཞན་དག་དང་། །རིན་ཆེན་འབྱུང་གནས་ནགས་ལ་ཡང་། །རྟག་ཏུ་དགེ་མིན་ཞུགས་པ་ལ། །རང་འཁོར་ལྷ་དང་བཅས་པ་ལྟུང་། །ཡིད་ནི་ཀུན་ནས་ཚིམ་བྱེད་པའི། །རྔ་སྐད་ཡན་ལག་ལྔ་པ་ཡིས། །ཕྲོགས་
[230b.7]པས་དེ་ཡི་དུས་འདས་ནས། །རང་འཁོར་ལྷ་དང་བཅས་རྣམས་འབབ། །དེ་ལྟར་ཡང་བྱ་དེ་དག་གིས་ཕན་པར་འགྱུར་བ་དང་། ཀུན་དུ་སྐྱོ་བར་བྱེད་པ་དང་འདྲ་བའི་ཚིགས་སུ་བཅད་པ་ཇི་ལྟ་བར་བརྗོད་དོ། །རབ་ཏུ་བཤད་པའི་རྗེས་ལ་རྣ་བ་ལ་ལམ་བྱུང་བར་གྱུར་ནས་
[231a]
[231a.1]བག་མེད་པས་ཀུན་དུ་ཁྲིད་པའི་ཕྱིར་ལྷ་སྐྱེས་ནས་ཡུན་རིང་དུ་ལོན་པ་རྣམས་ཀྱིས་ཀྱང་ཚིགས་སུ་བཅད་པའི་མིང་ཙམ་ཡང་ཐོས་པར་མི་འགྱུར་ན། གང་དག་སྐྱེས་པར་གྱུར་ནས་དུས་ཐུང་དུ་ལོན་པ་ཤིན་ཏུ་བག་མེད་པས་རྣམ་པར་རྒྱུ་བར་བྱེད་པའི་ལྷ་དེ་དག་རྣམས་ཀྱིས་
[231a.2]དེ་བརྩི་བགྲང་མི་བྱེད་པ་ལ་ལྟ་ཅི་སྨོས། ཆེས་བག་མེད་པས་རྣམ་པར་རྒྱུ་བའི་ལྷ་དེ་དག་རྣམས་ཀྱིས་དེ་ལ་བརྩི་བགྲང་མ་བྱས་པར་བག་མེད་པའི་དུག་གི་ཤུགས་ཀྱིས་ཀུན་ཏུ་རྨོངས་པར་གྱུར་ནས་ཉེ་འཁོར་ཀུན་ན་རབ་ཏུ་གར་བྱེད་པར་གྱུར་པ་དང་ཆེས་རབ་ཏུ་དགའ་བར་གྱུར་པའི་ཡིད་
[231a.3]ཀྱིས་ནགས་གཞན་དག་གི་ས་གཞི་རྣམས་ལ་རབ་ཏུ་གར་དང་གླུ་དང་རྔ་སྒྲ་ལྷན་ཅིག་ཏུ་ཡུལ་རྣམས་ཀྱིས་རྒྱགས་པས་རྒྱགས་པར་གྱུར་པའི་ཡིད་ཅན་རྣམས་རང་གི་འོད་དང་ལྡན་པ་ཐམས་ཅད་ཀྱང་དགའ་བར་གྱུར་ནས་ལྷ་རྫས་ཀྱི་བདེ་བ་ལ་ལོངས་སྤྱོད་པ་གང་ན་རིའི་ཕྲེང་བ་ཞེས་བྱ་བའི་
[231a.4]རི་བོ་དེར་ཉེ་བར་ལེགས་པར་འགྲོའོ། །རིའི་ཕྲེང་བ་ཞེས་བྱ་བའི་རི་བོ་དེ་ཡང་ཁམས་དུ་མ་དང་ལྡན་པར་རྣམ་པ་སྣ་ཚོགས་པའི་རིན་པོ་ཆེའི་འབྱུང་ཁུངས་རྣམས་ཀྱིས་རྣམ་པར་བརྒྱན་པར་གྱུར་པས་ཉེ་འཁོར་ཀུན་ཏུ་ཤིན་ཏུ་མཛེས་པར་བྱེད་དོ། །ཉི་མ་དམར་སེར་དང་འདྲ་བའི་
[231a.5]པད་མ་བརྒྱ་སྟོང་གིས་ཉེ་བར་མཛེས་པར་གྱུར་པའོ། །འབབ་ཆུ་བརྒྱ་སྟོང་བྱེ་བ་རྣམས་ཀྱིས་ཀྱང་ཉེ་བར་མཛེས་པར་གྱུར་པ་སྟེ། དགའ་བར་གྱུར་པའི་རི་བོ་རིའི་ཕྲེང་བ་དེའི་ལོགས་བཞི་ལ་གནས་པ་བཞི་ཡོད་དོ། །འདི་ལྟ་སྟེ་མཚོ་བརྒྱ་རབ་ཏུ་འབབ་པ་དང་། རབ་ཏུ་དང་
[231a.6]བར་སྣང་བ་ཆེན་པོ་དང་རི་མཛེས་པ་དང་། རིའི་ཉེ་འཁོར་ཞེས་བྱ་བ་དང་ནགས་ཆེན་པོ་བཞི་པོ་དེ་དག་རྣམས་རིའི་ཕྲེང་བ་རི་བོའི་མཆོག་དེ་ལ་ཡོད་དོ། །མཚོ་བརྒྱ་འབབ་པ་ནི་དཔག་བསམ་གྱི་ཤིང་རྣམས་ཀྱིས་ཉེ་བར་མཛེས་པར་གྱུར་པའི་མཚོ་བྲན་བརྒྱ་སྟོང་ཡོད་དེ། 
[231a.7]གསེར་དང་དངུལ་དང་ཨིན་དྲ་ནཱི་ལ་དང་ཀར་ཀེ་ཏ་ན་རྣམས་དང་མདོག་མཚུངས་པའི་ནོར་བུས་ཉེ་འཁོར་ཀུན་ཏུ་ཁྱབ་པར་གྱུར་པས་མཚོ་དེ་དག་རྣམས་རབ་ཏུ་གསལ་བར་གྱུར་པ་དང་རབ་ཏུ་དང་བར་གྱུར་པ་དངུ་ཆུ་གྲང་བར་གྱུར་པ་དང་ཇི་ལྟར་འདོད་པའི་ཆུ་ཡང་མཚོ་དེ་དག་འགྱུར་བ་
[231b]
[231b.1]ཡིན་ནོ། །མཆོག་ཏུ་མཛེས་པར་གྱུར་པའི་ནགས་དང་ཉེ་བའི་ནགས་རྣམས་ཀྱི་ཚོགས་པ་དང་ལེགས་པར་ལྡན་པ་སྔོ་ཞིང་རབ་ཏུ་དང་བའི་ཆུ་ལ་ངང་པ་དང་ངང་ངུར་དང་ཀཱ་རཎྜ་བ་དང་ཀ་དམྤ་རྣམས་ཀྱི་སྒྲ་ཐོས་ན་དགའ་བར་འགྱུར་བ་ཡིན་ཏེ། བྱིས་པ་ཐམས་ཅད་རབ་ཏུ་དགའ་བར་
[231b.2]བྱེད་པའི་བྱས་ཀྱང་ལྷ་དེ་དག་ཀུན་ཏུ་མངོན་པར་མཐོང་ནས་ཚིགས་སུ་བཅད་པ་བརྗོད་པ། ཇི་ལྟར། གསོན་ཚེ་ཐམས་ཅད་རྟག་པ་མིན། །ལང་ཚོ་ཡང་ནི་འགོར་བ་མིན། །འཇིག་རྟེན་ཐམས་ཅད་མི་རྟག་པ། །འཇིག་རྟེན་འདི་ཡིས་གོ་བ་མིན། །ལས་ཀྱི་སྐུད་པས་སྦྲེལ་བྱས་
[231b.3]པའི། །དངོས་པོ་སྐད་ཅིག་ཙམ་འགོར་བ། །སྔ་མའི་རིམ་གྱིས་འཇིག་འགྱུར་བ། །འཇིག་རྟེན་པས་ཀྱང་གོ་བ་མིན། །ནགས་དང་ཉེ་ནགས་སྟེན་པ་ཡི། །ལྷ་རྣམས་བྱེ་བ་ཕྲག་སྟོང་ཡང་། །མིག་བཙུམས་ཙམ་གྱི་དུས་ཡིན་པ། །འཇིག་རྟེན་པས་ཀྱང་མི་རྟོགས་སོ། །
[231b.4]འདོད་ན་སྤྱོད་པའི་ལྷ་རིས་དྲུག །བག་མེད་ལོངས་སྤྱོད་སྲེད་པ་ཡིས། །ཐམས་ཅད་བརླག་པར་འགྲོ་བ་ཡང་། །འཇིག་རྟེན་པས་ནི་མི་གོའོ། །དབུ་བ་རྡོས་པ་དང་འདྲ་བའི། །བདེ་བ་རྨི་ལམ་རྫས་དང་མཚུངས། །མྱུར་དུ་ཟད་པར་འགྱུར་བ་སྟེ། །འཇིག་རྟེན་པས་ཀྱང་མི་
[231b.5]རྟོགས་སོ། །དེ་ལྟར་རིའི་མཆོག་དེ་ལ་མཛེས་པར་གྱུར་པའི་ལྷ་དེ་དག་རྣམས་ལ་ཕན་པ་བྱེད་པར་གྱུར་པའི་བྱ་དེས་ལེགས་པར་བྱས་པའི་ལས་ཀྱིས་བསྐུལ་བར་གྱུར་ནས་རྗོད་པར་བྱེད་དོ། །གཞན་དུ་ན་ལྷ་ཡུལ་རྣམས་ལ་ཆེད་ཆེར་བྱེད་པར་གྱུར་པས་དེ་བློ་ལ་བྱེད་པར་མི་འགྱུར་རོ། །དམ་
[231b.6]པའི་ལམ་རྣམས་ལ་དམུས་ལོང་བཞིན་དུ་གྱུར་པ་དང་དེ་ཁོ་ན་ཉིད་ཀྱང་མི་མཐོང་ངོ་། །དེ་ནས་གཞན་ཡང་ནགས་ཆེན་པོ་གཉིས་པར་གྱུར་པ་རབ་ཏུ་དང་བར་སྣང་བ་ཆེན་པོ་ཞེས་བྱ་བའི་ནགས་སུ་ལྷ་དེ་དག་རྣམས་རྩེད་མོ་དང་བཅས་ནས་སོ། །རབ་ཏུ་དང་བར་སྣང་བ་ཆེན་པོའི་ནགས་
[231b.7]དེ་དག་ནི་རྣམ་པ་འདི་ལྟ་བུ་ཡིན་ཏེ། ཉི་མ་བརྒྱ་དང་ཡང་དག་པར་ལྡན་པ་རྣམས་པས་ཀྱང་ཆེས་ལྷག་པར་གྱུར་པ་དཔག་བསམ་གྱི་ཤིང་རྣམས་དང་རིན་པོ་ཆེ་རྣམས་དང་དེ་དག་རྣམས་ཀྱི་འོད་ཟེར་གྱི་འོད་རྣམས་ཀྱིས་ཀྱང་ནགས་དེར་ཤིན་ཏུ་ལྷག་པར་ཡང་ཡོན་ཏན་རྣམས་ཕུན་སུམ་
[232a]
[232a.1]ཚོགས་པར་གྱུར་ཅིང་རབ་ཏུ་འབར་བར་གྱུར་ནས་རྣམ་པར་སྣང་ངོ་། །རབ་ཏུ་དང་བ་ཆེན་པོ་སྣང་བའི་ནགས་ཀྱི་ཉེ་འཁོར་རྣམས་ནི་འོད་ཟེར་རྣམ་པ་གསུམ་གྱིས་ཤིན་ཏུ་གསལ་ཞིང་རྣམ་པར་མཛེས་སོ། །དེ་ན་རྣམ་པ་དེ་སྲིད་ཀྱི་ཐམས་ཅད་ལས་ཀྱང་མངོན་
[232a.2]པར་དགའ་བར་གྱུར་པའི་ཆུ་ཀླུང་དང་འབབ་ཆུ་དང་མཚོ་བྲན་རྣམས་ཀྱིས་རྣམ་པར་བརྒྱན་པར་གྱུར་པ་དང་དཔག་བསམ་གྱི་ཤིང་རྣམས་དང་ལྡན་པར་གྱུར་པའི་རྣམ་པ་དེ་སྲིད་རྣམས་ཀྱི་ནགས་ཀྱི་མཆོག་དེར་ལྷ་དེ་དག་རྣམས་འདུས་པ་རྣམས་དང་ཇི་སྟེ་ན་ཕུང་པོ་རྣམས་དང་ཚོགས་པ་
[232a.3]རྣམས་ཀྱིས་སྒྲ་དང་རོལ་མོའི་སྒྲ་དང་གར་དང་གླུ་དང་བཅས་པས་དགའ་བར་བྱེད་པ་དང་རྩེད་མོ་རྩེ་བར་ཡང་བྱེད་པར་གྱུར་པས་ནི་ལེགས་པར་བྱས་པའི་ལས་རྣམས་ཀྱང་ཟད་པར་འགྱུར་རོ། །རི་བོའི་མཆོག་དེ་ཉིད་ཀྱི་སའི་ཆ་རྣམས་ལ་ཡུལ་གྱི་རྒྱགས་པས་མྱོས་པར་གྱུར་པ་གླང་པོ་
[232a.4]ཆེན་པོ་བཞིན་དུ་དེ་དག་རྣམས་ནགས་དེ་ན་དུས་རིང་དུ་རྩེད་མོ་རྩེས་ནས། གཞན་ཡང་རང་བཞིན་གྱིས་ཡིད་རྩབ་ཧྲལ་ཅན་དུ་གྱུར་པས་རིའི་ཕྲེང་བའི་རི་བོ་དེ་ཉིད་ཀྱི་ནགས་གཞན་རི་མཛེས་པ་ཞེས་བྱ་བའི་ནགས་གང་ཡིན་པ་དེར་ཉེ་བར་འགྲོའོ། །ཡུལ་ལྔའི་རྒྱགས་པས་
[232a.5]རྒྱགས་པར་གྱུར་པ་རྣམས་བག་མེད་པའི་དགྲས་ཤིན་ཏུ་རྨོངས་པར་བྱས་པའི་ལྷ་རྣམས་ཀྱིས་ནི་བཟློག་པར་མི་ནུས་པའི་འཇིགས་པ་ཆེན་པོར་གྱུར་པའི་འཆི་འཕོ་བའི་འཇིགས་པ་ཀུན་ཏུ་གོ་བར་འགྱུར་བ་མ་ཡིན་གྱི། དགའ་བ་རྒྱ་ཆེན་པོའི་སྒྲ་དང་རེག་བྱ་དང་རོ་དང་གཟུགས་དང་
[232a.6]དྲི་རྣམས་འབའ་ཞིག་གིས་བག་མེད་པར་གྱུར་ནས་གང་དང་དེས་ཀྱང་ཀུན་ཏུ་འཁྲིད་པར་བྱེད་དོ། །སྲེད་པར་ཡོངས་སུ་ཆུད་པར་གྱུར་པའི་ཡིད་ཅན་དེས་དེ་ན་ནགས་གཞན་དག་མཐོང་བར་གྱུར་པ་ལ་ཉེ་འཁོར་ན་པད་མའི་ཚལ་གྱིས་བསྐོར་བར་གྱུར་པ་དཔག་བསམ་གྱི་ཤིང་
[232a.7]རྣམས་ཀྱིས་རྣམ་པར་བརྒྱན་པ་མེ་ཏོག་བརྒྱ་སྟོང་གིས་ཉེ་བར་མཛེས་པར་གྱུར་པ། ལྗོན་ཤིང་དྲི་དང་ལྡན་པར་གྱུར་པའི་ཤིང་གཞན་རྣམས་ཀྱིས་ཀྱང་ཉེ་བར་མཛེས་པ། ཆུ་ཀླུང་དང་འབབ་ཆུས་རྣམ་པར་བརྒྱན་པ་ལྗོན་ཤིང་གི་ནགས་དུ་མས་ཉེ་བར་རྒྱས་པ་རྣམས་ལ་རི་དགས་
[232b]
[232b.1]དང་བྱའི་ཚོགས་རྣམ་པ་སྣ་ཚོགས་པ་རྣམ་པར་བཀྲ་བར་གྱུར་པས་སྤྲས་པའི་རིན་པོ་ཆེ་བདུན་གྱི་རང་བཞིན་གྱི་ཤིང་འཁྱིལ་པ་བརྒྱངས་པའི་ཁང་པ་རྣམས་ཀྱིས་ཉེ་བར་མཛེས་པར་གྱུར་པ། ཀུ་ཧ་ར་དང་སྐད་སྙན་པ་དང་བྱའི་ཚོགས་གཞན་རྣམས་ཀྱི་སྐད་རྣམས་ཀྱིས་ཀྱང་ཐོས་ན་དགའ་བར་
[232b.2]འགྱུར་བ་དང་རིན་པོ་ཆེའི་བཞོན་པས་ཀྱང་ཆུ་ཀླུང་བརྒྱན་པར་གྱུར་པ་སྟེ་དེས་རྣམ་པ་དེ་ལྟ་བུའི་ནགས་ལེགས་པར་རྗེས་སུ་ཐོབ་ནས། ལྷ་དེ་དག་རི་དེ་ལ་ལན་བརྒྱ་ཕྲག་རྣམས་དང་གལ་ཏེ་ན་ལན་སྟོང་ཕྲག་དུ་ཡང་གར་བྱེད་པར་གྱུར་པ་དང་གླུ་ལེན་པར་གྱུར་པ་ཕན་ཚུན་ལྷན་ཅིག་ཏུ་དེ་དག་གིས་
[232b.3]ནགས་དེར་མཐར་གྱིས་སླེབ་པར་གྱུར་ནས་དུས་ཡུན་རིང་པོར་དགའ་བར་བྱེད་དོ། །ལྷན་ཅིག་སྤྱོད་པ་དང་བཅས་པ་དང་ཕན་ཚུན་གཡོག་བྱེད་པར་གྱུར་པས་ཀྱང་ཡུལ་རྣམས་ཀྱི་འདོད་པ་ལས་ཕྱིར་ཞིང་ངོམས་པ་མེད་པར་གྱུར་ནས་ལྷ་དེ་དག་རྣམས་རིའི་ཕྲེང་བའི་རི་བོ་དེ་ཉིད་ལ་ལན་གྲངས་
[232b.4]དུ་མར་རྣམ་པར་སྤྱོད་པར་བྱེད་དོ། །བག་མེད་པར་གྱུར་པས་དེ་དག་གི་གཞན་ཡང་མཐོང་བར་གྱུར་པ། མཆོག་ཏུ་དགའ་བར་གྱུར་པའི་རི་བོ་དེ་ཉིད་ཀྱི་ནགས་རིའི་ཉེ་འཁོར་ཞེས་བྱ་བའོ། །ནགས་དེ་ན་དྲི་ཞིམ་པོ་འདི་དག་རྣམས་ཡོད་དེ། ཤིང་འཁྲིལ་པ་དུད་པ་རྣམས་
[232b.5]ཀྱི་མེ་ཏོག་དང་གསེར་གྱི་ཤིང་འཁྲིལ་པ་རྣམ་པར་བརྒྱངས་པ་ལས་ཀུན་ཏུ་བྱུང་བ་དང་པད་མའི་བཞོན་པ་རྣམས་དང་མཆོག་ཏུ་དྲི་ཞིམ་པ་རྣམས་དང་མན་དཱ་ར་བའི་ལྗོན་ཤིང་རྣམས་དང་ལྷ་རྫས་ཀྱི་མེ་ཏོག་གཞན་རྣམས་ཀྱང་སྟེ་དྲི་རྣམས་ནི་ཉེ་འཁོར་ཁོར་ཡུག་ཏུ་དཔག་ཚད་བརྒྱར་
[232b.6]རླུང་གིས་འདེབས་སོ། །ལྷ་རྣམས་ཀྱང་ངོ་མཚར་བར་བྱེད་པའི་དྲི་བླ་ན་མེད་པ་རྣམས་དང་མཆོག་ཏུ་དྲི་ཞིམ་པར་གྱུར་པ་ཡང་རྣམ་པ་དུ་མ་རྣམས་སོ། །དེ་དག་རྣམས་སྣོམ་པར་བྱེད་པས་ལྷ་དེ་དག་ནགས་དེར་རབ་ཏུ་འཇུག་པར་བྱེད་དེ། མཆོག་ཏུ་མཛེས་པར་གྱུར་པ་
[232b.7]རྣམས་ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་ཡུལ་གྱི་བདེ་བས་ངོམས་པ་མེད་པར་གྱུར་པས་ཡོངས་སུ་སྐོར་བར་བྱེད་དོ། །རྣམ་གྲངས་དུ་མར་དེ་དག་རྣམས་དེ་ལྟར་རྣམ་པར་རྒྱུ་བར་གྱུར་པ་དང་རྩེ་བར་གྱུར་པས་གང་ན་རིའི་ཕྲེང་བའི་རི་བོ་དེ་ཉིད་ཀྱི་མགོ་བོ་ཡོད་པ་དེ་
[233a]
[233a.1]ལ་ཉེ་བར་འགྲོ་བར་བྱེད་དོ། །ལན་བརྒྱ་དང་ཡང་ན་ལན་སྟོང་ཕྲག་ཏུ་དེ་དག་དེའི་སྟེང་དུ་ལྟ་བར་བྱེད་པ་ན་ཤིན་ཏུ་ཆེན་པོར་གྱུར་པའི་གནས་པར་བྱ་བའི་གཞི་རྣམས་ཏེ། རྒྱར་ནི་དཔག་ཚད་ལྔ་བརྒྱ་པ་ཉེ་འཁོར་ཀུན་ན་ཁང་བཟངས་ཀྱིས་ཡོངས་སུ་གང་བར་
[233a.2]གྱུར་པ་ལ་གསེར་གྱི་རང་བཞིན་གྱི་ཁང་པ་དང་། དངུལ་གྱི་རང་བཞིན་གྱི་ཁང་པ་དང་། བཻ་ཌཱུརྱའི་རང་བཞིན་གྱི་ཁང་པ་དང་། གསེར་བཙོ་མའི་རང་བཞིན་གྱི་ཁང་པ་དང་། མུ་སཱ་རའི་རང་བཞིན་གྱི་ཁང་པ་དང་། དེ་ན་རྣམ་པ་དེ་ལྟ་བུའི་མཆོག་ཏུ་དགའ་བར་གྱུར་པའི་ཁང་
[233a.3]པ་རྣམས་ཀྱིས་ཉེ་བར་མཛེས་པར་བྱས་པ་དང་དེའི་ལམ་སྲང་དང་བཅས་པའི་བཞི་མདོའི་སྟེང་ཁང་གི་ཆ་ཤས་རྣམ་པར་མཛེས་པ་དང་རབ་ཏུ་རྣམ་པར་ཕྱེ་བའི་ཆ་ཤས་དང་ལྡན་པའི་ཁང་པའི་རྟ་བབས་དགའ་བར་གྱུར་པ་དང་། ཉེ་འཁོར་ན་ཡང་པད་མའི་ཚལ་གྱིས་ཡོངས་སུ་
[233a.4]བསྐོར་བ་སྟེ། རྣམ་པ་དེ་ལྟ་བུའི་གྲོང་ཁྱེར་དེ་ལ་ལྷ་རྣམས་རབ་ཏུ་ཞུགས་ནས་ཤིན་ཏུ་རབ་ཏུ་དགའ་བར་གྱུར་པའི་ཡིད་ཀྱིས་རྣམ་པ་སྣ་ཚོགས་པའི་འདོད་པའི་ཡོན་ཏན་རྣམས་ཕུན་སུམ་ཚོགས་པའི་ཕུག་དང་ཉེ་བའི་ནགས་དང་རྫིང་བུ་དང་ལྡན་པ་ཤིང་འཁྲིལ་པ་ཀུན་དུ་དུད་པའི་
[233a.5]ཁང་པ་དང་མེ་ཏོག་གི་ནགས་དང་པད་མའི་ནགས་དང་ས་གཞིའི་རྣམ་པར་མཛེས་པའི་ཆ་ཤས་དང་མེ་ཏོག་གི་ཚལ་གྱི་ས་གཞི་དང་ཕུག་དང་རིའི་ཁྲོད་དང་ཚང་ཚིང་དང་རིའི་ཁོང་སེང་རྣམས་ལ་དགའ་བར་བྱེད་དོ། །དེ་ལྟར་རི་དེའི་གྲོང་ཁྱེར་གང་ཡིན་པ་དེ་དག་ནི་ནགས་སུ་གྱུར་པ་ཡིན་
[233a.6]ནོ། །དེའི་རྒྱབ་ལ་རྣམ་པ་དུ་མར་ཡོངས་སུ་བསྐོར་ནས་ལྷ་རྣམས་དགའ་བར་བྱེད་དོ། །རྔ་སྐད་ཡན་ལག་ལྔ་དང་ལྡན་པས་ཡོངས་སུ་བསྐོར་ཅིང་རྔ་སྐད་ཡན་ལག་ལྔ་དང་ལྡན་པ་ཐོས་པར་གྱུར་ནས་སྒྲ་ཡོན་ཏན་ཕུན་སུམ་ཚོགས་པ་དེ་དང་ལྷན་ཅིག་ཏུ་དགའ་བར་བྱེད་དོ། །ཁྱིམ་
[233a.7]ལ་མངོན་པར་དགའ་བར་གྱུར་པ་དེ་དག་རྣམས་ལ་བྱས་ཚིགས་སུ་བཅད་པ་བརྗོད་པ། ཇི་ལྟར། གང་ཚེ་ལྷ་རྣམས་དགེ་བ་ནི། །ཡོངས་སུ་ཟད་པར་འགྱུར་བ་ན། །དེ་ཚེ་བག་མེད་པ་ཡི་འབྲས། །རྩུབ་མོ་སྟེན་པ་ཤེས་པར་འགྱུར། །འདོད་ལ་ཀུན་ཏུ་ཆགས་པའི་ཡིད། །དེ་ཙམ་གྱི་ནི་བདེ་སྟེན་པ། །
[233b]
[233b.1]བདེ་ལས་ཉམས་པ་འབྱུང་འགྱུར་ཏེ། །ལོག་པར་ལྟུང་བའི་འཇིགས་ཆེན་པོ། །ཡུལ་གྱི་བདེ་ལ་བདེ་དོན་གཉེར། །རྟག་ཏུ་བསམ་པ་སོང་བདག་རྣམས། །བུད་མེད་ལྟ་བས་མྱོས་པ་རྣམས། །ལོག་པར་ལྟུང་བར་འབྱུང་འགྱུར་གྱི། །ལོག་
[233b.2]པར་ལྟུང་བྱས་སྡུག་བསྔལ་ནི། །དེ་ཚེ་རིག་འགྱུར་མི་བཟད་པ། །གང་དང་ལྷན་ཅིག་བསྟེན་བྱས་པ། །བག་མེད་འདོད་ཆགས་བསྟེན་པ་རྣམས། །བུད་མེད་དེ་དག་ཐམས་ཅད་ཀྱིས། །འཆི་བའི་དུས་ན་ཡོངས་སུ་འདོར། །འཆི་འགྱུར་ལྷ་རྣམས་ཐམས་ཅད་ལ། །
[233b.3]འགའ་ཞིག་རྗེས་སུ་འགྲོ་བ་མིན། །ལས་རྣམས་ཉིད་ནི་རྒྱབ་ནས་ཀྱང་། །འགྲོ་ཞིང་རྗེས་སུ་འགྲོ་བར་འགྱུར། །ལེགས་བྱས་རྟག་ཏུ་སྟེན་པར་གྱིས། །སྤང་བར་གྱིས་དང་ཉེས་བྱས་རྣམས། །བག་མེད་རྟག་ཏུ་བསལ་བ་དང་། །བག་ཡོད་ལ་ཡང་དགའ་བར་གྱིས། །
[233b.4]སྲིད་པའི་རྩ་བ་བག་མེད་འདི། །བག་ཡོད་པས་ནི་ཞི་བར་འགྱུར། །བག་མེད་པ་དང་བག་ཡོད་པའི། །འདིས་ནི་རང་གི་མཚན་ཉིད་བརྗོད། །རྟག་ཏུ་བསྟེན་པས་དེ་རྣམས་སོ། །བདེ་བ་ལེགས་པར་སྤྱད་པ་སྤྱོད། །ཆོས་ལ་སྤྱོད་པའི་སྐྱེས་བུ་ནི། །སྡུག་བསྔལ་ནམ་
[233b.5]ཡང་འབྱུང་བ་མིན། །དེ་ལྟར་བྱ་དེས་ལྷ་དེ་དག་རྣམས་ལ་རྟག་པར་རྒྱུན་དུ་ཡང་ཕན་པར་གྱུར་པ་བཤད་དེ། ཇི་ལྟར་བག་མེད་པར་གྱུར་པས་རྣམ་པར་ཕྲོགས་ནས་ལྷ་རྣམས་ཀྱིས་མི་ཐོས་པར་གཞན་ཡང་ཡུལ་གྱི་དམུས་ལོང་དུ་གྱུར་པས་ན་གས་དང་ཉེ་བའི་ནགས་རྣམས་ཉིད་
[233b.6]ལ་སྙེན་པར་བྱེད་དོ། །གྲོང་ཁྱེར་གྱི་མཆོག་དེ་ལ་དགའ་བར་བྱེད་དོ། །རིའི་ཕྲེང་བ་དེ་ལ་དུས་ཡུན་རིང་དུ་རྩེད་མོ་བྱས་ནས། གཞན་ཡང་གང་ན་རིའི་རྩེ་མོ་སྟོང་ཡོད་པ་དེར་ཉེ་བར་འགྲོ་བར་བྱེད་དོ། །ལྟ་བར་འདོད་པའི་ཕྱིར་དང་ལྷ་རྫས་ཀྱི་ཡུལ་རྣམས་ལ་དགའ་བར་གྱུར་
[233b.7]པ་དང་ལྷ་རྫས་ཀྱི་ལས་རྣམས་བྱས་པའི་རྒྱུས་ལྷ་རྫས་ཀྱི་བདེ་བ་ལ་ཉེ་བར་ལོངས་སྤྱོད་པར་གྱུར་པས། འདོད་པ་ཐམས་ཅད་ཕུན་སུམ་ཚོགས་པ་དུས་ཐམས་ཅད་དུ་མེ་ཏོག་དང་འབྲས་བུ་དང་འབབ་ཆུ་དང་ཆུ་ཀླུང་དང་རྫིང་བུ་དང་པད་མའི་ནགས་ཕུན་སུམ་ཚོགས་པར་གྱུར་པའི་རི་དེའི་
[234a]
[234a.1]དགའ་བའི་ཁྱད་པར་གོང་མ་གོང་མ་རྣམས་ལ་དེ་ལྟར་ལྟ་བར་བྱེད་དོ། །དགའ་བར་གྱུར་པ་དུ་མ་ལ་ལྟ་བར་བྱེད་པས་རྣམ་པར་རྒྱུ་བའི་ལྷ་དེ་དག་རྣམས་ཐམས་ཅད་ཀྱང་ངོ་མཚར་བར་བྱེད་པའི་རི་བླ་ན་མེད་པ་མཐོང་བར་གྱུར་ཏོ། །རིའི་ཕྲེང་བར་གྱུར་པའི་རི་ཆེན་པོ་དེ་ནི་
[234a.2]གང་གི་ཕྱིར་རང་བཞིན་ཁོ་ནས་རིའི་ཕྲེང་བ་པའི་ཉེ་འཁོར་ཀུན་ན། རིན་པོ་ཆེ་སྣ་ཚོགས་པའི་རང་བཞིན་གྱི་རི་རྣམས་ལ་སྣ་ཚོགས་པའི་ནགས་དང་ཉེ་བའི་ནགས་དང་རྫིང་བུ་དང་། པད་མའི་ནགས་དང་ཆུ་ཀླུང་དང་བཏུང་བའི་ཀླུང་དང་བཏུང་བ་ལ་དགའ་བར་གྱུར་པ་རྣམས་
[234a.3]ཡོད་པ་ཡིན་ནོ། །རིན་པོ་ཆེའི་རང་བཞིན་གྱི་རྩེ་མོ་རྣམས་ལ་བྱའི་ཚོགས་རྣམས་ཀྱི་སྒྲས་ཀུན་ནས་བསྒྲགས་པར་གྱུར་པ་དང་། སྣ་ཚོགས་པའི་སྒྲ་དང་ཆ་བྱད་དང་དབྱིབས་འཛིན་པའི་མཆོག་ཏུ་ཡིད་འཕྲོག་པར་བྱེད་པའི་བྱས་ཉེ་བར་མཛེས་པར་བྱས་པའི་རི་དེ་དག་རྣམས་ཀྱི་
[234a.4]ཉེ་འཁོར་ཀུན་ན་རིན་པོ་ཆེའི་འོད་བརྒྱ་སྟོང་གི་འོད་ཟེར་རྣམས་ཀྱིས་ཀྱང་རྣམ་པར་སྣང་བར་བྱེད་ཅིང་མཆོག་ཏུ་གསལ་བར་འབར་བར་གྱུར་པས་ལྷམ་མེ་བར་གྱུར་ཏོ། །རིན་པོ་ཆེ་སྣ་ཚོགས་པའི་རང་བཞིན་གྱི་རི་དེ་དག་རྣམས་ཀྱི་དཀྱིལ་ན་ཡང་རི་ཆེན་པོ་ཉིད་རྣམ་པར་གསལ་བ་ཡིན་ཏེ། 
[234a.5]ནམ་མཁའ་བརྟོལ་ཞིང་བྲིས་པ་བཞིན་དུ་དེ་ལྟར་རྣམ་པར་སྣང་ངོ་། །འོད་ཟེར་གྱིས་རྣམ་པར་གསལ་བར་གྱུར་པའི་དཔལ་དང་ལྡན་པའི་རི་དེའི་གཞི་ལ་ལྷ་རྣམས་གནས་པར་གྱུར་ནས་རྩེ་བས་རྒྱུའོ། །མཆོག་ཏུ་སྐྱིད་པར་གྱུར་པ་དལ་བུས་རྩེ་བར་བྱེད་པའི་འགྲོ་བ་དང་ལྡན་པ་རྣམས་ཕན་
[234a.6]ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པར་གྱུར་ཅིང་། རྔ་སྐད་ཡན་ལག་ལྔ་དང་ལྡན་པའི་རྒྱགས་པས་སྨྱོས་པར་དགའ་བར་བྱེད་དེ། ལྷ་མོ་དག་ཀྱང་ལྷ་དང་ལྷན་ཅིག་ཏུ་རྒྱགས་པས་རབ་ཏུ་དགའ་བའི་ཡིད་ཀྱིས་དེ་ལ་འཁོད་པར་བྱེད་དོ། །ཇི་ལྟར་འདོད་པས་འགྲོ་བར་བྱེད་པ་
[234a.7]རྣམས་ཁ་ཅིག་ནི་ནམ་མཁའ་ལས་སོ། །ཁ་ཅིག་ནི་བུད་མེད་ཀྱི་འཁོར་ནང་གི་བཙུན་མོའི་འཁོར་གྱིས་ཡོངས་སུ་བསྐོར་ཅིང་། ཡིད་དེ་ལ་སོང་བར་གྱུར་པས་ཡུལ་ལྔ་ལ་རྣམ་པར་ཆགས་པའི་སེམས་ངན་པར་གྱུར་པ་རྣམས་སྲེད་པའི་ཆུ་ཀླུང་གིས་ཁྱེར་བར་གྱུར་པ་ན། 
[234b]
[234b.1]ཡུད་ཙམ་ཅིག་ཀྱང་བཟློག་པར་འགྱུར་བ་ནི་མ་ཡིན་ནོ། །སྙོམས་པར་བདེ་བ་དང་གཅིག་ཏུ་བདེ་བར་གྱུར་པ་གང་ཡིན་པ་དེ་ཡང་འཇིག་རྟེན་ཕ་རོལ་ཏུ་འགྲོ་བ་ན་བདེ་བར་འགྱུར་བ་དང་ཕན་པའི་དོན་དུ་འགྱུར་བ་ཡིན་ནོ། །དེ་ཡང་དེས་ཡོངས་སུ་སྤངས་ནས། བདེ་བ་གཞན་ཉིད་ལ་
[234b.2]ཀུན་ཏུ་ཆགས་པའི་ཡིད་ཅན་ནི་སྦྲང་རྩི་དང་འདྲེས་པའི་དུག་དང་འདྲ་བ་རྣམས་ལ་ཀུན་ཏུ་ཆགས་པ་ཡིན་ཏེ། ལྟུང་བར་བྱེད་པ་བཟང་པོའི་བདེ་བའི་གཟུགས་བརྙན་དུ་གྱུར་པའི་བདེ་བ་རྣམས་ལ། ཀུན་ནས་འདོད་ཆགས་པར་གྱུར་པས་དགའ་བར་བྱེད་པ་སྟེ། རྔ་སྐད་ཡན་
[234b.3]ལག་ལྔ་དང་ལྡན་པར་ལྷན་ཅིག་ཏུ་རྩེ་བར་གྱུར་པས་དེ་ལ་འཁོད་དོ། །ཇི་ལྟ་ཇི་ལྟར་འཁོད་པར་གྱུར་པ་དེ་ལྟ་དེ་ལྟར་དགའ་བ་ལྷག་པར་གྱུར་པར་རིའི་མཆོག་དེ་མཐོང་ངོ་། །ཉེ་འཁོར་ཀུན་ན་ཡང་མཆོག་ཏུ་རྒྱ་ཆེ་བ་མཆོག་ཏུ་དགའ་བར་གྱུར་པའི་ལྗོན་ཤིང་དང་ཆུ་ཀླུང་དང་
[234b.4]བྱ་དང་མཚོ་དང་ནགས་དང་ཉེ་བའི་ནགས་དང་རྫིང་བུ་རྣམས་ཀྱིས་ཡོངས་སུ་གང་བ་དང་ནགས་བརྒྱ་སྟོང་དུ་མ་རྣམས་དང་ལྡན་པ་རིན་པོ་ཆེ་བདུན་གྱིས་རབ་ཏུ་ཀུན་ནས་གསལ་བར་བྱས་པའི་ཕྲེང་བར་འོད་ཀྱི་ཕྲེང་བས་ཀྱང་ཁྱབ་པར་བྱས་པ། དེའི་ཉེ་འཁོར་ན་ལྷ་དེ་དག་
[234b.5]ལྷ་མོའི་ཚོགས་དང་ལྷན་ཅིག་ཏུ་དགའ་བར་གྱུར་ཅིང་རྩེ་བར་བྱེད་པས་འགྲོ་བར་བྱེད་དོ། །རྒྱན་དང་ཆ་བྱད་སྣ་ཚོགས་པ་དང་ཕྲེང་བ་འཛིན་པར་གྱུར་པས་བསམ་པ་གཞན་མེད་པར་བག་མེད་པས་བྲེལ་བར་གྱུར་པའི་ཡིད་ཅན་བག་མེད་པ་མ་སྤངས་པའི་སེམས་རང་གི་འོད་དང་
[234b.6]ལྡན་ཞིང་རང་གི་འོད་ཀྱིས་རྒྱན་དང་ཆ་བྱད་དུ་མ་དང་ལྡན་པའི་བུད་མེད་ཀྱི་མཆོག་རྣམས་ཀྱིས་ཡོངས་སུ་བསྐོར་ནས་དལ་བུ་དལ་བུས་ཇི་ལྟ་ཇི་ལྟར་འདོད་པར་འདོད་པའི་ཡིད་ཀྱིས་རིའི་མཆོག་དེ་ལ་གནས་པར་བྱེད་དོ། །རང་གིས་བྱས་པར་གྱུར་པའི་ལེགས་པར་བྱས་པའི་ལས་
[234b.7]ཐུན་མོང་མ་ཡིན་པའི་ཚུལ་ཁྲིམས་ཀྱི་རྣམ་པར་སྨིན་པར་གྱུར་པ་ངེས་པར་མྱོང་བར་འགྱུར་བས་ཁ་བསྒྱུར་བས་དགའ་བར་བྱེད་ཅིང་རྩེ་བར་ཡང་བྱེད་དེ། ནགས་དང་ཉེ་བའི་ནགས་དང་རྫིང་བུ་དང་ཆུ་ཀླུང་དང་འབབ་ཆུ་རྣམས་ཀྱང་རྣམ་པ་དུ་མར་སྟེན་པར་བྱེད་དོ། །དེ་ལྟར་རིའི་
[235a]
[235a.1]ཕྲེང་བའི་རི་བོའི་རྩེ་མོ་དེ་ལ་འཁོད་པར་གྱུར་ནས། རིའི་མཆོག་དེ་ལ་རྣམ་པར་རྒྱུ་བར་བྱེད་པ་ན་མཆོག་ཏུ་སྲེད་པས་གདུངས་པས་རྔ་སྐད་ཡན་ལག་ལྔ་པ་ཉན་པར་གྱུར་ཅིང་ནད་རྣམས་དང་བྲལ་བ་དང་འཇིགས་པ་རྣམས་དང་བྲལ་བ་མཆོག་ཏུ་རྒྱགས་པས་ཡིད་ཀུན་
[235a.2]ནས་བཅིངས་པར་གྱུར་པས་ལྷ་དག་རྩེ་བར་བྱེད་དོ། །དེ་དག་རྣམས་དེ་ལྟར་རྒྱུ་བར་གྱུར་པ་ན་དེ་དག་གིས་ལན་མང་དུ་རིའི་མཆོག་ལ་ཀུན་ཏུ་བལྟས་ནས། སོ་སོ་སོ་སོར་རང་གི་འདུན་པས་རྒྱུ་བར་གྱུར་པ་དང་རང་གི་འདུན་པས་འགྲོ་བར་བྱེད་པ་རྣམས་གང་དུ་འདོད་པར་ལུས་
[235a.3]ངག་གི་སྤྱོད་པ་ངལ་སོ་བར་གྱུར་པས་རྣམ་པར་རྒྱུ་ཞིང་གནས་པར་བྱེད་དོ། །དེ་ནས་རིན་པོ་ཆེའི་འོད་ཀྱི་དཔལ་ཐམས་ཅད་ལས་རབ་ཏུ་རྒོད་པར་གྱུར་པའི་རིའི་ཕྲེང་བའི་རི་བོའི་མཆོག་དེ་ན་ལྷ་རྣམས་བསམ་པར་བྱེད་ཅིང་དེ་ལྟར་བག་མེད་པར་གྱུར་པ་རྣམས། ཀུན་ནས་
[235a.4]མངོན་པར་མཐོང་བར་གྱུར་པས་ལེགས་པར་བྱས་པའི་ལས་རྣམས་ཀྱི་ལྷག་མ་ནི་མྱུར་དུ་འགོད་པའི་གསོན་པའི་ཐ་མར་གྱུར་པའི་འཇིགས་པའི་དུས་རབ་ཏུ་རྒོད་པར་གྱུར་པ་ན་ལྷའི་ཚོགས་ཐམས་ཅད་ཕན་པ་ལ་རབ་ཏུ་ཞུགས་པའི་བྱང་ཆུབ་སེམས་དཔའ་དགེ་ལེགས་མཆོག་དང་
[235a.5]ལྡན་ཞིང་དགེ་བའི་ལས་ཀྱི་མཐའ་ལ་སྤྱོད་པ་དེ་རི་བོའི་རྩེ་མོ་ལ་གནས་ནས་བརྟན་ཞིང་རྒྱ་ཆེ་ལ་གསལ་བར་གྱུར་པ་དང་། ལྷའི་ཚོགས་ཐམས་ཅད་ཀྱི་ཡིད་འཕྲོག་པར་གྱུར་པའི་ཡིད་ཀྱི་མུན་པ་རྣམས་ཤིན་ཏུ་འཕྲོག་པར་བྱེད་པས་རིའི་རྩེ་མོའི་སྒྲ་དེ་དག་རྣམས་ཐམས་ཅད་ཉེ་བར་
[235a.6]བཅོམ་ནས། བག་མེད་པའི་སྙིང་ཅན་གྱི་ལྷ་རྣམས་ཀྱི་བག་མེད་པ་སྤང་བར་བྱ་བའི་དོན་དུ་ངང་པ་དུས་བཟངས་དེས་ཚིགས་སུ་བཅད་པ་བརྗོད་པ། ཇི་ལྟར། སྙིང་ནི་འདོད་ལ་ཀུན་ཏུ་ཆགས། །རྟག་ཏུ་ཡུལ་ལ་དོན་དམ་དུ། །གང་ཞིག་མཐར་ཐུག་ཕན་གྱུར་པའི། །
[235a.7]ཕན་པའི་ལྷ་ཡིས་མི་ཤེས་སོ། །བསོད་ནམས་ལྷག་མ་འདི་ཅུང་ཟད། །འཆི་འཕོ་ཀུན་ཏུ་ཉེ་བར་གནས། །རང་གི་ལས་འབྲས་སྤྱད་ནས་ནི། །ལྷ་ནི་གཞན་དུ་འགྲོ་བ་ཡིན། །སྐྱེ་བ་གཞན་དང་སྟོང་ཕྲག་ནི། །ཐིག་འདེབས་ལམ་གྱི་འཁྲུལ་འཁོར་ཡིན། །ལུས་
[235b]
[235b.1]ཅན་རྟག་ཏུ་ལས་བཅིངས་པ། །ཕན་པའི་ཟས་ཟ་ཤེས་པར་གྱིས། །གང་ཞིག་བདེ་ལ་རྟག་ཀུན་ཆགས། །དགེ་བའི་ལས་ཀྱང་རྟག་ཏུ་བྱེད། །མི་འཐུན་པ་ཡི་རྒྱུ་དེ་དག །རྨོངས་པ་རྣམས་ཀྱི་སྙིང་ལ་འཇུག །སྐྱེ་བོ་འདོད་པས་རྨོངས་དེ་དག །ལོངས་སྤྱོད་
[235b.2]འཆི་བདག་རབ་ཏུ་ལྟ། །གང་དག་ཚུལ་ཁྲིམས་དཀའ་ཐུབ་ཤེས། །བདེན་དང་སྦྱིན་ལ་མི་ཕྱོགས་པ། །སྤྱད་ནས་འཆི་བདག་གིས་རྟོག་པའི། །སྐྱེ་བོ་དེ་ནི་འདོད་པས་རྨོངས། །ལས་ཀྱི་རྣམ་སྨིན་མི་ཤེས་གང་། །སྐྱོན་ཡང་འགོག་ལ་མི་དགའ་བ། །ལོངས་
[235b.3]སྤྱོད་ནས་ནི་འཆི་བདག་དཔྱོད། །སྐྱེ་བོ་དེ་ནི་འདོད་པས་རྨོངས། །འབྲལ་བས་བྱས་པའི་སྡུག་བསྔལ་ནི། །མི་བཟད་པ་གང་མ་མཐོང་བ། །ཟོས་ནས་འཆི་བདག་གིས་རྟོགས་ཏེ། །སྐྱེ་བོ་དེ་ནི་འདོད་པས་རྨོངས། །སྙིང་ནི་བུད་མེད་འགྲོ་ལ་ཆགས། །ཡང་སྲིད་
[235b.4]པ་ནི་ཤེས་མིན་པའི། །ཟོས་ནས་འཆི་བདག་གིས་རྟོག་པའི། །སྐྱེ་བོ་དེ་ནི་འདོད་པས་རྨོངས། །རྒུད་དང་མྱ་ངན་ནད་རྣམས་ལ། །ནམ་ཡང་སྐྱོ་བ་སྐྱེ་མིན་པའི། །ཟོས་ནས་འཆི་བདག་གིས་རྟོག་པ། །སྐྱེ་བོ་དེ་ནི་འདོད་པས་རྨོངས། །གང་ཞིག་སྡིག་པའི་གྲོགས་
[235b.5]པོ་དང་། །སྟེན་པའི་འཇིགས་པ་ཆེ་བྱེད་པ། །སྤྱད་ནས་འཆི་བདག་གིས་རྟོག་པའི། །སྐྱེ་བོ་དེ་ནི་འདོད་པས་རྨོངས། །གང་གི་སེམས་ནི་སྒོམ་མིན་དང་། །དེ་ཉིད་དོན་ལ་མི་སེམས་པ། །ལོངས་སྤྱད་ནས་ནི་འཆི་བདག་དཔྱོད། །སྐྱེ་བོ་དེ་ནི་འདོད་པས་རྨོངས། །
[235b.6]གང་ཞིག་གནས་སྐབས་ཐམས་ཅད་དུ། །འཁོར་བའི་འཇིགས་པས་འཇིགས་མིན་པ། །སྤྱད་ནས་འཆི་བདག་གིས་ལྟ་བའི། །སྐྱེ་བོ་དེ་ནི་འདོད་པས་རྨོངས། །དོན་དང་དོན་མིན་ལ་རྟག་ཏུ། །སེམས་ཀྱིས་སེམས་པར་སེམས་མིན་པ། །ལོངས་སྤྱད་ནས་ནི་
[235b.7]འཆི་བདག་དཔྱོད། །སྐྱེ་བོ་དེ་ནི་འདོད་པས་རྨོངས། །གང་ཞིག་དེ་ཉིད་བློ་དང་རྟག་པར་ནི། །འབྱུང་པོ་ཀུན་ལ་ཕན་པར་དགའ་མིན་པ། །ལོངས་སྤྱད་ནས་ནི་འཆི་བདག་རབ་རྟོག་པའི། །སྐྱེ་བོ་དེ་ནི་འདོད་པས་རྨོངས་པ་ཡིན། །གང་ཞིག་ལུས་བདེའི་དོན་དུ་ནི། །
[236a]
[236a.1]རྨོངས་པ་ཡིས་ནི་ཆོས་ཉམས་བྱེད། །ཡིད་ནི་རྟག་ཏུ་རྩེ་གཅིག་པས། །རབ་ཏུ་བརྩོན་པས་དགེ་བ་གྱིས། །མི་དགེ་བ་ཡང་རྟག་ཏུ་སྤོངས། །དེ་དག་མཁས་པའི་མཚན་ཉིད་ཡིན། །སྦྱིན་དང་ཚུལ་ཁྲིམས་དཀའ་ཐུབ་བྲལ། །ལས་ལ་ཆེད་ཆེར་
[236a.2]བྱེད་པ་མེད། །བག་མེད་པས་ནི་ཡོངས་བསླུས་པ། །རིང་པོ་མིན་པར་ལོག་པར་ལྟུང་། །དེ་ནི་ཕྱི་ནས་དུས་རིང་ཡིད། །དུས་ཀྱི་དབང་གིས་ཀུན་འགྲོ་བའི། །ཕྱི་ནས་བཟློག་ཏུ་མེད་པ་ཡི། །གདུང་བའི་རང་བཞིན་མེ་ཡིས་སྲེག །མི་བཟད་བཟློག་པར་བྱར་མེད་པ། །
[236a.3]ངེས་པར་མྱོང་བའི་ལུས་ཅན་རྣམས། །འཆི་བའི་དུས་ཀྱི་དབང་དུ་འགྲོ། །དེ་རིག་གྱིས་ལ་ལེགས་པར་སྤྱོད། །དེ་ལྟར་ངང་པ་དེས་རིང་བ་མི་དམན་ཞིང་རྒྱ་ཆེ་བའི་རང་བཞིན་གྱིས་མཆོག་ཏུ་སྙན་པར་གྱུར་པས་ལྷ་དེ་དག་རྣམས་ལ་སྟོན་པར་བྱེད་དེ། བྱང་ཆུབ་སེམས་དཔའ་
[236a.4]དེ་ནི་དབྱངས་སྙན་པ་ཡིན་ལ་ལྷ་དེ་དག་རྣམས་ཐམས་ཅད་ལ་དེས་རྣམ་པ་མང་པོ་དང་ལྡན་པའི་དབྱངས་དུ་མ་རྣམས་བརྗོད་པ་དང་ལྡན་པའི་ལྷ་རྫས་ཀྱི་སྒྲ་རྣམས་ཉེ་བར་བཅོམ་ནས་རྣམ་པར་གསལ་ཞིང་མཛེས་པར་བྱེད་པ་ཡིན་ཏེ། སྙན་པར་གྱུར་པ་དང་ཕལ་ཆེ་བར་གྱུར་པ་དང་། བརྟན་
[236a.5]པར་གྱུར་པ་དང་རྒྱ་ཆེ་བར་གྱུར་པའི་ཕྱིར་ཡང་སྟེ། རི་བོ་དེ་ལ་ཐོས་པར་གྱུར་ནས་ལྷའི་ཚོགས་དུ་མ་རྣམས་ཀྱིས་ཡོངས་སུ་བསྐོར་བ་དུས་ཐམས་ཅད་དུ་མེ་ཏོག་དང་འབྲས་བུ་རྣམས་ཕུན་སུམ་ཚོགས་པ་པད་མའི་ཚལ་དུ་མས་ཀུན་དུ་ཁྱབ་པར་གྱུར་པ་ལྷའི་བུ་མོའི་ཚོགས་ཕལ་པོ་ཆེས་
[236a.6]རབ་ཏུ་དགའ་བར་གྱུར་པའི་གླུ་ལེགས་པར་ལེན་པ་རིན་པོ་ཆེའི་ཕྲེང་བའི་འོད་ཀྱིས་ཉེ་བར་མཛེས་པར་གྱུར་པ་རིན་པོ་ཆེ་སྣ་བདུན་གྱིས་རྣམ་པར་བཀྲ་བར་བྱས་པའི་ཆ་ཤས་ཀྱིས་མཛེས་པ་རིན་པོ་ཆེ་སྣ་བདུན་གྱི་ནགས་དང་ཉེ་བའི་ནགས་དང་རྫིང་བུ་དགའ་བ་རྒྱལ་མཚན་གྱི་འདུག་པའི་
[236a.7]སྟེགས་བུ་རྣམས་ཀྱིས་རྣམ་པར་བརྒྱན་པ་ན་ལྷ་དང་ལྷ་མོ་བརྒྱ་སྟོང་གིས་ཉེ་བར་དབྱངས་སྒྲོགས་པར་གྱུར་པ་རྣམས་ནི་སྙན་པ་དང་མཉན་པར་འོས་པའི་རྔ་སྐད་ཡན་ལག་ལྔ་པ་ཀུན་དུ་སྒྲོགས་པར་གྱུར་པ་ཐོས་ན་དགའ་བ་བཻ་ཌཱུརྱ་དང་ཨིན་དྲ་ནཱི་ལ་དང་དངུལ་དང་གསེར་གྱི་ཀ་བ་བརྒྱ་སྟོང་
[236b]
[236b.1]གིས་ཉེ་བར་མཛེས་པར་གྱུར་པ་ཆེན་པོ་ལ་འོས་པའི་སེང་གེའི་ཁྲིས་ཉེ་བར་མཛེས་པ། ནམ་མཁའ་ལ་རྒྱུ་བར་བྱེད་པའི་གཞལ་ཡས་ཁང་དཔེ་མེད་པ་ལ་གནས་ནས་འཐབ་བྲལ་གྱི་མངའ་བདག་རྣམ་པར་མཛེས་པར་གྱུར་ཅིང་བླ་ན་མེད་པའི་དཔལ་དང་ལྡན་པར་ལྷ་བརྒྱ་སྟོང་གིས་ཀྱང་གླུ་
[236b.2]ཉེ་བར་བླངས་པར་གྱུར་ཅིང་ཐལ་མོ་སྦྱར་བ་སྟོང་ཕྲག་བརྒྱས་མཆོད་པར་གྱུར་པ་དང་བསྟོད་པར་ཡང་གྱུར་པས་རྣམ་པར་བརྟོལ་བ་བཞིན་དུ་ནམ་མཁའ་ལས་གང་ན་རིའི་ཕྲེང་བའི་རི་བོ་དེར་ཉེ་བར་ལེགས་པར་འོངས་ཏེ། མཆོག་ཏུ་རངས་པར་གྱུར་པས་ངང་པའི་རྒྱལ་པོ་དུས་བཟངས་
[236b.3]བལྟ་བར་འདོད་པའི་ཕྱིར་རོ། །སྨོན་ལམ་གྱི་དབང་གིས་དང་ལྷ་རྣམས་ལ་ཡང་ཕན་པར་འདོད་པས་ཀྱང་དེར་སྐྱེས་པ་ཡིན་ལ་སྐྱེ་བ་དྲན་པའི་དབང་དུ་བྱས་ནས་ཀྱང་གུས་པ་ལེགས་པར་སྐྱེས་པར་གྱུར་པས་དེ་ལྷ་འཐབ་བྲལ་གྱི་མངའ་བདག་ལེགས་པར་ཉེ་བར་འོང་ངོ་། །ཇི་ལྟར་འོས་པ་
[236b.4]བཞིན་དུ་འདིའི་དྲུང་ནས་ངས་དམ་པའི་ཆོས་མཉན་པར་བྱེད་དེ། ལྷ་རྣམས་དང་བདག་ཉིད་ལ་ཕན་པ་དང་བདེ་བའི་དོན་དུ་དང་། བག་མེད་པས་ལོག་པར་ལྟུང་བར་འགྱུར་བ་རྣམས་རྣམ་པར་ཞི་བར་བྱ་བའི་དོན་དུ་ཡང་ངོ་། །དེ་ནས་རིའི་ཕྲེང་བའི་རི་བོ་གང་ཡིན་པ་དེའི་རྣམ་པ་
[236b.5]སྣ་ཚོགས་པའི་གནས་དང་ཀུན་དགའ་ར་བ་དང་སྐྱེད་མོས་ཚལ་དང་ནགས་དང་ཉེ་བའི་ནགས་དང་རི་ལོགས་དང་སྨན་ལྗོངས་དང་། པད་མའི་ཚལ་དང་མཚོ་བྲན་དང་ཡང་ཐོག་གི་རྩེ་མོ་དང་ཁང་བུའི་རྒྱབ་དང་རིན་པོ་ཆེའི་ཁང་པ་དང་། རིའི་རྩེ་མོ་དང་ཆུ་ཀླུང་དང་ཚང་ཚིང་དང་རིའི་རྒྱབ་དང་
[236b.6]མེ་ཏོག་གི་ནགས་དང་འབྲས་བུའི་ནགས་དང་སྐྱེད་མོས་ཚལ་དང་དཔག་བསམ་གྱི་ཤིང་དང་དངུལ་དང་བཻ་ཌཱུརྱའི་རང་བཞིན་དང་གསེར་བཙོ་མའི་རང་བཞིན་གྱི་རྣམ་པ་དུ་མར་མཐོང་ན་དགའ་བར་གྱུར་པ་ལྗོན་ཤིང་རྣམས་ལ་ཡང་ལྷན་ཅིག་སྤྱོད་པ་རྣམས་དང་བཅས་པའི་ལྷ་དེ་རྣམས་དགའ་
[236b.7]བར་བྱེད་ཅིང་རྩེ་བར་ཡང་བྱེད་པ་ལས། ཡུལ་ལྗོངས་མང་པོས་ཀུན་དུ་གང་བར་གྱུར་པའི་ལྷའི་ཚོགས་དེ་དག་ཐམས་ཅད་རབ་ཏུ་རིངས་པ་དང་བཅས་པས་ཆེས་རབ་ཏུ་དགའ་བའི་ཡིད་ཀྱིས་གར་བྱེད་པར་འགྱུར། བསྐྱོད་པར་གྱུར་དགོད་པ་དང་ཆེས་རབ་ཏུ་དགོད་པའི་ཡིད་ཀྱིས་
[237a]
[237a.1]ཁང་བཟངས་ཀྱི་མཆོག་ན་བཞུགས་པར་གྱུར་པའི་ལྷའི་མངའ་བདག་དེ་ཀུན་དུ་ལེགས་པར་མཐོང་བར་གྱུར་ཏེ། ལྷ་རྫས་ཀྱི་དཔེ་མེད་པའི་བདེ་བ་རྣམས་དང་ཡང་དག་པར་ལྡན་པར་གྱུར་པ་མངོན་པར་མཐོང་ཞིང་ཐམས་ཅད་ཀྱིས་ཀྱང་བདག་ཉིད་ཐམས་ཅད་ཀྱིས་མུ་
[237a.2]སུ་ལུན་དྷ་དེ་ཉིད་མངོན་པར་མཐོང་བར་གྱུར་ནས་རབ་ཏུ་དགའ་བས་ལྟ་བ་ལ་ཆེད་ཆེར་གྱུར་པའི་ཡིད་ཀྱིས་དེ་ཉིད་མཐོང་བར་གྱུར་པ་ན། བརྗོད་པར་གྱུར་པ་ཇི་ལྟར་འཐབ་བྲལ་བའི་མངའ་བདག་མུ་སུ་ལུན་དྷ་ཡིན་ལ། དམ་པའི་ཆོས་ཉན་འདོད་པ་ཡིན་ཏེ་ངང་པའི་མངའ་བདག་དུས་
[237a.3]བཟངས་ཀྱི་དྲུང་དུ་དམ་པའི་ཆོས་ཉན་འདོད་པ་ཡིན་ན་ངང་པའི་རྒྱལ་པོ་དུས་བཟངས་མ་མཐོང་བས་དེའི་དྲུང་དུ་བདག་ཅག་རྣམས་ཀྱིས་མངོན་པར་བལྟ་བར་བྱ་བ་དང་མཆོད་པ་ཡང་དོན་དུ་གཉེར་བར་བྱའོ། །ལྷ་དེ་དག་རྣམས་ཀྱིས་དེ་ལྟར་རིག་པར་གྱུར་ནས་འདོད་པའི་ཡོན་ཏན་ལྔ་
[237a.4]དང་ལྡན་པའི་བདེ་བ་ཡང་དག་པར་ལྡན་པ་ལྷ་རྫས་ཀྱི་ཕྲེང་བའི་རྒྱན་དང་ལྡན་པ་རྣམས་ཐམས་ཅད་ཀྱིས་ལྷའི་མངའ་བདག་ལ་རབ་ཏུ་བསྙེན་པར་གྱུར་ཏོ། །དེ་ནས་གང་ཡང་མུ་སུ་ལུན་དྷ་དང་ལྷན་ཅིག་ཏུ་ནམ་མཁའི་དཀྱིལ་ནས་འོངས་པའི་ལྷ་དེ་དག་ཐམས་ཅད་དང་གང་ཡང་རིའི་ཕྲེང་
[237a.5]བའི་རྩེ་མོ་སྟོང་པ་ན་དགའ་ཞིང་རྩེ་བར་བྱེད་པའི་ལྷ་རྫས་ཀྱི་ཕྲེང་བའི་རྒྱན་དང་ཡང་དག་པར་ལྡན་པ་དེ་དག་རྣམས་ཐམས་ཅད་ཀྱིས་ཀྱང་འཐབ་བྲལ་གྱི་བདག་པོའི་དྲུང་དུ་མཆོད་པ་བྱས་ནས་རབ་ཏུ་དགའ་བའི་ཡིད་ཀྱིས་མདུན་དུ་གར་བྱེད་པར་གྱུར་ཅིང་གླུ་ལེན་པར་ཡང་བྱེད་དོ། །ཐམས་
[237a.6]ཅད་དང་ཡང་དག་པར་ལྡན་པར་གྱུར་པ་དེ་དག་རྣམས་འཐབ་བྲལ་གྱི་བདག་པོ་དང་ལྷན་ཅིག་ཏུ་གྱུར་པས་གང་ན་བྱང་ཆུབ་སེམས་དཔའ་མཆོག་ཏུ་རྣོ་བའི་ཤེས་རབ་དང་ལྡན་པ་སྨོན་ལམ་གྱི་དབང་གིས་ལྷ་རྣམས་ཀྱི་བག་མེད་པ་བསལ་བར་བྱ་བའི་དོན་དུ་འཐབ་བྲལ་དུ་སྐྱེས་པར་གྱུར་པ་
[237a.7]དེར་ཐམས་ཅད་ཉིད་ཉེ་བར་ལེགས་པར་སོང་ངོ་། །དེ་ནས་རིང་བ་ཉིད་ནས་འཐབ་བྲལ་གྱི་བདག་པོ་མཐོང་བའི་ཆོས་ལ་གུས་པས་གུས་པ་ལེགས་པར་སྐྱེས་པ་དང་ཁང་བཟངས་དེ་ལས་བབས་ནས་དེ་ལྷའི་ཚོགས་དང་ལྷན་ཅིག་ཏུ་ཆོས་ཆེན་པོ་རབ་ཏུ་འཆད་པ་པོའི་ཆོས་ལ་སྒྲ་འབྱིན་པའི་
[237b]
[237b.1]མངོན་སུམ་དུ་དེར་བསྙེན་པའི་ངང་པའི་གཟི་བརྗིད་ཀྱིས་ལྷ་རྣམས་ཐམས་ཅད་ཀྱི་དྲུང་ན་ཆེས་ལྷག་པར་ཆོས་ཀྱི་དཔལ་རྣམ་པར་མཛེས་སོ། །དེ་ནས་དེ་རིང་བ་ཉིད་ནས་མཐོང་བར་གྱུར་པས་འཐབ་བྲལ་གྱི་མངའ་བདག་གུས་པ་ཤིན་ཏུ་ལེགས་པར་སྐྱེས་པར་གྱུར་ཅིང་། ཆོས་ལ་
[237b.2]ཡང་གུས་པར་གྱུར་པས། ཁང་བཟངས་དེ་ལས། ཀུན་ནས་བབས་པར་གྱུར་ཏེ། ལྷའི་ཚོགས་དེ་དག་རྣམས་དང་བཅས་པ་རྣམས་ཆོས་རབ་ཏུ་སྨྲ་བར་བྱེད་པ་ཆོས་ཀྱི་སྒྲ་སྒྲོགས་པར་བྱེད་པ་དེ་ལ་ཁ་མངོན་དུ་ཕྱོགས་པར་བྱེད་པ་ལ་ཉེ་བར་རྟེན་པར་གྱུར་ཏོ། །ངང་པ་
[237b.3]དེ་ཡང་ཆོས་ཀྱི་གཟི་བརྗིད་དེ་དག་གིས་ལྷ་རྣམས་ཐམས་ཅད་ཀྱི་དྲུང་ན་ཆོས་ཀྱི་དཔལ་གྱིས་ཤིན་ཏུ་བླ་ལྷག་པར་མཛེས་པར་གྱུར་ཏོ། །དེ་ནས་མུ་སུ་ལུན་དྷ་མངོན་པར་མཐོང་ནས་བྱང་ཆུབ་སེམས་དཔའ་ངང་པ་དེས་ལེགས་པར་འོངས་སམ་གྱི་ཚིག་གིས་མངོན་པར་མཆོད་དེ། འཐབ་
[237b.4]བྲལ་གྱི་བདག་པོ་གང་དང་དེ་དག་དེ་ལྟར་བདེ་བར་འོངས་སམ། དེ་ལྟར་བག་མེད་པས་ཁྱོད་བག་མེད་པར་མ་གྱུར་རམ། བདེ་བའི་ས་གཞི་རྣམས་ཀྱི་མཆོག་འདི་ཐོབ་པར་གྱུར་ནས་ཀྱང་གང་ཞིག་ཕྲོགས་པར་མི་འགྱུར་བ་དེ་ནི་ཤིན་ཏུ་ངོ་མཚར་ཏོ། །ཕྱིར་ཞིང་ཁོ་ན་ལྷ་རྣམས་
[237b.5]ཀྱི་མངའ་བདག་བྱེད་པར་གྱུར་པ་གང་གི་ཕྱིར་ལྷ་རྣམས་ལས་ཀྱང་བརྒྱ་འགྱུར་དུ་བདེ་བ་རྣམས་ལ་ཉེ་བར་ལོངས་སྤྱོད་པར་གྱུར་པའི་རྣམ་པ་དེ་ལྟ་བུའི་བདེ་བ་གང་ཡིན་པ་རྣམས་ཀྱིས་ཀྱང་འཁྲིད་པར་མི་བྱེད་པ་དེ་དག་ནི་ཤིན་ཏུ་ངོ་མཚར་བ་གཞན་ཡིན་ནོ། །གང་གི་ཕྱིར་ལེགས་པར་བྱེད་
[237b.6]པའི་རྐྱེན་རྣམས་དང་སྡུག་བསྔལ་གྱི་རྐྱེན་གྱི་ཤུགས་རྣམས་ཀྱིས་ཀྱང་འཛིན་པར་བྱེད་པ་ཡིན་ནོ། །དེ་དེ་ལྟར་སྐྱེ་བ་གཞན་རྗེས་སུ་དྲན་པར་བྱེད་དེ། སངས་རྒྱས་གཙུག་ཏོར་ཅན་གང་གི་སྤྱན་སྔ་ནས་དེས་ཆོས་འདུལ་བ་ཐོས་པར་གྱུར་པའི་མདོ་སྡེ་དྲན་པར་བྱས་ནས་མུ་སུ་ལུན་དྷ་
[237b.7]དེ་ལ་འཆད་དོ། །ངང་པ་རྣམས་ཀྱི་མངའ་བདག་དུས་བཟངས་འདིས་མུ་སུ་ལུན་དྷ་དེ་ལ་འདི་སྐད་ཅེས་སྨྲས་སོ། །ཇི་ལྟར་མུ་སུ་ལུན་དྷ་ཁྱོད་ནི་རྙེད་པ་དང་ལྡན་ཏེ་གང་བག་མེད་པར་གྱུར་པས་ཁྱོད་ནི་རྒྱུ་བ་དང་ངའི་ཡང་ཆོས་ཀྱི་སྒྲ་ཐོས་པར་གྱུར་ནས་འདིར་འོངས་པ་དེ་དག་ནི་
[238a]
[238a.1]འདིར་ངོ་མཚར་ཆེ་བ་ཡིན་ནོ། །དེ་ལྟར་ཡིན་པ་དེའི་ཕྱིར་འཐབ་བྲལ་གྱི་བདག་པོ་མཉན་པར་གྱིས་དང་། བཅོམ་ལྡན་འདས་གཙུག་ཏོར་ཅན་དེས་ང་མིར་གྱུར་པའི་རྒྱལ་པོར་གྱུར་པ་ན་བསྟན་པ་རྒྱལ་པོ་ཆོས་ལ་སྤྱོད་པ་ཞེས་བྱ་བའི་ཆོས་ཀྱི་རྣམ་གྲངས་ཀྱི་མདོ་
[238a.2]གང་ཡིན་པ་དེ་ལེགས་པར་རབ་ཏུ་ཡིད་ལ་གྱིས་ལ་ཉོན་ཅིག་དང་བཤད་པར་བྱའོ། །རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བས་ཡང་དག་པར་སྐྱེ་དགུ་རྣམས་སྐྱོང་བར་བྱེད་པ་གང་གིས་ཕན་པ་དང་བདེ་བ་ལ་སྦྱར་བར་འགྱུར་རོ། །དེ་ཡང་དེས་རབ་ཏུ་བསྔགས་
[238a.3]པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གང་དག་དང་ཡང་དག་པར་ལྡན་པར་གྱུར་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བས་སྐྱེ་དགུ་རྣམས་སྐྱོང་བར་བྱེད་པ་ཡིན་ཞེ་ན། 
[238a.4]མཐོང་བའི་ཆོས་ཉིད་ལ་ཡང་དེ་དེས་རབ་ཏུ་བསྔགས་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་ཏེ། རྫུ་འཕྲུལ་ཆེ་བ་དང་སྟོབས་ཆེ་བ་དང་ནོར་ཆེ་བར་ཡང་འགྱུར་རོ། །འདི་ན་རྒྱལ་པོ་ཆོས་སུམ་ཅུ་
[238a.5]རྩ་ལྔ་དང་ཡང་དག་པར་ལྡན་པའི་རྒྱལ་པོས་སྐྱེ་དགུ་རྣམས་སྐྱོང་བར་བྱེད་ལ། སྐྱོང་བར་བྱེད་པར་གྱུར་པས་ཀྱང་ནོར་ཆེན་པོར་འགྱུར་རོ། །སྟོབས་ཆེ་བ་དང་། ཕས་ཀྱི་རྒོལ་བའི་དཔུང་ཐམས་ཅད་ཀྱིས་མི་ཐུབ་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོ་འཐབ་
[238a.6]བྲལ་བ་རྣམས་ཀྱི་མངའ་བདག་ཏུ་འགྱུར་རོ། །སུམ་ཅུ་རྩ་ལྔ་པོ་གང་དག་ཞེ་ན་འདི་ལྟ་སྟེ། འདིའི་རང་གི་སྐྱེ་བོ་གཙང་བར་གྱུར་པ་དང་དཔྱ་རྣམས་ངེས་པར་བྱས་ནས་ཟ་བར་བྱེད་པ་དང་བཟོད་པ་དང་ལྡན་པ་དང་ལུགས་ལས་ཕྱོགས་འཛིན་མེད་པ་དང་བླ་མ་མཆོད་པར་བྱེད་པ་དང་སྔར་
[238a.7]ཉིད་སྟེར་བར་བྱེད་པ་ཡིན་སྔར་བྱིན་པར་གྱུར་ནས་ཕྱིས་ཀྱང་སྟེར་བར་བྱེད་པ་ཡིན་ཆོས་མ་ཡིན་པ་འཛིན་པར་མི་བྱེད་པ་ཡིན། སྡིག་པའི་གྲོགས་པོ་དང་སྟེན་པར་བྱེད་པ་མ་ཡིན་བུད་མེད་ཀྱི་དབང་དུ་འགྲོ་བ་མ་ཡིན་ཐམས་ཅད་ཀྱི་ཚིག་ལ་དད་པར་བྱེད་པ་མ་ཡིན་སྙན་པར་གྲགས་པ་ལ་
[238b]
[238b.1]འདོད་པ་སྐྱེད་པ་ཡིན་གྱི་ནོར་ལ་འདོད་པ་ཅན་མ་ཡིན་ནོ། །ལོག་པར་ལྟ་བ་དང་ལྡན་པ་མ་ཡིན་གཏོང་བ་ཅན་ཡིན་འཐུན་པར་བྱེད་པ་དང་ངག་སྙན་པར་འགྱུར་བ་ཡིན་བདེན་པར་སྨྲ་བ་ཡིན་ནོར་གཞིས་རྣམས་འཕེལ་བ་དང་འགྲིབ་པར་གློ་བུར་དུ་མི་བྱེད་པ་ཡིན་མིའི་ཁྱད་པར་ཤེས་པ་
[238b.2]ཡིན་དུས་ངེས་པར་ལེགས་པར་སྟོན་པར་བྱེད་པ་པོ་ཡིན། གཉིད་ཆེ་བ་མ་ཡིན་ལེ་ལོ་མེད་པ་ཡིན་གྲོགས་པོ་བརྟན་པ་ཡིན་མི་ཕན་པ་རྗེས་སུ་སྟེན་པར་བྱེད་པ་མ་ཡིན། ཁྲོ་བའི་ཤུགས་དང་དགའ་བ་ཡ་ཡ་བོ་སྡོམ་པར་བྱེད་པ་ཡིན་ཟས་དང་སྐོམ་ལ་ཤིན་ཏུ་ཀུན་ནས་ཆགས་
[238b.3]པའི་རང་བཞིན་ཅན་མ་ཡིན། ལེགས་པར་བསམ་པར་བྱ་བ་རྣམས་སེམས་པ་པོ་ཡིན་དོན་དུས་རིང་དུ་སྐོར་བར་བྱེད་པ་མ་ཡིན་ཆོས་ལ་སྐྱེ་དགུ་རབ་ཏུ་འགོད་པར་བྱེད་པ་ཡིན་དགེ་བ་བཅུའི་ལས་ཀྱི་ལམ་གྱི་དགེ་བ་རྣམས་བྱེད་པར་འགྱུར་བ་ཡིན། རྒྱུ་དང་རྐྱེན་ལེགས་པར་སྟོན་པར་
[238b.4]བྱེད་པ་ཡིན། ལྷ་དག་མཆོད་པར་བྱེད་པ་ཡིན། བུ་དང་བུ་མོ་ཡང་དག་པར་བདེ་བར་ཡོངས་སུ་སྐྱོང་བར་བྱེད་པ་ཡིན། རྟག་པར་ཡང་ཤེས་རབ་གོམས་པར་བྱེད་པའི་རང་བཞིན་ཅན་ཡིན་ཡུལ་གྱིས་བཀྲི་བར་འགྱུར་བ་མ་ཡིན་རིགས་པ་དང་ལྡན་པའི་རང་བཞིན་རྣམས་
[238b.5]ཀྱི་རིགས་ཀྱི་ས་གཞི་སྦྱིན་པར་གཏོང་ངོ་། །དེ་ལྟ་བུའི་ཆོས་སུམ་ཅུ་རྩ་ལྔ་དང་ཡང་དག་པར་ལྡན་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་དེ་དེས་རབ་ཏུ་བསྔགས་པར་འགྱུར་རོ། །ཤིན་ཏུ་ནོར་ཆེ་བ་དང་རབ་ཏུ་ཕལ་ཆེ་བའི་དཀོར་དང་ཉེ་བར་མཁོ་བ་དང་ལྡན་
[238b.6]པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་ལྷའི་མངའ་བདག་ཏུ་འགྱུར་ཏེ་ལེགས་པར་བྱས་པར་གྱུར་པ་དེའི་རྒྱུ་ལས་སོ། །དེ་ལ་གཙང་བའི་རང་གི་སྐྱེ་བོ་དང་ཡང་དག་པར་ལྡན་པའི་རྒྱལ་པོ་ཉུང་ཟད་ཀྱི་རང་བཞིན་ཅན་མ་
[238b.7]ཡིན་པར་འགྱུར་བའི་རྣམ་པ་ཅི་ལྟ་བུས་སྐྱེ་བོ་དེ་གཙང་བ་ལ་སྦྱོར་བས་གཞན་ལ་ཕན་པ་ལ་རབ་ཏུ་ཞུགས་པ་ཡིན་ཞེ་ན། ཆོས་ལུགས་རྣམ་པར་གཞག་པ་ལ་ཤིན་ཏུ་བར་ཡང་ས་མཚམས་སྲུང་བར་འགྱུར་རོ། །དམ་ཚིག་སྲུང་བར་འགྱུར་བ་དང་རྩབ་ཧྲལ་ཅན་དུ་མ་གྱུར་པ་དང་། 
[239a]
[239a.1]རྗེ་དཔོན་ལ་ཕན་པ་མ་ཡིན་པ་རབ་ཏུ་འགོགས་པར་བྱེད་པར་འགྱུར་རོ། །འདིས་ཕན་པར་གྱུར་པ་དག་ལ་ཀུན་ཏུ་སྦྱོར་བར་བྱེད་པ་དང་། རྒྱལ་སྲིད་ཀྱང་ཆོས་ཀྱིས་ལེགས་པར་སྲུང་ངོ་། །ཕན་པ་དང་གྲོགས་སུ་འགྱུར་བ་རྣམས་སྨྲ་བར་བྱེད་པ་དང་། 
[239a.2]དུས་སུ་ཉེ་བར་གནས་པ་དང་དྲང་པོའི་རང་བཞིན་ཅན་གཞན་ལ་བཞད་བགད་དུ་བྱེད་པ་མ་ཡིན་པ་དང་། ཞབས་འབྲིང་བྱེད་པའི་དབང་གིས་ཕན་པ་མ་ཡིན་པ་རྣམས་རྗེ་བོ་ལ་བྱེད་པར་མི་འགྱུར་བ་དང་། འདོད་པ་དང་ང་རྒྱལ་དག་གིས་ཀྱང་འཁྲིད་པར་འགྱུར་བ་མ་ཡིན་
[239a.3]པ་དང་། གནས་སྐབས་ཐམས་ཅད་དུ་ཆོས་རྣམས་ལས་ཉམས་པར་གྱུར་པ་ཡོད་པ་མ་ཡིན་པ་དང་། འཇིག་རྟེན་ཕ་རོལ་གྱི་དོན་ཀུན་ནས་གླེང་སློང་བར་བྱེད་པ་དང་ལྡན་པའོ། །འཁོར་བ་ལ་འཇིགས་པར་འགྱུར་བ་དང་། ལས་ཀྱི་འབྲས་བུ་རྣམ་པར་སྨིན་པ་ལ་སྐུར་
[239a.4]བ་མི་འདེབས་པ་དང་། ཉེས་པར་སྤྱོད་པ་རྣམ་པ་གསུམ་ཡང་ཡོངས་སུ་སྤོང་བར་བྱེད་དོ། །གོམས་པར་ཡང་མི་བྱེད་དོ། །ཆད་པ་ལ་དགའ་བ་མ་ཡིན་ནོ། །བློ་གཞན་དང་ལྡན་པ་མ་ཡིན་པ་དང་སྟེ། དེ་རྣམ་པ་དེ་ལྟ་བུ་དག་གིས་སྐྱེ་བོ་གཞན་དང་བདག་ཉིད་ཀྱང་
[239a.5]ལེགས་པར་འཇུག་པར་བྱེད་དེ་རྒྱས་པར་ཡང་བྱེད་དོ། །འཇིག་རྟེན་གཉིས་སུ་ཕན་པ་བྱེད་པར་གྱུར་པའི་སྐྱེ་བོ་རྣམ་པ་དེ་ལྟ་བུ་དེ་དག་གི་སྐྱེ་བོ་དང་ལྡན་པའི་རྒྱལ་པོས་རྒྱལ་ཁམས་ཀྱང་སྐྱོང་བར་བྱེད་ཅིང་རང་དང་གཞན་ཡང་འཛིན་པར་བྱེད་པ་རྣམས་ནི་ལུས་ཞིག་ནས་མཐོ་རིས་
[239a.6]བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཡང་ཆོས་གཞན་དང་ཡང་དག་པར་ལྡན་པར་གྱུར་པའི་རྒྱལ་པོས་རྒྱལ་ཁམས་ལེགས་པར་སྐྱོང་བར་བྱེད་པ་ནི། ལུས་ཞིག་ནས་ཀྱང་མཐོ་རིས་བདེ་འགྲོའི་འཐབ་བྲལ་གྱི་ལྷ་རྣམས་ཀྱི་མངའ་
[239a.7]བདག་ཏུ་འགྱུར་རོ། །གང་དག་ཞེ་ན། འདི་ལྟ་སྟེ། ངེས་པ་དང་ལྡན་པས་འབྲས་བུ་རྣམས་ཟ་བར་འགྱུར་བའོ། །ངེས་པ་མེད་པ་ཞེས་བྱ་བ་ནི་དེའི་ཡུལ་ལམ་གྲོང་ཁྱེར་རམ་གྲོང་ངམ་ཚོང་འདུས་རྣམས་ཀྱང་རུང་སྟེ། དུས་ཐམས་ཅད་དང་གནས་སྐབས་ཐམས་ཅད་དུ་ངེས་
[239b]
[239b.1]པར་བྱས་པའི་དཔྱ་རྣམས་ཡོད་པར་གྱུར་པ་ལས་དེ་དག་རྣམས་དེ་ཁོ་ན་བཞིན་དུ་རྒྱལ་པོ་འདིས་ཉམས་པར་མ་གྱུར་པ་ཡང་དུས་ཀྱི་སྐྱོན་གྱིས་སམ། མནར་བར་གྱུར་ནས་རིམ་གྱིས་འཕེལ་བར་གྱུར་པའི་རང་གི་དངོས་པོ་རྣམས་རིགས་པ་མ་ཡིན་པས་འཕྲོག་པར་བྱེད་ན། འཇལ་བྱེད་
[239b.2]ལ་འཇལ་བར་མི་བྱེད་པ་དང་། གཡོས་བདེན་པར་འགྱུར་བ་ཡོད་དམ་ཅི། དེ་ལྟར་རྒྱལ་པོ་ངེས་པའི་འབྲས་བུ་ཟ་བར་བྱེད་པ་ཡིན་ནོ། །དེས་སྐྱེ་དགུ་རྣམས་འཚེ་བར་མི་བྱེད་དོ། །ཡུལ་འཁོར་ཡང་ཡོངས་སུ་སྲུང་བར་བྱེད་དོ། །སྐྱེ་བོ་ཐམས་ཅད་ལ་རྗེས་སུ་བརྩེ་བ་པོ་དེ་ལུས་
[239b.3]ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་བདག་པོར་འགྱུར་རོ། །ཡང་ཆོས་གཞན་དང་ཡང་དག་པར་ལྡན་པའི་རྒྱལ་པོས་ཡུལ་འཁོར་ཡོངས་སུ་སྐྱོང་བར་བྱེད་དོ། །སྐྱེ་དགུ་ཀུན་ཏུ་དགའ་བར་ཡང་བྱེད་དོ། །གང་དག་ཞེ་ན། འདི་ལྟ་སྟེ། 
[239b.4]བཟོད་པ་དང་ལྡན་པར་གྱུར་པའོ། །འདི་ལ་རྐྱེན་གྱི་དབང་གིས་ཁྲོ་བ་འབྱུང་བར་གྱུར་ན་ཡང་ཡོངས་སུ་སྤོང་བར་བྱེད་དོ། །རྗེད་དཔོན་ཡིན་པར་གྱུར་ནས་ཀྱང་གནང་ལ་སྒོ་བར་མི་བྱེད་དོ། །གཞན་གྱི་འབྱོར་པས་མི་བཟོད་པར་མི་བྱེད་དོ། །གྲོང་ཁྱེར་ཉེས་པ་ཅན་རྣམས་ལ་ཡང་
[239b.5]གཙེ་བ་སྐྱེད་པར་ཡང་མི་བྱེད་དོ། །གྲོགས་པོའི་དྲུང་དུ་ཚིག་རྩུབ་མོ་རྣམས་སྨྲ་བར་ཡང་མི་བྱེད་དོ། །ཁྲོ་བ་སྐྱེས་པར་གྱུར་ན་ཡང་བཟོད་པས་རབ་ཏུ་ཞི་བར་བྱེད་དོ། །འདིས་སྙན་པ་རྗོད་པར་བྱེད་དོ། །བརྗོད་པར་གྱུར་པ་ན་ཡང་ཇི་ལྟར་འདིས་གྲོང་ཁྱེར་པ་འདི་རྣམས་མི་བདེ་བར་གྱུར་
[239b.6]ཅིང་འཁྲུག་པར་བྱེད་པ་མ་ཡིན་ནོ། །དེ་ལྟར་གནས་སྐབས་ཐམས་ཅད་དང་རྣམ་པ་ཐམས་ཅད་དང་དུས་ཐམས་ཅད་དུ་སྙིང་རྗེ་དང་ལྡན་པར་འགྱུར་ཏེ། རང་བཞིན་གྱིས་ཡིན་གྱི་དགོས་པ་རྣམས་ཀྱི་རྒྱུ་གང་ལས་ཀྱང་ནི་མ་ཡིན་ནོ། །རྒྱལ་པོ་དེ་བཟོད་པ་དང་ལྡན་པར་གྱུར་པའི་
[239b.7]རྒྱུ་དེ་དག་དང་རྐྱེན་དེ་དག་གིས་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བར་གྱུར་པ་འཇིག་རྟེན་འདི་དང་ཕ་རོལ་དུ་ཡང་ཕན་པར་འགྱུར་བའི་ཕྱོགས་འཛིན་
[240a]
[240a.1]མེད་པར་ལུགས་ལེགས་པར་སྐྱོང་བར་བྱེད་པ་འདི་ཡང་གང་ཞེ་ན། བླ་ན་མེད་པའི་དགེ་བའི་བསམ་པ་མཚུངས་པས་རྒྱལ་པོ་ཡུལ་ལྗོངས་པ་རྣམས་ཐམས་ཅད་ཀྱི་མ་དང་ཕ་དང་འདྲ་བར་འགྱུར་རོ། །གཅིག་ཏུ་ནོར་གྱི་རྒྱུས་དང་ཕན་འདོགས་པའི་རྒྱུས་དང་རང་གི་
[240a.2]སྐྱེ་བོ་ཡིན་པའི་རྒྱུས་དང་སྔོན་ཕན་བཏགས་པའི་རྒྱུས་དང་། འབྲེལ་བར་གྱུར་པའི་རྒྱུས་དང་སྐྱེ་དགུའི་བདག་པོར་གྱུར་པ་དང་དམག་གི་དཔོན་པོ་ཡིན་པའི་རྒྱུས་ཀྱང་མ་ཡིན་ཏེ། གནས་སྐབས་ཐམས་ཅད་དུ་ཡང་ཕྱོགས་འཛིན་པར་མི་བྱེད་དོ། །དེ་ལུགས་རྣམ་པར་གཞག་པ་
[240a.3]བྱེད་པའི་དུས་ན་གྲོགས་པོ་དང་གྲོགས་པོ་མ་ཡིན་པ་ལ་བློ་མཉམ་པར་འགྱུར་རོ། །དེ་དག་རྣམས་བྱེད་པར་གྱུར་པ་ན་རྒྱལ་པོ་དེའི་ཡུལ་ལྗོངས་ཡོངས་སུ་ཉམས་པར་མི་འགྱུར་རོ། །སྙན་གྲགས་ཀྱང་ཡོངས་སུ་ཉམས་པར་མི་འགྱུར་རོ། །རྒྱལ་པོ་མེད་པའི་གྲོང་ཁྱེར་དུ་མི་འགྱུར་རོ། །
[240a.4]གཞན་གྱི་དཔུང་གིས་འཇིགས་པར་མི་འགྱུར་རོ། །རྒྱལ་པོ་གཞན་ཁ་དྲག་པར་མི་འགྱུར་རོ། །དེ་དུས་ཡུན་རིང་དུ་རྒྱལ་པོ་བྱེད་པར་འགྱུར་རོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་རྒྱལ་
[240a.5]རིགས་རྒྱལ་པོར་སྤྱི་བོ་ནས་དབང་བསྐུར་བ་ལ་གཅེས་པར་འགྱུར་བའི་ཆོས་ཡོད་པ་ནི། འཇིག་རྟེན་གཉིས་ལ་ཕན་པ་དང་མྱ་ངན་ལས་འདས་པའི་མཐར་ཐུག་པར་ཡང་བྱེད་དོ། །འདི་ཡང་གང་ཞེ་ན། འདི་ལྟ་སྟེ། བླ་མ་མཆོད་པར་བྱེད་པའོ། །བླ་མ་ཞེས་བྱ་བའང་ཇི་ལྟ་བ་བཞིན་
[240a.6]དུ་དེ་ཁོ་ན་སྟོན་པར་བྱེད་པའོ། །དེ་ཡང་ཚུལ་ཁྲིམས་དང་ཤེས་རབ་དང་དཀའ་ཐུབ་དང་ལྡན་ཞིང་སེམས་ཅན་རྣམས་ལ་ཕན་པ་ལ་ལེགས་པར་ཞུགས་པར་གྱུར་པ་གཅིག་ཏུ་ངེས་པར་དགེ་བ་བྱེད་པ་པོ་ལུས་དང་ངག་གིས་ལས་ཀྱི་མཐའ་རབ་ཏུ་ཞི་བ་དྲི་མ་རྣམས་དང་བྲལ་བར་གྱུར་པ་དེ་
[240a.7]གཞན་རྗེས་སུ་འཛིན་པ་ལ་ཞུགས་པ་དེ་ལ་རྗེས་སུ་རྟེན་པར་བྱེད་དོ། །དེ་དག་གི་དྲུང་ནས་ངག་འཛིན་པར་བྱེད་དོ། །དེ་ཇི་ལྟར་སྤྱོད་པར་བྱེད་པ་དེ་ལྟར་དེ་ཡང་སྤྱོད་པར་བྱེད་དོ། །རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་དག་དེ་མཆོད་པར་བྱེད་པས་འདི་ལ་རྟག་ཏུ་ཕན་
[240b]
[240b.1]པར་འགྱུར་བ་དང་། ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་མངའ་བདག་ཏུ་འགྱུར་ཏེ། དགེ་བའི་ལས་དེའི་རྐྱེན་རྣམས་དང་དགེ་བ་དེ་དག་གི་རྒྱུ་ལས་སོ། །གཞན་ཡང་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་ལ་གཅེས་པར་འགྱུར་
[240b.2]བའི་ཆོས་སུ་གྱུར་པ་དག་གིས་འཇིག་རྟེན་གཉིས་སུ་ཕན་པར་གྱུར་པ་ནི་འདི་ལྟ་སྟེ། སྔར་བྱིན་ནས་ཕྱིས་ཀྱང་སྟེར་བར་གྱུར་པའོ། །གང་ཡང་ཕས་སམ་མེས་པོས་སམ་ཡང་མེས་པོས་སམ་གཞན་གྱིས་སམ་དེ་དག་དང་དེ་ལས་གཞན་པ་རྣམས་ཀྱིས་ཀྱང་རུང་སྟེ་རྟག་ཏུ་གང་བྱིན་
[240b.3]པར་གྱུར་པ་ལས་གཞིའམ་དབྱིག་ལ་སོགས་པ་རྣམས་འདྲེན་མ་དང་རྙོག་མ་ཅན་དུ་གྱུར་པའི་སེམས་མ་ཡིན་པས་དང་ཕན་པ་དང་མཆོག་ཏུ་དང་བས་དེ་དག་ལ་རྗེས་སུ་ཡི་རང་བར་བྱེད་ཅིང་དེ་དག་ཉིད་ལ་དགའ་བ་དང་། སླར་ཉིད་ཡང་སྦྱིན་པ་བསྔགས་པར་བྱེད་དོ། །གཞན་ཡང་སྦྱིན་
[240b.4]པ་རྗེས་སུ་གཏོང་བ་ལ་རབ་ཏུ་འཇུག་པར་བྱེད་དོ། །དེ་ཉིད་ཀྱང་དེ་བཞིན་དུ་རབ་ཏུ་གནས་པ་དང་རབ་ཏུ་འཇུག་པར་བྱེད་པ་གང་ཡིན་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་འདིའི་ལུས་ཞིག་ནས་ལས་དེ་དག་རྣམས་ཀྱི་རྒྱུ་དང་། རྐྱེན་དེ་དག་གིས་ཀྱང་མཐོ་རིས་བདེ་
[240b.5]འགྲོའི་འཇིག་རྟེན་འཐབ་བྲལ་བའི་མངའ་བདག་ཏུ་སྐྱེ་བར་འགྱུར་རོ། །ཆོས་གཞན་ཡང་རྒྱལ་རིགས་སྤྱི་བོ་ནས་དབང་བསྐུར་བའི་འཇིག་རྟེན་གཉིས་སུ་དོན་དང་། ཕན་པ་དང་། བདེ་བར་འགྱུར་བ་འདི་ཡང་གང་ཞེ་ན། འདི་ལྟ་སྟེ། སྦྱིན་པའོ། །སྦྱིན་པ་ཞེས་བྱ་བ་
[240b.6]ཡང་གནས་སྐབས་ཐམས་ཅད་དང་། ཐམས་ཅད་ཉིད་ལ་དང་། རྣམ་པ་ཐམས་ཅད་དུ་དང་། དུས་ཐམས་ཅད་དུ་དང་། བློ་གྲོས་ཐམས་ཅད་ལ་ཡང་ཕན་པར་འགྱུར་བ་དང་། བདེ་བར་འགྱུར་བ་དང་། ཐམས་ཅད་ནས་འགྲོ་བ་ཐམས་ཅད་དུ་ཡང་དམྱལ་བ་དང་། ཡི་
[240b.7]དགས་དང་། དུད་འགྲོར་སྐྱེས་པ་རྣམས་ལ་ཡང་བཀྲེས་པ་རྣམ་པར་འཇོམས་པ་དང་། སྐོམ་པ་རྣམ་པར་འཇོམས་པར་བྱེད་པ་ཡིན་ན་ལྷ་དང་མི་རྣམས་ལ་འབྱུང་བར་འགྱུར་བ་ལ་ལྟ་སྨོས་ཀྱང་ཅི་དགོས། གཏོང་བ་ཅན་གྱི་རྒྱལ་པོ་ནི་མཐོང་བའི་ཚེ་འབྲས་བུ་དང་ཡང་ལྡན་པ་ཡིན་
[241a]
[241a.1]ནོ། །གང་དག་ཞེ་ན། འདི་ལྟ་སྟེ། གྲགས་པས་རྗེས་སུ་དགའ་བར་གྱུར་ནས་གྲོང་ཁྱེར་དང་ཡུལ་ལྗོངས་ཕུན་སུམ་ཚོགས་པར་འགྱུར་བ་དང་། དེ་དག་རྣམས་ཀྱིས་ཡོངས་སུ་སྤོང་བར་ཡང་མི་འགྱུར་རོ། །དེས་ཡུལ་ལྗོངས་གཞན་གྱི་མཆོད་པ་ཡང་
[241a.2]བླ་ན་མེད་པ་དུ་མ་འཐོབ་བོ། །དེ་ཉིད་མངོན་པར་ཀུན་དུ་མཐོང་ནས་ཀྱང་ཕས་ཀྱི་དཔུང་རྣམས་ཀྱིས་ཀྱང་ཟིལ་གྱིས་མི་ནོན་ནོ། །འདི་ལ་དགྲ་རྣམས་ཀྱིས་བར་དུ་གཅོད་པ་ཕྲ་མོ་ཙམ་ཡང་བྱ་བར་གླགས་མི་ཐོད་དོ། །དེ་ཡུལ་དང་གྲོང་ཁྱེར་གྱི་མཆོག་རྣམས་དང་ལྡན་པར་འགྱུར་བ་ནི་
[241a.3]གོམས་པར་མ་གྱུར་པ་རྣམས་ལ་ཡང་མཐོང་བའི་ཆོས་ཀྱི་སྦྱིན་པའི་འབྲས་བུ་ཡིན་ནོ། །གང་ཡང་ཞིང་དང་། དངོས་པོ་དང་། བསམ་པ་ཕུན་སུམ་ཚོགས་པས་སྦྱིན་པ་བྱིན་པར་གྱུར་པ་རྣམས་ལ་ལྟ་ཅི་སྨོས། དེས་ནི་གཅིག་ཏུ་དགའ་བར་གྱུར་པ་དང་། གཅིག་ཏུ་ངན་སོང་གི་
[241a.4]སྒོ་རྣམ་པར་སྡོམ་པ་དང་། གཅིག་ཏུ་རྣམ་པར་སྨིན་པ་བདེ་བར་འགྱུར་རོ། །དེ་ལ་སྦྱིན་པ་སྦྱིན་པར་བྱ་བ་རྣམས་ནི་རྣམ་པ་དུ་མ་ཡོད་དོ། །རྣམ་པ་དུ་མ་དེ་ཡང་གང་ཞེ་ན། འདི་ལྟ་སྟེ། ཟང་ཟིང་གི་སྦྱིན་པ་དང་། མི་འཇིགས་པའི་སྦྱིན་པ་དང་། ཆོས་ཀྱི་སྦྱིན་པའོ། །
[241a.5]རྣམ་པ་དེ་ལྟ་བུའི་སྦྱིན་པ་རྣམས་གང་གི་ཚེ་རྒྱལ་པོ་དེས་དགེ་སྦྱོང་དང་བྲམ་ཟེ་རྣམས་ལ་གཏོང་བར་བྱེད་པ་དེ་ཡང་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་བདག་པོར་ལས་དེའི་རྒྱུ་དང་རྐྱེན་རྣམས་ཀྱིས་འགྱུར་རོ། །གཞན་ཡང་རྒྱལ་པོ་རྒྱལ་
[241a.6]རིགས་སྤྱི་བོ་ནས་དབང་བསྐུར་བ་ལ་གཅེས་པར་འགྱུར་བའི་ཆོས་འཇིག་རྟེན་གཉིས་ལ་ཕན་པར་བྱེད་པ་ཡོད་དེ། འདི་ཡང་གང་ཞེ་ན། ཆོས་བྱེད་པ་མ་ཡིན་པ་རྣམས་མི་འཛིན་པའོ། །རྒྱལ་པོ་རྒྱལ་རིགས་རྣམས་ཀྱང་གང་གི་ཕྱིར་ཆོས་དང་ལྡན་པ་དང་། ཆོས་ཀྱི་རྗེས་
[241a.7]སུ་འཇུག་པ་ཡིན་ནོ། །ཆོས་བྱེད་པ་མ་ཡིན་པའི་སྐྱེ་བོ་རྣམས་ངེས་པར་འགེགས་པར་མི་བྱེད་པ་དང་། འཛིན་པར་བྱེད་པ་དང་། ཆོས་བྱེད་པ་མ་ཡིན་པ་རྣམས་ཀྱིས་མགྲིན་པ་མི་གཙང་བར་བྱེད་པ་པོ་ལོག་པར་ལྟ་བས་རི་དགས་ཀྱི་འཁོར་བ་འགྲོལ་བར་བྱེད་པ། མཆོད་
[241b]
[241b.1]སྦྱིན་དང་ཕྱུགས་གསོད་པར་བྱེད་པ། སྐྱེས་བུ་ཐ་ཆད་དུ་གྱུར་པ། སྐྱེས་བུ་ཕྱིན་ཅི་ལོག་འཛིན་པ། ཕ་མ་ལ་གུས་པ་མེད་པ་དང་རྣམ་པ་དེ་ལྟ་བུར་གྱུར་པ་རྣམས་ཡུལ་དུ་འཛིན་པར་མི་བྱེད་དོ། །དེ་དང་བསྟེན་འགྲོགས་བྱས་པར་གྱུར་པའི་སྐྱོན་གྱིས་སྐྱེས་བུ་གཞན་དག་དགེ་བའི་
[241b.2]སེམས་དང་ལྡན་པ་རྣམས་ཀྱང་རབ་ཏུ་ཆུད་གཟོན་པར་བྱེད་དོ། །དེ་དག་རྣམས་ལ་བསྟེན་པའི་སྐྱོན་གྱིས་དེ་དག་ཆུད་གཟན་པས་འདིའི་མངའ་བྱེད་པ་རྣམས་ཡོངས་སུ་ཉམས་པར་འགྱུར་རོ། །དུས་མ་ཡིན་པར་ཆར་འབབ་པར་འགྱུར་རོ། །དུས་མ་ཡིན་པར་ལྷས་
[241b.3]ཤིན་ཏུ་ཚ་བར་བྱེད་དོ། །དུས་མ་ཡིན་པར་ལོ་ཏོག་རྫོགས་པར་བྱེད་དོ། །ཡུལ་ལྗོངས་བརླག་པར་ཡང་འགྱུར་ཏེ། སྡིག་པ་བྱེད་པ་པོ་དེ་རྣམས་ཀྱི་ཉེས་དམིགས་ཆེན་པོས་སོ། །རྒྱུ་དེས་ན་ཆོས་བྱེད་པ་རྣམས་འཛིན་པ་ཡིན་ནོ། །སྐྱེས་བུ་ཆོས་བྱེད་པ་ཀུན་དུ་བཟུང་
[241b.4]བས་ཀྱང་ལྷས་དུས་སུ་ཆར་འབེབས་སོ། །དུས་སུ་རླུང་རྒྱུའོ། །དུས་སུ་ལོ་ཏོག་རྫོགས་པར་བྱེད་དོ། །ཡུལ་ལྗོངས་བརླག་པར་ཡང་མི་འགྱུར་རོ། །འཇིགས་པ་དང་། མྱ་ངན་དང་། ཡ་ང་བ་དང་སྐྱེ་དགུ་རྣམས་བྲལ་བར་འགྱུར་རོ། །སྐྱེས་བུ་ཆོས་བྱེད་དེ་དག་མངའ་བྱེད་
[241b.5]པར་གྱུར་པས་འདུ་བྱེད་རྣམས་ཐམས་ཅད་ཀྱི་སྡུག་བསྔལ་རྣམ་པར་ཆད་པར་བྱེད་དོ། །སྐྱེས་བུ་ཆོས་བྱེད་ལེགས་པར་འཛིན་ཅིང་སྟེན་པར་བྱེད་པ་འདིའི་སྙིང་པོའི་མཆོག་ནི་ཚངས་པར་སྤྱོད་པའོ། །འདི་ལྟ་སྟེ། སྐྱེས་བུ་ཆོས་བྱེད་རྣམས་སྟེན་པའམ། ལེགས་པར་འཛིན་པར་
[241b.6]བྱེད་པའོ། །དེའི་ཕྱིར་ན་བློ་དང་ལྡན་པར་གྱུར་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བས་སྐྱེས་བུ་ཆོས་བྱེད་པ་ལ་ཀུན་དུ་བསྟེན་པར་བྱའོ། །དེ་ལས་ཀྱང་འཇིག་རྟེན་གཉིས་སུ་ཕན་པར་འགྱུར་རོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་
[241b.7]བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། ལས་དེའི་རྒྱུ་དང་རྐྱེན་གྱིས་སོ། །གང་གིས་སྡིག་པའི་གྲོགས་པོ་དང་སྟེན་པར་མི་འགྱུར་བ་ལ་སྡིག་པའི་གྲོགས་པོ་ཡང་རྣམ་པ་བརྒྱད་སྤང་བར་བྱ་སྟེ། འདི་ལྟ་སྟེ། མེད་པར་སྨྲ་བར་གྱུར་པ་གང་གིས་སྦྱིན་སྲེག་མེད་དོ། །
[242a]
[242a.1]སྦྱིན་པ་མེད་དོ། །འཇིག་རྟེན་འདི་མེད་དོ། །ཕ་རོལ་མེད་དོ་ཞེས་ཟེར་བ་འདི་ནི་སྡིག་པའི་གྲོགས་པོ་གཅིག་ཡིན་ནོ། །སྡིག་པའི་གྲོགས་པོ་གཉིས་པ་ཡོད་དེ། འདི་ལྟར་བགྲོད་པར་བྱ་བ་མ་ཡིན་པ་ཡོད་པ་ནི་མ་ཡིན་ནོ། །ཚངས་པར་སྤྱོད་པ་མེད་དོ། །
[242a.2]ནམ་ཟླ་དང་དུས་ཀྱིས་བུད་མེད་དག་ལ་ཐམས་ཅད་ཀྱིས་བགྲོད་པར་བྱ་བའོ། །སྐྱེས་བུ་གསུམ་པ་སྡིག་པའི་གྲོགས་པོར་གྱུར་པ་ནི་འདི་ལྟ་སྟེ། ཇི་ལྟར་གང་དག་སེམས་ཅན་རྣམས་ལ་བྱིན་པ་དང་མེར་བཅུག་པ་དེ་དག་རྣམས་ཀྱི་བཅུག་པར་གྱུར་པ་ནི་མ་བཅུག་པ་ཡིན་ནོ། །སྡིག་
[242a.3]པའི་གྲོགས་པོ་བཞི་པ་ནི་འདི་ན་ཇི་སྲིད་འཚོ་བའི་བར་དེ་སྲིད་ཅིག་ཁོ་ནར་སྐྱེས་བུ་དག་འགྱུར་གྱི་དེ་ཤི་བར་གྱུར་ན། དེའི་ཕྱིར་དེའི་ལེགས་པར་བྱས་པ་དང་ཉེས་པར་བྱས་པ་དེ་དག་རྣམས་ཐམས་ཅད་ཀྱང་ཇི་ལྟར་སྤྲིན་དང་ཁུག་རྣ་རྣམས་རྣམ་པར་ཉམས་ནས་སླར་ཡང་མི་འཇུག་པ་དེ་བཞིན་
[242a.4]དུ། ལུས་ཅན་དེ་དག་རྣམས་ཀྱི་བསོད་ནམས་དང་སྡིག་པ་ཡང་ཡིན་ནོ། །སྡིག་པའི་གྲོགས་པོ་ལྔ་པར་གྱུར་པ་ནི་ཕ་དང་མའི་རྩ་ནས་འབྱེད་པར་བྱེད་དོ། །གུས་པ་དང་རྣམ་པར་འབྲེལ་བར་བྱེད་དོ། །སྡིག་པའི་གྲོགས་པོ་དྲུག་པ་ཡོད་དོ། །འདི་ལྟ་སྟེ། སྲོག་གཅོད་
[242a.5]པ་བྱ་བར་བྱས་ཏེ་རྒན་པོ་དང་། ལོང་བ་དང་། མགོན་མེད་པ་དང་། བཀྲེན་པ་རྣམས་སོ། །དེ་དག་ཀྱང་ཤི་ནས་འཇིག་རྟེན་གཞན་དུ་བདེ་བར་འགྱུར་རོ། །སྡིག་པའི་གྲོགས་པོ་བདུན་པ་ནི་འདི་ལྟ་སྟེ། གང་དག་རླུང་གིས་སམ་དེའི་ཚེ་མེས་སྲེག་པ་དང་། རླུང་ཟ་
[242a.6]བ་དང་། གདུང་བ་ལྔས་དུས་བྱེད་པ་ནི་དེ་དག་གི་འཇིག་རྟེན་ཟད་པར་འགྱུར་ཏེ། གཞན་དག་ཏུ་རྗེ་བར་འགྱུར་བས་སོ། །སྡིག་པའི་གྲོགས་པོ་བརྒྱད་པ་ནི་འདི་དག་ཐམས་ཅད་ནི་ལྷས་བྱས་ཀྱི་ལས་དང་འབྲས་བུའི་མཚན་ཉིད་ནི་མ་ཡིན་ནོ། །སྡིག་པའི་གྲོགས་པོ་བརྒྱད་པོ་དེ་
[242a.7]དག་རྣམས་ལེགས་པར་ཡོངས་སུ་སྤང་བར་བྱའོ། །ཀུན་ཏུ་སྤང་བར་བྱའོ། །ཡུལ་དུ་འཇོག་པར་མི་བྱེད་དོ། །ཕྲད་པར་ཡང་མི་བྱེད་དོ། །གང་དག་གིས་རྒྱུ་དང་འབྲས་བུ་ཡང་དག་པ་ཇི་ལྟ་བར་བརྗོད་པ་དེ་དག་རྗེས་སུ་འཛིན་པར་བྱེད་དོ། །དེ་དག་རྣམས་ཀྱི་དྲུང་ནས་
[242b]
[242b.1]དམ་པའི་ཆོས་རྗེས་སུ་འཛིན་པར་བྱེད་དོ། །འཇིག་རྟེན་གཉིས་ལ་ཕན་པ་ལ་རབ་ཏུ་ཞུགས་པའི་རྒྱལ་པོ་འདི་ནི་ལུས་ཞིག་ནས་ཤི་བའི་འོག་ཏུ་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་རྒྱལ་པོས་ཆོས་རབ་ཏུ་གཞོལ་བར་བྱ་བ་འདི་ཡང་གང་ཞེ་ན། 
[242b.2]འདི་ལྟ་སྟེ། བུད་མེད་ཀྱི་དབང་དུ་འགྲོ་བར་མི་འགྱུར་བའོ། །སྐྱེས་བུ་ཐ་མལ་པ་རྣམས་བུད་མེད་ཀྱི་དབང་དུ་འགྲོ་བ་ཐམས་ཅད་ལ་ཡང་འཇིག་རྟེན་པ་རྣམས་ཐམས་ཅད་ཀྱིས་གཤེ་བར་འགྱུར་རོ། །ཅི་ཡང་མཆོག་ཏུ་རྒྱ་ཆེ་བའི་རིགས་རྒྱུད་དུ་ལེགས་པར་སྐྱེས་པའི་རྒྱལ་
[242b.3]པོ་ལྟ་ཅི་སྨོས། བུད་མེད་ཐམས་ཅད་ནི་རྣམ་པར་འབྱེད་པའི་རང་བཞིན་ཅན་ཡིན་ནོ། །དེས་ཡུལ་འཁོར་དང་། ཡུལ་ལྗོངས་རྒྱ་ཆེན་པོ་རྣམས་ཐམས་ཅད་ལས་རྒྱལ་པོ་རྣམ་པར་འབྱེད་པར་བྱེད་དོ། །འདོད་པས་ཟིལ་གྱིས་མནན་པར་གྱུར་པས་ལྷན་ཅིག་ཏུ་འགྲོགས་པ་
[242b.4]རྣམས་སུན་འདོན་པར་བྱེད་པར་འགྱུར་རོ། །ནོར་གྱི་ཆོས་ཀྱི་རྗེས་སུ་འཇུག་པར་བྱེད་ལ་སྦྱིན་པ་འགོགས་པར་བྱེད་དོ། །འདོད་པས་ཟིལ་གྱིས་མནན་པར་གྱུར་པ་གང་གི་ཕྱིར་ལེ་ལོ་ཅན་རྣམས་ཐམས་ཅད་ཀྱང་བུད་མེད་འཛིན་པར་བྱེད་དོ། །འདོད་ཆགས་ཀྱི་བསམ་
[242b.5]པས་གློར་ཀུན་ནས་སྐོར་བར་བྱེད་དོ། །སྐྱེས་བུ་རང་གི་དོན་རྣམས་ལས་ཡོངས་སུ་ཉམས་པར་བྱེད་དོ། །སྐྱེས་པ་ཆོས་ཀྱི་བསམ་པ་ཡང་དག་པར་བྱུང་བ་ཡང་བུད་མེད་ཐམས་ཅད་ཀྱིས་རྣམ་པར་འབྱེད་པར་བྱེད་པ་དང་། ཕྲ་མའི་བསམ་པ་དང་། ང་རྒྱལ་དང་། ཕྲག་
[242b.6]དོག་གི་སྐྱེ་གནས་ཅན་དེ་དག་རྣམས་ཀྱིས་སྐྱེས་པ་རྣམས་རང་བཞིན་མཚུངས་པར་བྱེད་དོ། །བུད་མེད་ཀྱིས་འཚོ་བར་གྱུར་པ་དེ་དག་ནི་སྦྲུལ་ནག་པོ་མཐོང་བ་དུག་ཅན་དེ་དག་གིས་ཡོངས་སུ་ཉམས་པར་བྱེད་དོ། །དེའི་ཕྱིར་བུད་མེད་ཀྱིས་འཚོ་བར་གྱུར་པའི་རྒྱལ་པོ་ཞེ་ལྡོག་གོ།།
[242b.7]དེ་དག་གི་གཞི་ཡང་འདི་ལྟ་སྟེ། བུད་མེད་ཅེས་བྱ་བའོ། །གཞི་དེས་འཚོ་བར་གྱུར་པས་དེ་ཆེས་བཙོག་པར་འགྱུར་རོ། །ཀུན་གྱི་ལམ་དུ་གྱུར་པ་ཆོས་ཀྱི་དུས་ལས་ལྷུང་ནས་ཡོངས་སུ་ཉམས་པར་འགྱུར་རོ། །སྐྱེས་བུ་བུད་མེད་ལ་གཙོར་བྱེད་པ་རྣམས་ནི་སྡུག་བསྔལ་དང་
[243a]
[243a.1]ལང་ཚོ་དག་ཀྱང་ཀུན་དུ་འཛིག་པར་འགྱུར་རོ། །འདོད་ཆགས་ལ་མཆོག་ཏུ་འཛིན་པའི་སྐྱོན་གྱིས་རྟག་ཏུ་ཡང་ཐམས་ཅད་ཀྱིས་དེ་ཡོངས་སུ་སྤོང་བར་འགྱུར་རོ། །དེ་ཡང་བུད་མེད་དེ་ཉིད་རང་གི་སླུ་བར་བྱེད་དེ། དཀྲིག་མ་འདི་དག་རྣམས་ཐམས་ཅད་ནི་རང་
[243a.2]བཞིན་ཁོ་ནས་འདི་ལྟ་སྟེ། གསར་པ་ལ་ཞོན་པར་བྱེད་པ་དང་། བྱས་པ་ཆུད་གཟོན་པ་དང་། སྡུག་བསྔལ་བར་གྱུར་ན་ཡོངས་སུ་སྤོང་བ་ལ་མཁས་པ་དང་། འདོད་པ་དང་ཕྲག་དོག་ཕལ་ཆེ་བར་གནས་པས་ཀྱང་དེ་དག་རྣམས་ནི་སྐྱེས་པ་ལ་ངལ་སོས་པར་འགྱུར་བ་མེད་
[243a.3]དོ། །གང་ཡང་བུད་མེད་ཀྱི་དབང་གིས་འགྲོ་བར་གྱུར་པ་ནི་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། ཚོང་འདུས་རྣམས་ཐམས་ཅད་དུ་ཡང་འདི་ལ་སྐྱེ་བོ་དག་གིས་ཤིན་ཏུ་བར་ཡང་གཤེ་བར་འགྱུར་རོ། །ཁྱད་པར་དུ་ཡང་རྒྱལ་པོ་ལའོ། །དེའི་ཕྱིར་
[243a.4]བུད་མེད་བསྒྲུབ་པར་མི་བྱའོ། །བུད་མེད་ཀྱིས་འཇིགས་ཤིང་སྐྱོན་དུ་ལྟ་བ་དེ་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཡང་ཆོས་གཞན་རྒྱལ་པོས་མི་བྱའོ། །འདི་ཡང་གང་ཞེ་ན། འདི་ལྟ་སྟེ། ཐམས་ཅད་ཀྱི་
[243a.5]ཚིག་ལ་དད་པར་མི་བྱའོ། །གསོན་པའི་འཇིག་རྟེན་པ་འདི་དག་ཐམས་ཅད་ནི་རྒྱུད་ཐ་དད་པར་གནས་པ་ཕལ་ཆེར་ཡང་ཕན་ཚུན་དུ་སེམས་ཀུན་ནས་ཐ་དད་པ་དང་། རང་བཞིན་རྣམ་པ་ཐ་དད་པ་དང་། དགོས་པ་རྣམས་རྣམ་པར་ཐ་དད་པ་དང་། རྒྱུ་རྣམ་པར་ཐ་དད་པ་དང་། རང་
[243a.6]བཞིན་གྱི་གཤིས་ཀྱིས་དྲི་མའི་དངོས་པོ་རྣམས་རྣམ་པར་ཐ་དད་པ། རྟག་ཏུ་འཐབ་པ་དང་། རྩོད་པ་དང་། རྒྱུ་འཐུན་པའི་སེམས་ཐ་དད་པ་དང་། བསྟེན་གྲོགས་རྣམ་པར་ཐ་དད་པ་དང་། རང་བཞིན་རྣམ་པར་ཐ་དད་པ་དང་། ཡུལ་ལྗོངས་ལ་སྐྱོན་བྱེད་པ་རྣམ་པར་ཐ་དད་
[243a.7]པ་རྐྱེན་དང་བཅས་པའི་སེམས་ཡང་མོར་གྱུར་པས་ཀྱང་ཕན་ཚུན་དུ་རྒྱབ་ཀྱི་ཤ་ཟ་བར་བྱེད་དོ། །ཕན་ཚུན་མངོན་སུམ་དུ་ཐུལ་འོག་ཏུ་འཇུག་གོ། །དེ་དག་རྣམས་ཐམས་ཅད་ཀྱི་ཚིག་ལ་རྒྱལ་པོས་ཐ་དད་པར་མི་བྱ་སྟེ། དེ་ལྟར་གང་དག་རིགས་པ་དང་། རྣམ་པར་ཐ་དད་
[243b]
[243b.1]པར་གྱུར་པ་དང་། སྔ་ཕྱི་རྣམ་པར་འགལ་བ་དང་། བསམ་པ་ཕན་ཚུན་མ་རུངས་པར་སོང་བར་གྱུར་པ་དང་། ཕྱོགས་ཆ་འཛིན་པར་གྱུར་པས་ཀྱང་སྨྲས་པར་གྱུར་པ་དང་། ཉེ་བར་བསྐྱེད་འདོད་པའི་དངོས་པོས་སྨྲས་པར་གྱུར་པ་དང་། སྔོན་ཕན་པར་བྱས་པ་དང་། 
[243b.2]གནོད་པར་བྱས་པར་གྱུར་པས་སྨྲ་བར་འགྱུར་བ་དང་། ཕན་ཚུན་དུ་ནོར་དང་དབྲལ་བར་འདོད་པས་རྒྱལ་པོ་ལ་རྗོད་པར་བྱེད་པ་དེ་དག་སྔར་བརྗོད་པར་གྱུར་པའི་རྒྱུས་ཕན་ཚུན་དུ་རབ་ཏུ་སྡང་བར་ཞུགས་པས་རྗོད་པར་བྱེད་དོ། །དེ་དག་ལ་རྒྱལ་པོས་དད་པར་མི་བྱའོ། །
[243b.3]དེ་ལྟར་ན་འདིའི་ཡུལ་ལྗོངས་རྣམས་འཇིག་པར་མི་འགྱུར་རོ། །རང་བཞིན་གྱིས་ཀྱང་མི་སྐྱེ་ལ་གནས་མ་ཡིན་པ་ལ་ཡང་ཁྲོ་བར་མི་བྱེད་དོ། །འབྱེད་པར་བྱེད་པ་རྣམས་ལ་དད་པར་བྱེད་པ་ཡང་མ་ཡིན་ནོ། །རྒྱལ་པོ་དེ་ནི་ཡོན་ཏན་དང་ལྡན་པར་གྱུར་པ་གཞན་གྱི་རྐྱེན་གྱིས་
[243b.4]མི་འགྲོ་བར་རང་གི་འདུན་པར་གྱུར་པ། འཇུག་པར་གྱུར་པ། ཁྲོ་བ་ཤས་ཆུང་བ་སྐྱེ་བོ་རྣམས་ཐམས་ཅད་དང་ལྷ་རྣམས་ཀྱང་བློ་འཐུན་པ་སྟེ། ལེགས་པར་དཔྱད་ནས་བྱེད་པ་པོ་ཆོས་བྱེད་དྲང་པོར་གྱུར་པ་གྲོང་ཁྱེར་ལ་གཅེས་ཤིང་འདོད་པ་ནི་ལུས་ཞིག་པ་ན་མཐོ་རིས་འཐབ་
[243b.5]བྲལ་བའི་ལྷ་རྣམས་ཀྱི་ན་ནང་དུ་སྐྱེའོ། །གཞན་ཡང་ཆོས་གཞན་དང་ཡང་དག་པར་ལྡན་པའི་རྒྱལ་རིགས་རྒྱལ་པོ་སྤྱི་བོ་ནས་དབང་བསྐུར་བ་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །འདི་ཡང་གང་ཞེ་ན། འདི་ལྟ་
[243b.6]སྟེ། སྙན་གྲགས་ལ་སྲེད་པ་སྐྱེད་པར་བྱེད་པའོ། །རྒྱལ་པོ་གང་རྫས་ཀྱིས་ནི་མ་ཡིན་ལ་བརྐམ་ཆགས་ཅན་དུ་གྱུར་པ་ཡང་མ་ཡིན་ཏེ། ལག་པ་རབ་ཏུ་འཁུམས་པ་ནི་མ་ཡིན་ལ་བཞིན་རྣམ་པར་བསྡུས་པར་འགྱུར་བ་ཡང་མ་ཡིན་ཞིང་མིག་ཆུང་བ་ཡང་མ་ཡིན་ནོ། །གདོང་
[243b.7]ཆུང་བ་མ་ཡིན་ནོ། །གློ་བུར་དུ་ཁྲོ་བ་མ་ཡིན་པ་དང་། གློ་བུར་དུ་དང་བར་འགྱུར་བ་ཡང་མ་ཡིན་པ་དང་། ཤིན་ཏུ་བརྟན་པའི་བློར་གྱུར་པ་དང་། དེ་ནི་སྙན་གྲགས་དང་ཡང་དག་པར་ལྡན་པར་འགྱུར་ལ། ནོར་རྫས་རྣམས་དང་ཡང་ལྡན་པར་འགྱུར་རོ། །འོན་ཀྱང་
[244a]
[244a.1]དེ་བཞིན་དུ་ནོར་ལ་འདོད་པ་མི་སྐྱེད་དེ་ཇི་ལྟར་སྐྱེ་དགུ་རྣམས་ལ་སྙན་གྲགས་སུ་འགྱུར་བར་རྒྱལ་པོ་དེས་སྒྱུར་བར་བྱེད་དོ། །དགྲ་རྣམས་ཀྱིས་ཀྱང་མི་ཐུབ་པ་དང་འཇུ་བར་ཡང་འགྱུར་རོ། །རྒྱུ་བཅུས་སྙན་གྲགས་ཅན་འཐོབ་པར་འགྱུར་ཏེ། བཅུ་པོ་གང་ཞེ་ན། 
[244a.2]འདི་ལྟ་སྟེ། ཚིག་སྙན་པར་གྱུར་པ་དང་། རྒྱལ་པོ་ཡང་ཀུན་འགྱེད་པའི་རང་བཞིན་ཅན་དང་། རྐོ་ཏྲོག་ཅན་མ་ཡིན་པ་དང་། ཤིན་ཏུ་རིང་དུ་རྟོགས་པར་གྱུར་པའི་བདེ་བར་སྟེན་པ་དང་། དུས་སུ་རབ་ཏུ་སྦྱིན་པ་གཏོང་བ་དང་། བྲན་དང་ནོར་བླ་མ་དང་། སྐྱེ་བོ་བཟང་
[244a.3]པོ་དང་མགོན་མེད་པ་རྣམས་ལ་ཆ་ཤས་འགོད་པར་བྱེད་པ་དང་། གཙང་མའི་རབ་ཏུ་སྤྱོད་པ་དང་ལྡན་པ་དང་། གནོད་པར་མི་བྱེད་པ་དང་། ལོག་ལྟ་ཅན་མ་ཡིན་པ་དང་། རྒྱུ་བཅུ་པོ་དེས་སྙན་པ་ཐོབ་པར་འགྱུར་རོ། །རྒྱུ་དེ་དག་ཐམས་ཅད་འདིས་རབ་ཏུ་བྱེད་པར་
[244a.4]འགྱུར་ཞིང་གཞན་ཡང་བྱེད་དུ་འཇུག་པ་དང་། དེས་རྒྱུ་དེ་དག་བྱེད་པར་གྱུར་པ་ན་སྙན་པ་ཡང་འཐོབ་བོ། །རྒྱལ་འབངས་ཀྱང་ཡང་དག་པར་སྐྱོང་བར་བྱེད་དོ། །ཆོས་བྱེད་དུ་ཡང་འགྱུར་རོ། །གཞན་གྱིས་ཀྱང་གདུལ་བར་མི་ནུས་སོ། །བདེ་བར་སྟེན་པར་ཡང་འགྱུར་
[244a.5]རོ། །མིའི་འཇིག་རྟེན་དུ་དུས་ཤིན་ཏུ་རིང་བར་རྒྱལ་པོ་བྱས་ནས་རྒྱུ་དེ་དང་རྐྱེན་དེས་ལུས་ཞིག་པར་གྱུར་པ་ན་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རབ་ཏུ་སྤངས་པར་གྱུར་པ་ན། རྒྱལ་པོ་རྒྱལ་རིགས་སྤྱི་
[244a.6]བོ་ནས་དབང་བསྐུར་བ་ཡང་དག་པར་སྐྱེ་དགུ་སྐྱོང་བར་འགྱུར་ལ། དེ་བཞིན་དུ་མཐོང་བའི་ཆོས་ལ་རྟག་པར་རབ་ཏུ་བསྔགས་པར་ཡང་འགྱུར་རོ། །ལུས་ཞིག་ནས་ཀྱང་ཤི་བའི་འོག་ཏུ་མཐོ་རིས་ཀྱི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་
[244a.7]འདི་ཡང་གང་ཞེ་ན། འདི་ལྟ་སྟེ། ལོག་པར་ལྟ་བའོ། །ལོག་པར་ལྟ་བ་ཞེས་བྱ་བ་ཉེས་པ་ཐམས་ཅད་ཀྱི་གཞིར་གྱུར་པ་ཡང་དག་པ་མ་ཡིན་པ་ཕྱིན་ཅི་ལོག་གི་ལྟ་བ་རྒྱུ་དང་རྐྱེན་ཐམས་ཅད་ལ་གཤེ་བར་བྱེད་པ། མི་དད་པར་བྱེད་པའོ། །དེ་གཞི་དེ་ལ་རབ་ཏུ་གནས་པར་
[244b]
[244b.1]མི་བྱེད་པ་དང་། དེ་ལ་རབ་ཏུ་ཞེ་སྡང་བར་བྱེད་པ་དང་། དེ་ལ་རྣམ་པར་གཤེ་བར་བྱེད་པ་དང་། དེ་ཡོངས་སུ་སྤོང་བར་འགྱུར་རོ། །ལོག་པར་ལྟ་བ་དང་ལྡན་པར་གྱུར་པའི་རྒྱལ་པོ་ནི་སྐྱེ་བོ་ཐམས་ཅད་ཀྱི་རྗེས་སུ་མི་འཐུན་པར་འགྱུར་རོ། །མི་འཐུན་པས་དུས་ཐམས་
[244b.2]ཅད་དུ་ཡུལ་ལྗོངས་པ་རྣམས་ཐམས་ཅད་ཀྱིས་ཡོངས་སུ་སྤོང་བར་བྱེད་དེ་འདི་མི་བཟོད་དོ། །ཆོས་དང་ལྡན་པའི་ལྷ་དག་གིས་ཀྱང་ཡོངས་སུ་སྤོང་བར་འགྱུར་རོ། །ཡོངས་སུ་སྤངས་པར་གྱུར་པ་དེ་མོས་པ་མང་པོ་དང་མི་ལྡན་པར་འགྱུར་རོ། །དེའི་ཕྱིར་རྒྱལ་པོ་ལོག་པར་ལྟ་
[244b.3]བ་ཅན་མ་ཡིན་པ་ཡང་དག་པར་ལྟ་བ་ཅན་གྱི་རྒྱལ་པོ་ནི་ཡང་དག་པར་སྐྱེ་དགུ་ལ་ཕན་པར་གནས་པར་འགྱུར་རོ། །ཡུལ་བ་རྣམས་ཐམས་ཅད་ཀྱིས་མཆོད་པར་འགྱུར་རོ། །ལྷ་ཆོས་པ་དག་གིས་ཀྱང་ཡོངས་སུ་མི་གཏོང་ངོ་། །ཡུལ་ལྗོངས་ཐམས་ཅད་ཀྱི་རྗེས་སུ་མི་འཐུན་
[244b.4]པ་མ་ཡིན་པར་འགྱུར་རོ། །འདིས་ཀུན་དུ་བརྟགས་པ་ཐམས་ཅད་ཀྱང་ཕུན་སུམ་ཚོགས་པར་འགྱུར་རོ། །འདིའི་ཡིད་ལ་བསམས་པ་ཐམས་ཅད་ཀྱང་ཕུན་སུམ་ཚོགས་པར་འགྱུར་རོ། །རང་བཞིན་གྱིས་ཀྱང་ཕྱིས་འགྱོད་པ་ཅན་དུ་མི་འགྱུར་རོ། །དེ་དུས་རིང་
[244b.5]བར་ཉེས་པ་མེད་པའི་རྒྱལ་སྲིད་བྱས་པར་གྱུར་ནས་ལུས་ཞིག་སྟེ། མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་རྒྱུ་དེ་དག་དང་རྐྱེན་དེས་འགྱུར་རོ། །ཡང་གཞན་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བས་བྱ་བར་བྱ་སྟེ། འདི་
[244b.6]ཡང་གང་ཞེ་ན། འདི་ལྟ་སྟེ། གཏོང་བ་ཅན་དུ་གྱུར་པའོ། །རྒྱལ་པོ་འདིའི་མཆོག་ཏུ་ཁྲེལ་ཡོད་པའི་རྩ་བ་དེ་ནི་གང་སྦྱིན་པ་ཞེས་བྱ་བ་དེས་འཇིག་རྟེན་པའི་ཕན་པའི་ལམ་རབ་ཏུ་སྒྲུབ་བོ། །འཇིག་རྟེན་ལས་འདས་པ་དང་འཇིག་རྟེན་པ་ཡང་རེ་ཞིག་སྦྱིན་པ་ལས་ཡིན་ཏེ། 
[244b.7]གཏོང་བར་བྱེད་པ་ན་རྒྱལ་པོའམ་རྒྱལ་པོའི་བློན་པོ་ལ་ཡང་རུང་སྟེ། སྟེར་བའི་སྐྱེ་བོ་དེ་ལ་ཡུལ་ལྗོངས་པ་ཐམས་ཅད་རང་བཞིན་གྱིས་མཆོག་ཏུ་དགའ་བར་འགྱུར་རོ། །ཡོངས་སུ་སྤོང་བར་མི་བྱེད་དོ། །གཤེ་བ་དང་། སྨོད་པར་ཡང་མི་བྱེད་དེ། ཡུལ་འཁོར་གཞན་
[245a]
[245a.1]དུ་ཉེ་བར་འཕོས་ནས་མི་འགྲོའོ། །གང་ལུས་གཞན་ནས་སོང་བར་གྱུར་པ་དེ་དག་ཡང་གཏོང་བ་ཅན་གྱི་རྒྱལ་པོ་ཞེས་བྱས་ནས་འོང་བར་འགྱུར་རོ། །དེའི་ཡུལ་ལྗོངས་ཀྱི་ཚོགས་ཀུན་ཏུ་འཕེལ་བར་འགྱུར་རོ། །ཡུལ་ལྗོངས་ཀྱི་ཚོགས་དེས་ཀྱང་རྒྱལ་པོ་
[245a.2]བསྲུངས་པར་གྱུར་པས་གཞན་གྱིས་མི་ཐུབ་པར་འགྱུར་རོ། །གང་རང་བཞིན་གྱིས་ཀྱང་འདི་རྣམ་པར་འཕེལ་བ་དང་ལྡན་པར་འགྱུར་རོ། །དེ་རང་བཞིན་གྱིས་རྣམ་པར་འཕེལ་བར་གྱུར་པས་འཛིན་པ་དང་། སོ་སོར་སྐྱོབ་པ་ལ་ནུས་པ་མཆོག་དང་ལྡན་པར་འགྱུར་རོ། །
[245a.3]དེ་ལྟར་འཇིག་རྟེན་པའི་དོན་ལ་ཡང་སྦྱིན་པ་རབ་ཏུ་བསྔགས་སོ། །སྦྱིན་པ་ནི་འཇིག་རྟེན་ལས་འདས་པའི་དོན་ལ་ཡང་རབ་ཏུ་བསྔགས་ཏེ། དེ་ལྟར་སྦྱིན་པ་པོ་དང་སྦྱིན་བདག་གི་སྦྱིན་པ་གཏོང་བར་གྱུར་པ་ན་ལྷ་རྣམས་ཀྱིས་ཡོངས་སུ་འཛིན་ནོ། །གཟི་བརྗིད་ཆེ་བར་འགྱུར་
[245a.4]རོ། །བཙན་ཕྱུག་ཆེན་པོ་དང་ལྡན་པ་དང་། མཐུ་སྟོབས་ཆེ་བར་འགྱུར་རོ། །དགེ་སྦྱོང་དང་། བྲམ་ཟེ་དང་། ཉོན་མོངས་པར་གྱུར་པ་དང་། ལོང་བ་དག་རྣམས་ལ་སྦྱིན་པ་དག་གཏོང་བས་འཇིག་རྟེན་ཕ་རོལ་དུ་ཁྱད་པར་དུ་བྱེད་པར་འགྱུར་ལ་མཐོང་བའི་ཚེ་ལ་ཡང་ཁ་
[245a.5]དོག་དང་ལྡན་པར་འགྱུར་རོ། །དེ་ཅིའི་ཕྱིར་ཞེ་ན། གང་གི་ཕྱིར་སེམས་རབ་ཏུ་དད་པ་དང་ལྡན་པར་གྱུར་པས་འགྲོ་བ་ཡང་རབ་ཏུ་དང་བར་འགྱུར་རོ། །རྗེས་སུ་རབ་ཏུ་དང་བས་ཀྱང་བཞིན་གྱི་ཁ་དོག་རབ་ཏུ་དང་བར་འགྱུར་རོ། །དེ་རབ་ཏུ་དང་བར་གྱུར་པས་དེའི་
[245a.6]གཟུགས་ཤིན་ཏུ་བཟང་བ་ཉིད་དང་ལྡན་པར་འགྱུར་རོ། །སྦྱིན་བདག་རྣམས་ཀྱིས་སྦྱིན་པ་གཏོང་བར་བྱེད་པ་ན་འདི་ནི་གཟི་བརྗིད་གཅིག་ཡིན་ནོ། །ཡང་མཐོང་བའི་ཆོས་ལ་སྦྱིན་པ་ལས་བྱུང་བའི་ཆོས་གཞན་ཡོད་དོ། །འདི་ཡང་གང་ཞེ་ན། འདི་ལྟ་སྟེ། སྦྱིན་པ་གཏོང་
[245a.7]བ་ན་ང་རྒྱལ་རབ་ཏུ་འཇོམས་པར་བྱེད་དོ། །འདོད་སྲེད་རབ་ཏུ་འཇོམས་སོ། །ཕྲག་དོག་རབ་ཏུ་འཇོམས་སོ། །མ་རིག་པ་རབ་ཏུ་འཇོམས་པར་བྱེད་དོ། །རྒྱུ་དང་རྐྱེན་དག་ལ་དད་པ་དང་ལྡན་པར་འགྱུར་རོ། །རྣམ་པར་སྨིན་པ་ལ་ཡིད་ཆེས་པ་ཅན་དུ་འགྱུར་རོ། །
[245b]
[245b.1]འཇིག་རྟེན་ཕ་རོལ་ལ་སྐུར་པ་མི་འདེབས་སོ། །བླ་མ་རྣམས་མཆོད་པར་བྱེད་དོ། །སེམས་འཇམ་པོར་འགྱུར་རོ། །བློ་གྲོས་མཉམ་པར་བཞག་པར་འགྱུར་རོ། །སེམས་ཀྱིས་ཀུན་དུ་སྒོམ་པར་བྱེད་དོ། །དངོས་པོ་རྣམས་ཡོངས་སུ་གཏོང་བར་བྱེད་དོ། །ལོངས་
[245b.2]སྤྱོད་ཆེན་པོར་འགྱུར་བའི་རྒྱུ་རྣམས་ཀུན་དུ་འཕེན་པར་བྱེད་དོ། །སེར་སྣ་རྣམས་རབ་ཏུ་འཇོམས་པར་བྱེད་དོ། །ཞིང་རྣམ་པ་གསུམ་པོ་ཡོན་ཏན་དང་། ཚུལ་ཁྲིམས་དང་། གཉི་ག་སྲིད་པ་རྣམས་ལ་སྦྱིན་པའི་ས་བོན་ཆང་བས་འདེབས་པར་བྱེད་དོ། །དེ་དེ་ལྟར་
[245b.3]ལེགས་པར་བསྒོམས་པར་གྱུར་པའི་ཡིད་ཅན་མཆོག་ཏུ་རྣམ་པར་དག་པའི་ཡིད་དང་ལྡན་པ་ནི་དུས་རིང་དུ་མངའ་བདག་བྱེད་པར་འགྱུར་རོ། །དུས་རིང་དུ་འཚེ་བ་མེད་པ་དང་སྐྱོན་མེད་པར་གྱུར་པའི་ལོངས་སྤྱོད་རྣམས་དང་ལྡན་ཞིང་འཇིགས་པ་དང་མྱ་ངན་དང་རྣམ་པར་
[245b.4]བྲལ་བ་དང་ལུས་ཞིག་པར་གྱུར་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་ཏེ། དེས་སྔོན་བྱས་པར་གྱུར་པའི་ལས་རྣམས་ཀྱི་རྒྱུ་དང་རྐྱེན་གྱིས་སོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པར་བྱའོ། །
[245b.5]འདི་ཡང་གང་ཞེ་ན། འདི་ལྟ་སྟེ། འཐུན་པར་བྱེད་པ་དང་སྙན་པའི་ངག་གོ། །རྒྱལ་པོ་འཐུན་པར་སྙན་པར་སྨྲ་བ་ནི། གང་གི་ཕྱིར་ཆོས་ལུགས་ལེགས་པ་དང་ལྡན་པར་འགྱུར་རོ། །རང་བཞིན་གྱིས་ཐམས་ཅད་ཀྱང་ཤིན་ཏུ་སྡུག་པར་འཛིན་པར་འགྱུར་རོ། །
[245b.6]གང་འཐུན་པར་འཛིན་པའི་སྙན་པའི་ངག་གིས་བྱེད་པ་ལྟར་ནི་ཡོ་བྱད་ཀྱིས་ཀྱང་བྱ་བར་ནུས་པ་མ་ཡིན་ནོ། །ཇི་ལྟར་སྙན་པའི་ཚིག་གིས་ཡུལ་ལྗོངས་པ་དེ་དག་རྣམས་ཐམས་ཅད་དགའ་བར་འགྱུར་བ་ལྟར་རྣམ་པ་དེ་ལྟ་བུར་རབ་ཏུ་དགའ་བར་བྱེད་པ་དང་། ཡུལ་ལྗོངས་
[245b.7]ཀྱི་སྐྱེ་བོ་རྣམས་ཐམས་ཅད་ཤིན་ཏུ་མྱུར་བར་ཡིད་རབ་ཏུ་ཚིམ་པར་བྱེད་པ་ནི་ཡོད་པ་མ་ཡིན་ནོ། །རྒྱུ་མཚན་འདི་དག་གི་ཕྱིར་ན་སྙན་པའི་ཚིག་དེ་བྱའོ། །ཡང་ན་འཐུན་པར་སྨྲ་བ་སྔོན་དུ་བཏང་བས་ནི་སེམས་རབ་ཏུ་དང་བར་གྱུར་ནས་སྐྱེ་བོ་རྣམས་ཀྱིས་གཞན་རྣམས་ལ་
[246a]
[246a.1]གོ་བར་བྱེད་པར་འགྱུར་རོ། །སྙན་པར་སྨྲ་བའི་ཚིག་གི་རྒྱུ་དེས་དེ་ལ་དགའ་བར་འགྱུར་རོ། །སྙན་པར་སྨྲ་བའི་རྒྱུ་དེ་དང་ཡང་དག་པར་ལྡན་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་གཞན་གྱི་མདུན་དུ་རྣམ་པར་རྒྱལ་བར་འགྱུར་རོ། །རང་
[246a.2]བཞིན་གྱིས་ཀྱང་དགའ་བར་འགྱུར་བ་ལ། བདེན་པ་དང་སྦྱིན་པ་དང་བསྲེས་པའི་སྙན་པའི་ཚིག་གིས་ཕྱིར་ཡང་དགའ་བར་བྱེད་དོ། །སྙན་པར་སྨྲ་བར་བྱེད་པའི་རང་བཞིན་ཅན་གྱི་རྒྱལ་པོ་ལ་ནི་དགྲ་རྣམས་ཀྱང་གྲོགས་པོར་འདུད་པར་བྱེད་ན་བར་མར་གནས་པ་དང་། གྲོགས་
[246a.3]པོ་རྣམས་ལྟ་སྨོས་ཀྱང་ཅི་དགོས། དེ་ལྟར་སྙན་པར་སྨྲ་བར་གྱུར་པའི་རང་བཞིན་ཅན་དེ་ལ་ཚོམས་གཅིག་ཏུ་འགྱུར་རོ། །འདི་ལྟ་སྟེ་གྲོགས་པོ་ཉིད་ཀྱི་ཚོམས་སུ་འགྱུར་གྱི། བར་མར་གནས་པ་ནི་མ་ཡིན་ཏེ། རང་བཞིན་གྱིས་སྐྱེ་བོ་ཐམས་ཅད་དགའ་བ་དང་མཆོག་ཏུ་མཆོད་པ་
[246a.4]དང་། དུས་རིང་དུ་ཡང་རྒྱལ་པོ་བྱེད་པར་འགྱུར་རོ། །སྙན་པར་སྨྲས་པའི་རྒྱུ་དང་རྐྱེན་གྱིས་ལུས་ཞིག་པར་གྱུར་ནས་ཤི་བའི་འོག་ཏུ་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པ་མང་པོས་ཆོས་རྣམས་ཤིན་ཏུ་བསྟེན་པར་
[246a.5]བྱའོ། །འདི་ཡང་གང་ཞེ་ན། འདི་ལྟ་སྟེ། བདེན་པར་སྨྲ་བ་ཞེས་བྱ་བ་འཁོར་བ་ན་ཀུན་ནས་བཅིངས་པའི་སྐྱེ་བོ་རྣམས་ཐམས་ཅད་ངེས་པར་འབྱིན་པའི་རྒྱུ་ངེས་པར་འབྱུང་བའི་རྒྱུར་གྱུར་པ་ཉོ་བའི་རིན་ཐང་བྱར་མེད་པའི་ཟད་པ་མེད་པའི་ནོར་གཏེར་དུ་བརྡུངས་ནས་བསྐྱེད་པ་
[246a.6]ཐུན་མོང་མ་ཡིན་པའི་ནོར་སྙིང་གི་རྒྱུར་གྱུར་པར་གནས་པ། མཆོག་ཏུ་ལྟ་བར་མཛེས་པའི་རིན་པོ་ཆེ་ཆེན་པོ་དམ་པའི་སྐྱེ་བོ་ཐམས་ཅད་ཀྱིས་བསྟེན་པའི་འཇིག་རྟེན་ཕ་རོལ་དང་འཇིག་རྟེན་འདིར་ཡང་སྐྱབས་སུ་གྱུར་པ་མྱ་ངན་ལས་འདས་པ་ལ་བརྩོན་པ་དང་ལྡན་པ་རྣམས་
[246a.7]ཀྱི་སྒོ་གཉེར་བར་གྱུར་པ་ཡོན་ཏན་དང་ཀུན་ཏུ་འབྲེལ་བ་རྣམས་ཟད་པར་མི་འགྲོ་བ་སྐྱོན་རྣམས་འཇིགས་པར་བྱེད་པ་པོ་ཡིད་ཆེས་པ་སྐྱེད་པར་བྱེད་པ་པོ་དབུལ་བ་འཇིག་པར་བྱེད་པ་པོ་བདེན་པར་སྨྲ་བ་ནི། གཟུགས་ཐམས་ཅད་དང་བྲལ་བ་ཡིན་ཡང་གཟུགས་དང་ལྡན་པ་ཐམས་
[246b]
[246b.1]ཅད་ལས་ལྷག་པ་ཡིན་ཏེ། བདེན་པའི་འོད་ཟེར་གྱིས་ཀུན་ནས་སྣང་བར་བྱས་པའི་ཕྱིར་རོ། །རིགས་ཐམས་ཅད་ལས་དམན་པ་ཡིན་ན་ཡང་རིགས་རྒྱུད་ཐམས་ཅད་ཀྱི་གཙོ་བོར་གྱུར་པ་རྣམས་ཀྱི་དྲུང་ན་ལྷག་པར་འགྱུར་ཏེ། བདེན་པའི་དགེ་བ་དེས་ཀུན་ནས་གསལ་བར་
[246b.2]བྱས་པའི་རིགས་ཅན་རྣམས་ལ་ནི་ཡུལ་ལྗོངས་པ་ཐམས་ཅད་ཀྱི་རྗེས་སུ་འཇུག་པར་འགྱུར་བ་ཡིན་ནོ། །སྐྱེ་བོ་ཐམས་ཅད་ཀྱིས་གཉེན་བཞིན་དུ་མཐོང་བར་འགྱུར་རོ། །གང་དང་གང་དུ་འགྲོ་བ་དེ་དང་དེ་ཉིད་དུ་རྒྱལ་པོ་བཞིན་དང་མ་བཞིན་དུ་མཆོད་པ་བྱེད་དོ། །ངམ་གྲོག་
[246b.3]ཐམས་ཅད་དུ་རབ་ཏུ་ཞུགས་ན་མཆོག་ཏུ་སྐྱིད་པར་འགྱུར་རོ། །རྒྱལ་པོས་ཀྱང་ས་གཞིར་མཆོག་གིས་ཕན་པར་བྱེད་པ་བཞིན་དུ་མཆོད་པར་བྱེད་དོ། །གྲོང་དང་གྲོང་ཁྱེར་དང་གྲོང་རྡལ་དང་ཚོང་འདུས་དག་ཏུ་སོང་ན་ཡང་གྲོང་པ་དང་གྲོང་ཁྱེར་པ་དག་གིས་མཆོད་པ་བྱེད་དོ། །གྲོང་
[246b.4]ཆུང་བ་དག་གིས་མཆོག་ཏུ་ཡང་མཆོད་པར་བྱེད་དོ། །མ་མཐོང་བ་དག་ཏུ་ཡང་ལྷ་དག་གིས་སྙན་གྲགས་རབ་ཏུ་སྒྲོགས་པར་བྱེད་དོ། །ཇི་ལྟར་ཡུལ་འདིར་རྒྱལ་པོ་དང་རྒྱལ་པོའི་བློན་པོ་ཡང་རུང་སྟེ་བདེན་པར་སྨྲ་བ་དགེ་བ་བྱེད་པར་གྱུར་པ་དེའི་སྙན་པའི་བ་དན་ཡུལ་རྣམས་
[246b.5]སུ་དམ་པར་བྱས་ནས་འཛིན་པར་བྱེད་དོ། །དགེ་བ་བྱེད་པ་པོ་ལ་ནི་ལྷ་དག་གིས་ཀྱང་རྟག་ཏུ་ཕྱི་བཞིན་རྗེས་སུ་འབྲང་ཞིང་མཆོད་པར་བྱེད་དོ། །རྨི་ལམ་ངན་པ་ཡང་འཇིག་པར་བྱེད་དོ། །ལྷ་རྣམས་ཀྱི་གཙོ་བོར་གྱུར་པ་རྣམས་ཀྱིས་ཀྱང་ལྷ་བཞིན་དུ་མཆོད་པར་བྱེད་དོ། །
[246b.6]བདེན་པར་སྨྲ་བ་དེ་ཉིད་ཀྱི་གནས་སྐབས་དེར་ཡང་མཆོག་ཏུ་རྗེས་སུ་འཇུག་པ་དང་སླར་ཡང་ལེགས་པར་ལངས་ནས་འགྲོའོ། །འདིའི་ཡིད་ལ་བསམས་པ་ཐམས་ཅད་ཕུན་སུམ་ཚོགས་པར་འགྱུར་རོ། །དལ་བུས་ཀྱང་རིམས་ནད་དེ་དག་རྣམས་ལེགས་པར་ཞི་བ་སྐྱེད་པར་འགྱུར་ཏེ། 
[246b.7]བདེན་པའི་བཅུད་ཀྱིས་ལེན་གྱིས་དབང་པོ་རྣམས་ཚིམ་པར་ཡང་བྱེད་པར་འགྱུར་རོ། །རྫུ་འཕྲུལ་ཆེ་བར་ཡང་འགྱུར་རོ། །མཐུ་སྟོབས་ཆེ་བ་དང་ཚེ་རིང་བ་ཀུན་ཏུ་འཕེལ་བར་བྱེད་པའི་ལས་རྣམས་ཀྱང་འཕེན་པར་བྱེད་དོ། །སྐྱེ་བོ་རྣམས་ཐམས་ཅད་ཀྱིས་ཀྱང་ཆོས་ལུགས་རྣམ་པར་
[247a]
[247a.1]གཞག་པ་ལ་གཅིག་ཏུ་ཚད་མར་བྱེད་དོ། །རྣམ་པར་མ་གཙེས་པའི་སྐྱེས་བུ་རྣམས་ཀྱིས་ཀྱང་ནོར་ཆེན་པོའི་སྦས་དང་སྦས་པ་ཡང་རྒྱལ་པོ་ལ་སྟོན་པར་བྱེད་དོ། །བདེན་པར་སྨྲ་བ་ཞེས་ཟེར་ནས་ཐམས་ཅད་ལས་མི་གཡོ་བ་བཞིན་དུའོ། །ཐམས་ཅད་ལས་ཀྱང་གཡོ་བ་
[247a.2]མེད་པར་འགྱུར་རོ། །གྲོགས་པོས་འཁྲིད་པར་མི་བྱེད་དོ། །གྲོགས་པོ་མ་ཡིན་པས་འཁྲིད་པར་མི་བྱེད་དོ། །རྣམ་པར་གཡོ་བར་མི་བྱེད་དོ། །གང་བདེན་པར་སྨྲ་བའི་མགྲིན་པ་རབ་ཏུ་རྩེ་དགའ་བར་གྱུར་ཏེ་བདེན་པའི་ཚིག་གིས་བློ་དེ་ཚིམ་པར་བྱས་པ་ལྟ་བུར་གྱུར་ནས་
[247a.3]དགའ་བར་འགྱུར་རོ། །བདེན་པའི་ནོར་དེ་ལ་དགའ་བར་གྱུར་པའི་རྒྱུས་ཡང་དང་ཡང་དུ་བསམ་པར་བྱེད་པ་ན་ཡིད་ཁྲོ་བ་དང་དགའ་བ་ཡ་ཡ་པོས་མི་ཁྲིད་དོ། །དྲང་སྲོང་གི་མཆོག་འཇིག་རྟེན་གཉིས་སུ་ཕན་པར་བྱེད་པ་རྣམས་ཀྱི་བཅུད་དུ་གྱུར་པའི་བདེན་པའི་མཚམས་དེ་
[247a.4]ལས་ནམ་ཡང་འདའ་བར་མི་འགྱུར་རོ། །ཆུ་མེད་པར་ཡང་བདེན་པའི་རང་བཞིན་གྱིས་མཆོག་ཏུ་གཙང་བའི་བདེན་པའི་འཇུག་ངོས་སུ་འཁྲུ་བ་རྣམས་ནི་མཆོག་ཏུ་གཙང་བར་འགྱུར་རོ། །གོས་མེད་པར་གྱུར་ཡང་མཆོག་ཏུ་དཀར་བ་མ་བཏགས་པ་བདེན་པའི་གོས་
[247a.5]མཆོག་ཏུ་རྒྱ་ཆེ་བ་སྐད་ཅིག་མ་ཡིན་པར་རྟག་ཏུ་ལེགས་པར་གྱོན་པར་འགྱུར་རོ། །དྲི་མེད་པར་གྱུར་ན་ཡང་འདིའི་སྙན་པའི་ཚུལ་ཁྲིམས་ཀྱི་དྲིས་ཕྱོགས་དང་ཕྱོགས་མཚམས་རྣམས་སུ་རབ་ཏུ་འགྲོའོ། །འདི་མ་མཐོང་བར་གྱུར་པའི་སྐྱེ་བོ་ཐམས་ཅད་ཀྱང་གྲོགས་པོ་ཉིད་དུ་
[247a.6]འགྱུར་རོ། །མཐོང་བ་རྣམས་ནི་དང་པོར་ཡིན་ནོ། །རི་རབ་ལྷུན་པོའི་རྩེ་མོ་ཡང་འདིས་ངེས་པར་རྒལ་ནས་འགྲོ་བར་འགྱུར་ཏེ། ཇི་ལྟར་འོད་ཟེར་མཆོག་གིས་བརྟོལ་ཞིང་ཕུག་པར་འགྱུར་བ་བཞིན་དུ་རབ་ཏུ་འཕྲོ་བར་འགྱུར་རོ། །རྒན་པོ་རྣམས་ཀྱིས་ཕ་བཞིན་དུ་
[247a.7]མཆོད་པར་བྱེད་དེ་བདེན་པས་རྒན་པར་གྱུར་པ་ཞེས་བྱས་སོ། །ཚེ་རིང་བར་གྱུར་འཕེན་པར་བྱེད་པའི་ལས་རྣམས་ཀྱང་འཕེན་པར་བྱེད་དོ། །ཇི་སྲིད་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཀྱི་ལས་འཕེན་པར་བྱེད་ན་འཐབ་བྲལ་གྱི་མངའ་བདག་ལ་
[247b]
[247b.1]ལྟ་སྨོས་ཀྱང་ཅི་དགོས། བདེན་པར་སྨྲ་བ་དང་ལྡན་པའི་རྒྱལ་རིགས་སྤྱི་བོ་ནས་དབང་བསྐུར་བ་དེ་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོ་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་རོ། །ཡང་ཆོས་གཞན་དང་ལྡན་པ་རྒྱལ་རིགས་སྤྱི་བོ་ནས་དབང་བསྐུར་བ་དེ་
[247b.2]འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །གང་དག་ཞེ་ན། འདི་ལྟ་སྟེ། ནོར་གཞིས་རྣམས་གློ་བུར་དུ་འཕེལ་འགྲིབ་མི་བྱེད་པའོ། །རྒྱལ་པོ་འདི་ནི་བློ་བརྟན་པར་གྱུར་པ་སྟེ། དེས་དེ་ཤེས་པར་གྱུར་ནས་ངང་ཚུལ་དང་ཆོས་ལུགས་རྣམ་པར་གཞག་པ་ཡང་བློ་
[247b.3]གྲོས་ངལ་སོས་པ་དང་ལྡན་པར་འགྱུར་རོ། །ཤིན་ཏུ་རྣམ་པར་དཔྱད་ནས་བྱེད་པ་རྣམས་ནི་རྒྱལ་པོར་འགྱུར་རོ། །མ་བརྟགས་པར་བྱེད་པ་ནི་མ་ཡིན་ནོ། །གང་ཡང་རྒྱལ་པོས་རྣམ་པར་དཔྱད་ནས་ནོར་གཞིས་རྣམས་འཕེལ་བ་དང་འགྲིབ་པར་བྱེད་པའི་རྒྱལ་པོ་དེ་ནི་རྒྱལ་པོར་མི་
[247b.4]འགྱུར་རོ། །གལ་ཏེ་གྱུར་ན་ཡང་དེ་ཡང་ཡུན་རིང་པོར་མི་འགྱུར་རོ། །རྒྱལ་པོའི་མིང་ཙམ་དུ་འགྱུར་རོ། །ལེགས་པར་རབ་ཏུ་བརྟགས་ནས་བྱེད་པ་མ་ཡིན་ནོ། །བློ་ཆུང་ཞིང་རྩབ་ཧྲལ་ཅན་དུ་གྱུར་པ་དང་བློ་རྣམ་པར་གནས་པ་མེད་པའི་ཡང་མོར་འགྱུར་རོ། །གང་ཡང་
[247b.5]སྔ་རབས་དག་གིས་བརྗོད་པ་ན་དེ་ལ་ཡང་དད་པར་མི་བྱེད་དོ། །ཅི་དགའ་བའི་རྒྱལ་པོ་བརྫུན་དུ་སྨྲ་བ་དེ་ལ་འདོད་ཆགས་དང་བྲལ་བར་གྱུར་ནས་ཀྱང་རྒྱལ་པོ་གཞན་ཡང་ཉེ་བར་འཇོག་པར་བྱེད་དོ། །དེའི་ཕྱིར་སྐྱོན་དེ་དག་རྣམས་གོ་བར་བྱས་ལ་བརྫུན་དུ་སྨྲ་བར་མི་བྱའོ། །བརྫུན་
[247b.6]དུ་སྨྲ་བ་ནི་འཇིག་རྟེན་འདིར་ཕན་པ་མ་ཡིན་ལ་འཇིག་རྟེན་ཕ་རོལ་ཏུ་ཡང་མ་ཡིན་ནོ། །དེའི་ཕྱིར་ན་མཐོང་བའི་ཚེ་ལ་ཡང་སྐྱོན་གྱི་རྣམ་པ་མང་པོ་དེ་དག་རྣམས་གོ་བར་བྱས་ལ་བརྫུན་དུ་སྨྲ་བར་མི་བྱའོ། །ཐམས་ཅད་ལས་ཀྱང་དང་པོ་ཁོ་ནར་ཇི་ལྟ་ཇི་ལྟར་རྒྱལ་པོ་ཆོས་ལ་རབ་ཏུ་གཞོལ་
[247b.7]བར་གྱུར་པའི་རྒྱུ་གང་གིས་དེ་ལྟ་དེ་ལྟར་སྐྱེ་དགུ་འཕེལ་བར་འགྱུར་རོ། །སྐྱེ་དགུ་རྣམས་ལ་ནི་རྒྱལ་པོ་གཙོ་བོར་གྱུར་པའི་ཕྱིར་རོ། །གང་ཡང་རྒྱལ་པོ་གཅིག་ཏུ་རྟག་པ་ཁོ་ནར་བདེན་པ་སྨྲ་བར་གྱུར་པ་དེས་ནི་སྐྱེ་དགུ་བསྒོས་ནས་ངེས་པར་གྱུར་པའི་རྒྱལ་པོའི་བརྒྱུད་པ་དག་གིས་ཡང་
[248a]
[248a.1]དག་པའི་བདེ་བས་ཡོངས་སུ་སྐྱོང་བར་བྱེད་དོ། །བདེན་པའི་རྩ་བ་ལས་ཆོས་ཡིན་ནོ། །དེ་ཡང་གང་གི་ཚེ་བདེན་པར་སྨྲ་བར་མི་བྱེད་པ་དེའི་ཚེ་དེས་གློ་བུར་དུ་ནོར་གཞིས་རྣམས་ལ་འཕེལ་བ་དང་འགྲིབ་པ་བྱེད་པར་འགྱུར་རོ། །གང་ཡང་བདེན་པར་སྨྲ་བར་བྱེད་པ་རྟག་ཏུ་དུལ་
[248a.2]བར་གྱུར་པ་དེ་ནི་ནམ་ཡང་ནོར་གཞིས་རྣམས་ལ་གློ་བུར་དུ་འཕེལ་བ་དང་འགྲིབ་པར་མི་བྱེད་དོ། །གནས་རྣམས་གཡོ་བར་མི་བྱེད་པ་དེའི་དྲུང་ནས་ནམ་ཡང་གཞན་དག་ཏུ་འགྲོ་བར་མི་འགྱུར་རོ། །མི་དགའ་བར་མི་འགྱུར་རོ། །དེ་འདི་མ་དང་འདྲ་བ་དང་ཕ་དང་འདྲ་བར་ཡང་
[248a.3]རྗེས་སུ་ཆགས་པར་འགྱུར་རོ། །རྟག་ཏུ་ཡང་ཡིད་བདེ་བ་དང་ལྡན་པ་དང་རྟག་ཏུ་ཡང་བདེ་སྐྱིད་ཅན་དུ་འགྱུར་རོ། །རྒྱལ་པོ་དེ་ཡང་བློ་བརྟན་པར་འགྱུར་བ་དང་འགྱུར་བ་མེད་པའི་བློ་དང་བློ་གཅིག་ཏུ་ངེས་པ་དང་བདེ་བ་སྟེར་བར་བྱེད་པས་ལུས་ཞིག་ནས། མཐོ་རིས་བདེ་འགྲོའི་
[248a.4]འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་རྒྱུ་འདི་དང་རྐྱེན་འདིས་འགྱུར་རོ། །ཆོས་གཞན་ཡང་གང་ལན་ཅིག་དང་ལན་ཅིག་མ་ཡིན་པར་རྣམ་པ་དུ་མར་རྒྱལ་པོས་རབ་ཏུ་བརྩོན་པ་ཤེས་པར་བྱ་ཞིང་བྱ་བར་ཡང་བྱའོ། །འདི་ཡང་གང་ཞེ་ན། འདི་ལྟ་སྟེ། མིའི་ཁྱད་པར་
[248a.5]ཤེས་པར་བྱ་བའོ། །མིའི་ཁྱད་པར་ཤེས་པར་བྱ་བར་གྱུར་པ་དེ་ཡང་ཤེས་པ་ཆེན་པོ་ཡིན་ཏེ། གང་ཡང་རྒྱལ་པོ་མིའི་ཁྱད་པར་རིག་པར་གྱུར་པ་དེ་ནི་ས་གཞི་ཐམས་ཅད་ཀྱི་སྣོད་དུ་འགྱུར་རོ། །གཞན་རྣམས་ཀྱིས་མི་ཐུབ་པར་ཡང་འགྱུར་རོ། །ལས་རྣམས་ཀྱང་ཇི་ལྟར་རིག་པ་ལ་འཇུག་པར་
[248a.6]བྱེད་དོ། །འདིའི་ལས་ཀྱི་མཐའ་དག་ཡང་ཡོངས་སུ་ཉམས་པར་མི་འགྱུར་རོ། །ནོར་ལས་ཀྱང་ཡོངས་སུ་མི་ཉམས་སོ། །རྟག་པར་ཡང་ཆོས་གོང་ནས་གོང་དུ་བྱེད་པར་འགྱུར་རོ། །མིའི་ཁྱད་པར་ཤེས་པར་གྱུར་པའི་རྒྱལ་པོ་ཡང་སྐྱེས་བུ་ཆོས་བྱེད་མ་ཡིན་པ་རྣམས་
[248a.7]མི་འཛིན་ཏོ། །ལས་ལ་དགའ་བའི་རང་བཞིན་ཅན་མ་ཡིན། སྟན་ལ་དད་ཆེ་བ་མ་ཡིན། བྱས་པ་ཆུད་གཟོན་པ་མ་ཡིན། འཇིག་རྟེན་པ་ལ་ཞེ་སྡང་བ་མ་ཡིན། ལོག་པར་ལྟ་བ་ཅན་མ་ཡིན། གཡོ་སྒྱུ་ཅན་དང་མ་ཡིན། གཞན་གྱི་ཡོན་ཏན་དང་ཀུན་དུ་སོ་སོར་འབྲེལ་བས་དོན་བྱེད་པ་དང་
[248b]
[248b.1]མ་ཡིན་ཏེ། དེ་ནི་རྒྱལ་པོ་གཞན་གྱིས་ཉེ་བར་འཚོ་བར་འགྱུར་རོ། །འདྲ་བ་མ་ཡིན་པ་མ་ཡིན། ཡུལ་དུས་མི་ཤེས་པ་མ་ཡིན། བསྒྲུབ་པར་དཀའ་བ་མ་ཡིན། རྟག་ཏུ་སྡིག་པ་དྲག་པོ་བྱེད་པ་མ་ཡིན། ཡུལ་གྱིས་རབ་ཏུ་དཀྲུགས་པ་རྣམས་ཀྱང་མ་ཡིན། གཡོ་སྒྱུའི་རྒྱུ་སྨྲ་
[248b.2]བ་ཡང་མ་ཡིན། ངོ་བོ་ཉིད་ཀྱི་བཤེས་ཀྱིས་ཆོག་ཤེས་པ་མ་ཡིན། འཇིག་རྟེན་ལ་མི་ཕན་པ་མ་ཡིན། གཞན་དུ་སྡིག་པ་བྱས་པ་མ་ཡིན། མངོན་པའི་ང་རྒྱལ་ཅན་མ་ཡིན། དགྲ་བོ་མ་ཡིན། སྡུག་བསྔལ་ཅན་མ་ཡིན། ངག་རྩབ་ཧྲལ་ཅན་མ་ཡིན། ཡིད་རྩབ་ཧྲལ་ཅན་མ་
[248b.3]ཡིན་པ་སྟེ། རྣམ་པ་དེ་ལྟ་བུའི་སྐྱེས་བུ་ངན་པ་འཛིན་པར་མི་བྱེད་དོ། །རྒྱལ་པོས་རྣམ་པ་ཇི་ལྟ་བུ་རྣམས་འཛིན་པར་བྱེད་ན་འདི་ལྟ་སྟེ། ཆོས་པ་དང་ཚུལ་འཆོས་ཅན་མ་ཡིན་པ་དང་། ང་རྒྱལ་ཅན་མ་ཡིན་པ་དང་། བདེན་པར་སྨྲ་བ་དང་། ཤེས་རབ་ཅན་དང་། ཡིད་
[248b.4]གཞུངས་པ་དང་། བརྟན་པ་དང་གཞན་ལ་གདུང་བར་མི་བྱེད་པ་དང་། དྲང་པོ་དང་གཡོ་རྣམས་སྤངས་པ་དང་། ཆེས་མཆོག་ཏུ་དཀོན་མཆོག་གསུམ་མཆོད་པར་བྱེད་པ་དང་། སེམས་ཆོག་ཤེས་པ་ཐོབ་པ་དང་། དབང་དུ་གྱུར་པ་དང་། རྒྱུན་དུ་ལས་ཀྱི་རང་བཞིན་ཅན་
[248b.5]དང་། འཇིག་རྟེན་པ་རྣམས་བློ་འཐུན་པ་དང་། སྙིང་རྗེ་དང་ལྡན་པ་དང་། མི་རྣམས་ཀྱིས་བསྔགས་པ་ལ་རྗེས་སུ་ཆགས་པར་འགྱུར་བ་དང་། ཡང་དག་པའི་ལྟ་བ་ཅན་དང་ཤེས་ཉེན་ཅན་དང་། དུལ་བ་དང་སྐྱེས་པ་ནས་བཟུང་ནས། ལུས་དང་། ངག་དང་། ཡིད་དག་པར་
[248b.6]བྱེད་པ་པོ་མེད་པར་སྨྲ་བ་མ་ཡིན་པ་དང་། རྒྱུ་རྐྱེན་ལ་ཤིན་ཏུ་བར་ཡང་རྟེན་པ་དང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དང་། བག་མེད་པ་མ་ཡིན་པ་དང་། གཉིད་ཀྱི་དབང་དུ་སོང་བའི་རང་བཞིན་ཅན་མ་ཡིན་པ་དང་། དགེ་བའི་བཤེས་གཉེན་ལ་སྟེན་པར་བྱེད་པ་པོ་དང་། 
[248b.7]གཏོང་བ་ཅན་དང་། ཚུལ་ཁྲིམས་དང་ལྡན་པ་དང་། ཤེས་རབ་དང་ལྡན་པ་དང་། རྣམ་པ་དེ་ལྟ་བུའི་སྐྱེས་བུ་རྣམས་རྟག་པ་ཁོ་ནར་རྒྱལ་པོ་གང་དག་གིས་འཛིན་པར་བྱེད་པ་དེ་དག་ནི་ཁྱད་པར་ཤེས་པ་ཡིན་ནོ། །གང་ལས་གང་ལ་ངེས་པར་སྦྱོར་བར་བྱེད་པའི་རྒྱལ་པོ་དེ་
[249a]
[249a.1]ནི་གཞན་དག་གིས་རྒྱལ་སྲིད་ལས་ཉམས་པར་བྱ་བར་མི་ནུས་སོ། །གདུལ་བར་མི་ཐུབ་པར་ཡང་འགྱུར་རོ། །ནོར་དང་ལྡན་པར་ཡང་འགྱུར་རོ། །དེ་ནོར་དང་ལྡན་པར་འགྱུར་ཞིང་ཆོས་པ་ཆོས་ཀྱི་རྗེས་སུ་འཇུག་པར་གྱུར་ནས་སྦྱིན་པ་དག་གཏོང་བར་བྱེད་དོ། །
[249a.2]བསོད་ནམས་དག་བྱེད་དོ། །དཀོན་མཆོག་གསུམ་མཆོད་པར་བྱེད་དོ། །དེའི་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། ལས་དེ་དག་གི་རྒྱུ་དང་རྐྱེན་གྱིས་སོ། །ཡང་ཆོས་གཞན་རྒྱལ་པོ་ཐམས་
[249a.3]ཅད་ཀྱིས་བྱ་བར་བྱ་བ་འདི་ཡང་གང་ཞེ་ན། འདི་ལྟ་སྟེ། དུས་ངེས་པར་ལེགས་པར་སྟོན་པར་གྱུར་པའོ། །རྒྱལ་པོ་གང་དག་དུས་ངེས་པར་སྟོན་པར་བྱེད་པ་དེ་ནི་དུས་ཡུན་རིང་དུ་རྒྱལ་སྲིད་བྱེད་པར་འགྱུར་རོ། །འདིའི་རང་བཞིན་ལ་སྐྱོ་བ་སྐྱེ་བར་མི་འགྱུར་རོ། །དེས་མིའི་
[249a.4]ཁྱད་པར་རིག་པར་འགྱུར་རོ། །འདི་ཆོས་མ་ཡིན་པ་རྣམས་ལ་མི་འཇུག་གོ། །ཡུལ་ཇི་སྲིད་དུ་སྟོབས་དང་ལྡན་པར་གྱུར་ནས་རྒུད་པ་ཟིལ་གྱིས་གནོན་པར་བྱེད་དོ། །དེ་དེའི་རྒྱུར་ལྟ་བ་ལ་ཆེད་ཆེར་བྱེད་པའི་རྒྱལ་པོ་རྫས་དང་ལྡན་པར་འགྱུར་རོ། །ནོར་གྱི་ཐབས་
[249a.5]ཀྱིས་ཕུན་སུམ་ཚོགས་པར་འགྱུར་རོ། །དེ་ཚུལ་དང་ནོར་དང་ལྡན་པར་གྱུར་ནས་གཞན་རྣམས་ཀྱི་དབང་དུ་འགྱུར་བ་མ་ཡིན་ནོ། །ཆོས་པར་ཡང་འགྱུར་རོ། །ཆོས་ཀྱི་རྗེས་སུ་འཇུག་པར་བྱེད་པ་དང་དགེ་སྦྱོང་དང་བྲམ་ཟེ་རྣམས་མཆོད་པར་བྱེད་དོ། །དེ་དག་རྣམས་ཀྱི་
[249a.6]དྲུང་ནས་ཆོས་ཉན་པར་བྱེད་པས་དེ་ལྟ་དེ་ལྟར་ཆེས་ལྷག་པར་ཆོས་བྱེད་དུ་འགྱུར་རོ། །ངེས་པར་ལེགས་པར་སྟོན་པར་བྱེད་པས་དེ་ཇི་ལྟ་ཇི་ལྟར་ཆོས་བྱེད་དུ་འགྱུར་བ་དེ་ལྟ་དེ་ལྟར་ལོངས་སྤྱོད་ཆེན་པོ་དང་ལྡན་པར་འགྱུར་རོ། །དེ་ལོངས་སྤྱོད་ཆེན་པོ་དང་ལྡན་པར་གྱུར་ནས་
[249a.7]ཕྱིར་ཞིང་ཉིད་དུ་སྦྱིན་པ་དག་གཏོང་བར་བྱེད་དོ། །བསོད་ནམས་དག་བྱེད་དོ། །ཚུལ་ཁྲིམས་དང་ལྡན་པར་འགྱུར་རོ། །གང་གིས་ཀྱང་གདུལ་བར་མི་ནུས་པར་འགྱུར་རོ། །དེ་ལ་ཡོན་ཏན་དེ་དག་རྣམས་སྲིད་པར་འགྱུར་རོ། །དེའི་ཕྱིར་རྒྱལ་པོས་རྟག་ཏུ་ངེས་པར་ལེགས་པར་
[249b]
[249b.1]སྟོན་པར་འགྱུར་བར་བྱའོ། །ངེས་པར་ལེགས་པར་སྟོན་པར་བྱེད་པའི་རྒྱལ་པོ་ཆོས་པ་གང་གིས་ཕྱིར་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་ལས་དེའི་རྒྱུ་དང་རྐྱེན་གྱིས་འགྱུར་རོ། །ཡང་ཆོས་གཞན་རྒྱལ་པོས་
[249b.2]ཅིས་ཀྱང་བསྟེན་པར་བྱ་བ་ལ་འདི་ལྟ་སྟེ། གཉིད་ལ་དགའ་བར་མི་བྱ་བའོ། །གཉིད་ཀྱི་དབང་དུ་མི་འགྲོ་བའི་རྒྱལ་པོ་ནི་ལེགས་པར་བསམ་པར་བྱ་བ་རྣམས་སེམས་པར་འགྱུར་རོ། །བློ་ཤིན་ཏུ་རྣམ་པར་ཆགས་པ་དང་ལྡན་པར་མི་འགྱུར་རོ། །ཀུན་ཏུ་རྨོངས་པའི་བློར་ཡང་མི་
[249b.3]འགྱུར་རོ། །དགྲ་བོས་བརྒལ་བར་མི་ནུས་སོ། །བློ་རྩེ་གཅིག་པར་འགྱུར་རོ། །དོན་ངེས་པར་ལྡན་པ་དང་དོན་ངེས་པ་དང་ལྡན་པར་གྱུར་ནས་ལེགས་པར་རྣམ་པར་དཔྱད་པའི་དོན་དག་བྱེད་པར་འགྱུར་རོ། །དེ་ལ་ལེགས་པར་རྣམ་པར་དཔྱད་ནས་བྱེད་པ་པོ་འདིའི་ལེགས་པར་དོན་
[249b.4]རྣམས་སྨིན་པར་འགྱུར་རོ། །ལེགས་པར་འགྲུབ་པར་དུས་ཡུན་རིང་པོ་མ་ཡིན་པ་ན་འགྱུར་ཞིང་དུས་སྔ་བར་རྫོགས་པར་འགྱུར་བ་ཡིན་ནོ། །བག་དང་ལྡན་པར་འགྱུར་རོ། །བག་ཡོད་པས་རྒྱུ་བ་དང་དེའི་ཚེ་རིང་བར་འགྱུར་རོ། །ལེགས་པར་བསམ་པ་རྣམས་སེམས་
[249b.5]པར་གྱུར་པས་ལེགས་པར་སེམས་པ་པོ་དེའི་རང་བཞིན་གྱིས་ཡིད་བྱུང་བར་མི་འགྱུར་རོ། །དེ་སྐྱེ་བོ་རྣམས་དང་གྲོང་ཁྱེར་རྣམས་དང་བློན་པོ་དག་གིས་ཡོངས་སུ་བསྐོར་བར་འགྱུར་རོ། །ནོར་དང་ལྡན་པར་ཡང་འགྱུར་རོ། །སྐྱེ་བོ་མང་པོ་ལ་ཡང་རྒྱལ་པོའི་ནོར་གནས་པ་ཉིད་ཀྱིས་ནོར་
[249b.6]དང་ལྡན་པའི་དཔལ་ཀུན་ཏུ་གནས་པས་དཔལ་དང་ལྡན་པར་གྱུར་ནས་སྦྱིན་པ་གཏོང་བར་ཡང་བྱེད་དོ། །ཚུལ་ཁྲིམས་ཀྱང་སྲུང་བར་བྱེད་དོ། །དེ་ལུས་ཞིག་པར་གྱུར་ནས་ཤི་བའི་འོག་ཏུ་དེའི་རྒྱུ་དང་རྐྱེན་གྱིས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་
[249b.7]བདག་ཏུ་འགྱུར་རོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པས་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ། ལེ་ལོ་མེད་པའོ། །ལེ་ལོ་མེད་པར་གྱུར་པའི་རྒྱལ་པོ་ནི་བརྩོན་འགྲུས་བརྟན་པར་གྱུར་པའི་རིགས་པས་བརྩམས་པའི་ཕྱིར་ན་ལས་ཐམས་ཅད་ཀྱང་རྒྱས་
[250a]
[250a.1]པར་བྱེད་དོ། །ངེས་པར་རྫོགས་པར་བྱེད་ཅིང་སྒྲུབ་པར་བྱེད་དོ། །དབང་དུ་འགྱུར་བར་བྱེད་དོ། །ཐུབ་པར་མི་ནུས་པར་འགྱུར་བ་དང་ཐམས་ཅད་དུ་རང་བཞིན་གྱིས་དགའ་ཞིང་རྗེས་སུ་ཆགས་པ་དང་གཅེས་པའི་བློར་འགྱུར་རོ། །འདིའི་ཡུལ་འཁོར་དང་གྲོང་
[250a.2]ཁྱེར་དང་གྲོང་དང་གྲོང་རྡལ་དང་ཚོང་འདུས་རྣམས་ཀྱང་ཤིན་ཏུ་ཕུན་སུམ་ཚོགས་པར་འགྱུར་རོ། །ལེ་ལོ་མེད་པར་གྱུར་པའི་རྒྱལ་པོ་ཡང་བརྩོན་འགྲུས་བརྟན་པ་དང་ལྡན་ཞིང་ཕ་རོལ་གནོན་པར་གྱུར་པ་ནི་ལས་རྣམས་གང་ཁོ་ན་རྩོམ་པར་བྱེད་པ་དེ་དག་ཉིད་ཐམས་ཅད་སྒྲུབ་པར་
[250a.3]བྱེད་དོ། །དེ་ཅིའི་ཕྱིར་ཞེ་ན། ལེ་ལོ་མེད་པར་གྱུར་པ་དག་ནི་རིགས་པས་ཡུལ་དང་དུས་རྣམས་ལ་ལེགས་པར་འདྲེ་བར་གནས་པའི་ཕྱིར་ན་ལེ་ལོ་མེད་པ་དག་ནི་འཇིག་རྟེན་པ་དང་འཇིག་རྟེན་ལས་འདས་པའི་ཇི་སྲིད་དུ་མྱ་ངན་ལས་འདས་པའི་མཐར་ཐུག་པར་དགོས་པ་རྣམས་
[250a.4]ཐམས་ཅད་ཕུན་སུམ་ཚོགས་པར་འགྱུར་རོ། །གལ་ཏེ་ཡང་དེས་བརྩམས་པར་གྱུར་པའི་དོན་གཞན་ཡུལ་དང་དུས་གཉི་ག་ལ་ཆགས་པ་དང་བྲལ་བར་བྱེད་པར་གྱུར་པ་རྣམས་ལྟ་ཅི་སྨོས། དེས་ཐམས་ཅད་ཀྱང་གཞན་རྣམས་དང་ཐུན་མོང་མ་ཡིན་པར་འགྲུབ་པར་འགྱུར་རོ། །
[250a.5]དེ་ཇི་ལྟར་འཇིག་རྟེན་པའི་དོན་བྱེད་པར་འགྱུར་བའི་དོན་དེ་ཡང་ཕུན་སུམ་ཚོགས་པར་འགྱུར་བ་དང་། དེ་བཞིན་དུ་ཤེས་རབ་དང་ལྷན་ཅིག་ཏུ་གང་གིས་འཇིག་རྟེན་ལས་འདས་པ་ཡང་བྱེད་པ་ཡིན་ཏེ། སྦྱིན་པ་དང་ཚུལ་ཁྲིམས་དང་ཤེས་རབ་རྣམས་སོ། །འདི་དེ་དག་གི་དྲི་
[250a.6]ཙམ་གྱིས་ཀྱང་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། རྒྱུ་དེ་དང་རྐྱེན་དེས་སོ། །ཆོས་གཞན་ཡང་རྒྱལ་པོས་བྱའོ། །འདི་ཡང་གང་ཞེ་ན། འདི་ལྟ་སྟེ། གྲོགས་པོ་བརྟན་པའོ། །རྒྱལ་
[250a.7]པོ་གྲོགས་པོ་བརྟན་པོར་གྱུར་པ་ནི་ཤིན་ཏུ་ལེགས་པར་མཐོང་བར་བྱེད་པས་རྒྱལ་སྲིད་དུས་རིང་དུ་ལོངས་སྤྱོད་པར་བྱེད་དོ། །གོས་པ་མེད་པ་དང་གཞན་གྱིས་མི་རྫི་བ་ཡིན་ཏེ། ཤིང་བཞིན་དུ་གང་དག་ཆེས་མང་དུ་ལེགས་པར་རབ་ཏུ་གནས་པས་གཡོ་བར་མི་འགྱུར་ཞིང་ངན་པ་རྣམས་ཀྱིས་ཀྱང་མི་
[250b]
[250b.1]གཡོ་བ། རླུང་གིས་ཀྱང་ནགས་ཀྱི་ཚལ་འདི་ལ་ཇི་ལྟ་བ་དེ་བཞིན་དུ་རྒྱལ་པོ་འདིའི་གྲོགས་པོ་ནི་ཤིན་ཏུ་བརྟན་པོ་ཡིན་ནོ། །རང་བཞིན་ཤིན་ཏུ་བཟང་བར་གྱུར་པས་སྐྱེ་བོ་ཐམས་ཅད་ཀྱིས་མངོན་པར་བགྲོད་པར་བྱ་བར་གྱུར་པ་མཆོག་ཏུ་དགའ་བར་གྱུར་པ་ཡིན་ནོ། །ཤིན་ཏུ་གྲོགས་པོ་བརྟན་པར་
[250b.2]གྱུར་པའི་ཡོན་ཏན་དང་ལྡན་པ་ལ་ཡང་འཇིག་རྟེན་པའི་ཡོན་ཏན་བཅུ་གསུམ་དང་ལྡན་པར་འགྱུར་བ་རྣམས་འདི་ལྟ་སྟེ། གང་དུ་འདི་ལ་བུག་རྡོལ་བྱུང་བར་གྱུར་པ་ན་དེའི་ཚེ་འདིས་རབ་ཏུ་འགེབས་པར་བྱེད་པ་ཡིན་ཏེ། དཀའ་བར་སྤྱད་པ་ཐམས་ཅད་དང་མཆོག་ཏུ་རྒུད་པའི་དོན་དག་ལའོ། །དེ་ཅིའི་
[250b.3]ཕྱིར་བྱེད་པ་ཡིན་ཞེ་ན། གྲོགས་པོ་གང་ཡིན་པའི་གྲོགས་པོ་གཞན་ཡང་དེའི་གྲོགས་པོར་འགྱུར་ཏེ་དེས་ཀྱང་ངའི་གྲོགས་པོ་འདིའི་གྲོགས་པོ་ཡིན་ཞེས་བྱས་ནས་དེ་དང་ལྷན་ཅིག་ཏུ་མཛའ་བར་འགྱུར་རོ། །ཁྱིམ་ན་ནོར་གྱི་རིགས་གང་དག་ཡོད་པ་འདི་ལ་ཤེས་པར་བྱེད་དོ། །གང་དང་
[250b.4]གང་ཡང་ཕན་པའི་ལྷག་མ་གཞན་དུ་གྱུར་པ་ཡང་། དེ་དག་རྣམས་འདིས་བདག་ཉིད་ཐམས་ཅད་ཀྱིས་བྱེད་དེ། རྣམ་པ་ཐམས་ཅད་དང་བདག་ཉིད་ཐམས་ཅད་ཀྱིས་ཀྱང་སྟེན་པར་བྱེད་དོ། །གལ་ཏེ་ཡང་འདི་གང་དག་གིས་དཀའ་བར་གྱུར་པ་ཐམས་ཅད་དུ་གྱུར་པ་དང་སྲོག་འཆད་པར་གྱུར་ཀྱང་དེས་བརྒྱ་
[250b.5]ལ་ཡང་ཡོངས་སུ་མི་གཏོང་ངོ་། །འདི་ཡང་ཇི་ལྟ་ཇི་ལྟར་དོན་གྱི་རིགས་རྣམས་ལ་བཟོད་པར་འགྱུར་བ་དེ་ལྟར་བྱེད་དོ། །གང་ཡང་འདིའི་ཁྱིམ་ན་ཅུང་ཟད་ཡོད་པ་དེ་རྣམས་ཐམས་ཅད་སྔོ་བར་བྱེད་དོ། །གང་གི་ཚེ་འདི་ཕུན་སུམ་ཚོགས་པར་གྱུར་པ་དེའི་ཚེ་ཤིན་ཏུ་དགའ་བར་འགྱུར་རོ། །
[250b.6]གང་གི་ཚེ་འདི་ལ་སྡུག་བསྔལ་དག་བྱུང་བར་གྱུར་པ་དེའི་ཚེ་མཉམ་པོར་སྡུག་བསྔལ་བར་འགྱུར་རོ། །ཐམས་ཅད་ནས་ཁྲོས་པ་སྐྱེས་པར་གྱུར་ཀྱང་རྣམ་པར་འགྱུར་བར་མི་འགྱུར་རོ། །དེ་དང་ཡང་གང་ལྷན་ཅིག་ཏུ་གྱུར་པ་དེ་དག་བཟའ་ཟ་བས་ཀྱང་དེ་དང་ལྷན་ཅིག་ཏུ་དགའ་བར་འགྱུར་རོ། །
[250b.7]གང་འདིའི་ཁྱིམ་ན་ཡོད་པར་གྱུར་པ་དེ་དག་ཀྱང་དབང་པོ་ལ་གནོད་པ་མེད་པར་དོན་དུ་གཉེར་བར་བྱེད་པ་དང་། གང་ཡང་བདག་རང་གི་ཁྱིམ་ན་ཡོད་པར་དེ་ཐམས་ཅད་སྐྱོ་བ་མེད་པར་ཡང་འདི་ལ་སྟེར་བར་བྱེད་དོ། །གང་ཡང་ཅུང་ཟད་ཁྱིམ་ན་ཡོད་པ་དེ་ཐམས་ཅད་གྲོགས་པོ་ལ་རྗོད་
[251a]
[251a.1]པར་བྱེད་དོ། །རང་གི་གཏམ་རྣམས་དག་ཀྱང་རང་གིས་རྗོད་པར་བྱེད་དོ། །རྣམ་པ་བཅུ་གསུམ་པོ་དེ་དག་རྣམས་དང་ལྡན་པ་ནི་གྲོགས་པོ་ཡིན་ནོ། །འཇིག་རྟེན་པའི་གྲོགས་པོ་ཡོན་ཏན་རྣམ་པ་དེ་ལྟ་བུ་དང་ལྡན་པ་དང་རྒྱལ་པོ་ཡང་དག་པར་ལྡན་པས་ནི་གཅིག་གིས་
[251a.2]ཀྱང་སྟོབས་དང་ལྡན་པ་དང་ཡང་དག་པར་ལྡན་པའི་རྒྱལ་པོ་ནི་སྟོབས་ཆེན་པོ་དང་ལྡན་པར་འགྱུར་རོ། །ཅི་ཡང་མང་པོ་དང་ལྡན་པར་གྱུར་པ་མི་རྫི་བ་ལ་ལྟ་ཅི་སྨོས། དེའི་ཕྱིར་རབ་ཏུ་བརྩོན་པས་རྒྱལ་པོས་སྨྱུག་མའི་གྲོགས་པོ་བྱའོ། །འཇིག་རྟེན་ལས་འདས་པའི་ལམ་དགའ་བར་
[251a.3]གྱུར་པས་དོན་སྒྲུབ་པར་བྱེད་པའོ། །དེ་གྲོགས་པོའི་ཡོན་ཏན་མདོར་བསྡུ་ན་བཅུ་ཡིན་ནོ། །འདི་ལྟ་སྟེ་གང་གིས་ཆོས་མ་ཡིན་པ་བྱེད་པར་འགྱུར་བ་ན། དེ་འགོག་པར་བྱེད་པ་དང་། སྦྱིན་པ་གཏོང་དུ་འཇུག་པ་དང་། ཚུལ་ཁྲིམས་ལ་གོམས་པར་བྱེད་དུ་འཇུག་གོ། །གྲོགས་པོ་
[251a.4]ངན་པ་ལས་རབ་ཏུ་ཟློག་པར་བྱེད་དོ། །ལས་ཀྱི་འབྲས་བུ་རྣམ་པར་སྨིན་པ་ལེགས་པར་སྟོན་པར་བྱེད་དོ། །ལམ་ངན་པར་ཞུགས་པར་གྱུར་པ་ལམ་ལ་རབ་ཏུ་འགོད་པར་བྱེད་དོ། །གང་ཡང་འདི་ལས་ཚུལ་ཁྲིམས་འཆལ་པ་ཆུང་ཟད་ཡོད་པ་དེ་དང་བྲལ་བར་བྱེད་དོ། །ཕ་དང་མ་དག་གི་ངག་
[251a.5]ཉན་པར་བྱེད་དུ་འཇུག་གོ། །དུས་ཐམས་ཅད་བར་རབ་ཏུ་བརྩོན་པས་ངེས་པར་ལེགས་པ་ལ་ཀུན་ནས་སྦྱོར་བར་བྱེད་དོ། །བྱེད་དུ་འཇུག་པ་དང་རྣམ་པ་དེ་ལྟ་བུའི་གྲོགས་པོ་ནི་འཇིག་རྟེན་ལས་འདས་པའི་ཡིན་ནོ། །ཐབས་མ་ཡིན་པ་ཐམས་ཅད་ལས་ཀྱང་སྐྱོབ་པར་འགྱུར་རོ། །ཕ་དང་མ་
[251a.6]དང་འདྲ་བར་འགྱུར་རོ། །བརྟན་པོ་ཁོ་ནར་གྲོགས་པོ་འདི་དག་རྣམས་ནི་ཐམས་ཅད་ཁོ་ནར་ཡང་སྡིག་པ་ཟད་པར་བྱེད་པར་འགྱུར་རོ། །དེ་དང་ཉེ་བ་ལས་ཉེས་པ་འབྱུང་བར་ཡང་མི་འགྱུར་རོ། །ཕ་རོལ་གྱི་གྲོགས་པོའི་མཆོག་ཡིན་གྱི་འདིའི་ནི་མ་ཡིན་ནོ། །དེའི་ཕྱིར་རྒྱལ་པོས་གྲོགས་
[251a.7]པོ་བརྟན་པོ་བྱའོ། །གང་དག་དགེ་བའི་བཤེས་གཉེན་ལ་ཉེ་བར་སྟེན་པར་བྱེད་ཅིང་དགེ་བའི་རྣམས་ཀྱང་བྱེད་པ་དེ་ནི་ལུས་ཞིག་ནས་ཤི་བར་གྱུར་པའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་གྲོགས་པོ་མ་ཡིན་པ་བདེ་
[251b]
[251b.1]ལེགས་སུ་འགྱུར་བར་མི་བྱེད་པ་ཀུན་ཏུ་བསྟེན་པར་མི་བྱའོ། །དཔེར་ན་སྐྱེ་བོ་ཐམས་ཅད་སླུ་བར་བྱེད་པ་འབའ་ཞིག་པ་ཤིན་ཏུ་ལམ་ལོག་པ་སྟོན་པར་བྱེད་པ་དང་བསམ་པ་ངན་པ་སེམས་པར་བྱེད་པ་ཉེ་བར་སྟེན་པར་བྱེད་པ་ཡང་དེས་ནི་དོན་མ་ཡིན་པ་ཆེན་པོ་དང་ཀུན་ཏུ་སྦྱོར་རོ། །རླག་པར་
[251b.2]བྱེད་པའི་རྩ་བ་དེ་ཡང་རྣམ་པ་གཉིས་ཡིན་ཏེ། རབ་ཏུ་འགེབས་པར་བྱེད་པ་དང་ངེས་པར་སྦེད་པར་བྱེད་པའོ། །དེ་ལ་རབ་ཏུ་འགེབས་པར་བྱེད་པ་ཞེས་བྱ་བ་ནི་འཇིག་རྟེན་པ་སླུ་བར་བྱེད་པ་རབ་ཏུ་དང་བ་མ་ཡིན་པར་གྱུར་པ་ཚུལ་འཆོས་པའི་རྟགས་འཛིན་པར་བྱེད་པ་ལས་ཅི་ཡང་མེད་པ་ཟོང་
[251b.3]བཅོས་མ་དང་འདྲ་བའི་མུ་སྟེགས་ཀྱི་ཚེར་མས་རང་དང་གཞན་སླུ་བར་བྱེད་པ་འཇིག་རྟེན་ཕ་རོལ་སྤངས་པ་བཟང་པོའི་ཆ་བྱད་ཆེས་འཛིན་པར་བྱེད་པ་དོན་མ་ཡིན་པ་རྣམས་བྱེད་པར་འགྱུར་བ་པོ་རྐུན་མ་དེ་དག་རྣམས་ལ་ལེགས་པར་ཕྲད་པར་བྱ་བ་དང་ཀུན་བརྗོད་པར་ཡང་སླ་བར་སྦྱིན་པར་མི་བྱ་ན། 
[251b.4]ལྷན་ཅིག་ཏུ་འགྲོགས་པར་བྱ་བ་ལྟ་སྨོས་ཀྱང་ཅི་དགོས། དེ་དག་དང་ལྷན་ཅིག་པར་གྱུར་པ་ནི་དེས་ཤིན་ཏུ་བར་ཡང་སྤང་བར་བྱའོ། །དེ་དག་ལ་ནི་བདག་ཉིད་ལ་ཡང་ཡོད་པ་མ་ཡིན་ན་གཞན་དག་ལ་ཅི་ལ་འབྱུང་བར་འགྱུར། གང་སྡིག་པའི་གྲོགས་པོ་སྤོང་བར་གྱུར་པ་རྣམས་ཀྱིས་ནི། 
[251b.5]སྒྱུ་ཅན་ལ་རྗེས་སུ་བསྟེན་པར་མི་བྱའོ། །ཚུལ་འཆོས་པར་བྱེད་པ་དང་ཡང་མ་ཡིན་ལ་དེ་དག་དང་གྲོགས་པོ་མི་བྱེད་པས་ཡང་དག་པའི་ལེགས་པར་གཞིགས་ནས་བྱེད་པར་འགྱུར་རོ། །དེས་གྲོགས་པོ་རྩབ་ཧྲལ་ཅན་ལ་བསྟེན་པར་མི་བྱའོ། །དེ་དེ་ཉིད་ཀྱིས་བག་ཆགས་ཀྱིས་བསྒོས་
[251b.6]པར་གྱུར་པ་ནི་ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་རྒྱུ་རྐྱེན་དེས་བྱེད་པར་འགྱུར་རོ། །གཞན་ཡང་ཆོས་གཉིས་རྒྱལ་པོས་ཅི་ནས་ཀྱང་སྤང་བར་བྱ་སྟེ། གཉིས་པོ་གང་ཞེ་ན། འདི་ལྟ་སྟེ། ཁྲོ་བ་དང་རྒོད་པ་ཆེས་སྡོམ་པར་བྱེད་
[251b.7]པའོ། །ཁྲོ་བ་དང་རྒོད་པའི་ཡང་གང་དག་ཤུགས་སྡོམ་པར་བྱེད་པའི་རྒྱལ་པོ་དེ་ནི་རྒྱལ་སྲིད་བརྟན་པར་འགྱུར་ཞིང་རང་བཞིན་བསྒོ་བར་བྱེད་པ་ཡིན་པས་ཕན་ཚུན་གྱིས་ཀྱང་མངོན་པར་གདུལ་བར་མི་ནུས་སོ། །འདི་ལ་འགའ་ཞིག་གིས་ཀྱང་གླགས་མི་རྙེད་དོ། །ཁྲོ་བ་སྡོམ་པར་བྱེད་པའི་རྒྱལ་པོ་དེ་དག་ནི་
[252a]
[252a.1]མ་བསམས་པར་བྱ་བ་རྣམས་བྱེད་པར་མི་འགྱུར་རོ། །གློ་བུར་དུ་གནས་ནས་འཕོ་བར་མི་བྱེད་དོ། །བྲན་ལ་གློ་བུར་དུ་རྡེག་པར་མི་བྱེད་དོ། །གསང་བར་བྱ་བ་རྣམས་ནི་ཕྱི་རོལ་དུ་མི་བྱེད་དོ། །གློ་བུར་དུ་འཕེལ་བ་དང་འགྲིབ་པ་དག་སྐྱེད་པར་མི་བྱེད་དོ། །དགའ་བའི་གནས་སུ་
[252a.2]འཕར་བར་མི་འགྱུར་རོ། །འདིའི་སེམས་དམའ་བར་གྱུར་པས་ཀྱང་དོན་དག་བྱེད་པར་འགྱུར་བ་ནི་མ་ཡིན་ནོ། །སྐྱེས་བུ་དམ་པ་མ་ཡིན་པ་དག་རྗེས་སུ་འཛིན་པར་མི་བྱེད་དོ། །དེ་ནི་བློ་བརྟན་པར་འགྱུར་རོ། །དེ་ལྟར་རྒྱལ་པོ་དེ་ཁྲོ་བ་དང་རྒོད་པའི་ཚན་ཀ་སྡོམ་པར་བྱེད་པ་ཉིད་ནི་འཇིག་རྟེན་
[252a.3]པའི་དོན་ལ་ཡང་རབ་ཏུ་བསྔགས་པར་འགྱུར་རོ། །ཇི་ལྟར་འཇིག་རྟེན་ལས་འདས་པའི་ལམ་ལ་རྒོད་པའི་ཤུགས་སྡོམ་པ་དང་གང་ཁྲོ་བ་སྡོམ་པར་བྱེད་པ་དག་འདིར་བསྔགས་པ་ཡིན་ཞེ་ན། ཁྲོ་བ་སྡོམ་པར་བྱེད་པ་དེས་ནི། འཁོར་བའི་དྲི་མ་གཅིག་བསྡམས་པ་ཡིན་ནོ། །གང་གིས་ཡང་
[252a.4]རྒོད་པའི་ཤུགས་མཛེས་པས་རྣམ་པར་སྡོམ་པར་བྱེད་པར་གྱུར་པ་དེས་ནི་འདོད་ཆགས་ཀྱི་ཤུགས་རྣམ་པར་བསྡམས་པ་ཡིན་ནོ། །གང་གིས་ཤུགས་དང་ལྡན་པའི་དྲི་མ་གཉིས་པོ་དག་སྡོམ་པར་བྱེད་པ་ཉིད་དུ་འགྱུར་བ་དེས་གཏི་མུག་གི་ཤུགས་བསྡམས་པར་འགྱུར་རོ། །དྲི་མ་གསུམ་གྱི་ཤུགས་
[252a.5]རྣམས་སྡོམ་པར་བྱེད་པ་པོ་དེ་ནི་ཤེས་པ་དང་ལྡན་པ་དང་བཟོད་པ་དང་ལྡན་པ་དང་བློ་གྲོས་བརྟན་པ་དང་གཅིག་ཏུ་ངེས་པར་གྱུར་པའི་བློ་གྲོས་ཅན་དག་ནི་སྔོན་གྱི་རྒྱུ་རྐྱེན་དེ་དག་གིས་རྣམ་པར་སྨིན་པས་ལུས་ཞིག་པར་གྱུར་པ་ན་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་
[252a.6]འགྱུར་རོ། །གཞན་ཡང་ཆོས་གཉིས་ཤིན་ཏུ་ཡང་དགག་པར་བྱའོ། །གཉིས་པོ་གང་དག་ཞེ་ན། འདི་ལྟ་སྟེ་རྒྱལ་པོ་ཤིན་ཏུ་ཡང་ཟས་དང་སྐོམ་རྣམས་ལ་སྲེད་པའི་རང་བཞིན་ཅན་དུ་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཤིན་ཏུ་ཟས་སྐོམ་གྱི་རང་བཞིན་ཅན་ནི་འཆུམས་ནས་གཡེང་བར་
[252a.7]འགྱུར་རོ། །གསུས་པ་འགེངས་པར་བྱེད་པ་ལ་ཤིན་ཏུ་ཕྱོགས་པར་འགྱུར་རོ། །དེ་རང་བཞིན་གྱིས་ཉེ་བར་ཆགས་པར་གྱུར་ནས་ཕྱུགས་བཞིན་དུ་བློ་གཅིག་ཏུ་འགྱུར་རོ། །ཟས་དང་སྐོམ་གཉིས་ལས་མ་གཏོགས་པ་དོན་གཞན་རྣམས་ལ་དེའི་བློ་འཇུག་པར་མི་འགྱུར་རོ། །དེ་ལྟར་ཀུན་དུ་
[252b]
[252b.1]ཆགས་པར་གྱུར་པའི་བློ་དང་སྤྱོད་པ་དང་ལྡན་པ་བློ་དེ་ལ་སོང་བར་གྱུར་པས་ཆོས་དང་ཆོས་མ་ཡིན་པ་དཔྱོད་པར་མི་བྱེད་དོ། །ཡུལ་འཁོར་རྗེས་སུ་སྒྲུབ་པར་མི་བྱེད་དོ། །ཡུལ་ལྗོངས་ཀྱི་དོན་དག་དཔྱོད་པར་མི་བྱེད་དོ། །རང་བཞིན་ལེགས་པར་བསྒོ་བར་མི་བྱེད་དོ། །བཀའ་བློན་པ་
[252b.2]རྣམས་ཁུར་ལ་སྦྱོར་བར་མི་བྱེད་དོ། །དོན་དག་ལྕི་མོ་དང་ཡང་མོ་རྣམས་རྟོགས་པ་མ་ཡིན་ནོ། །དེ་རྟག་པར་ཡང་དོན་རྣམས་ལས་ཉམས་པར་འགྱུར་རོ། །དེ་ཡོངས་སུ་ཉམས་པ་ལས་ཀྱང་འབྱོར་བ་དམན་པར་འགྱུར་ལ་དེས་ཀྱང་ཟས་དང་སྐོམ་མིང་མེད་པར་འགྱུར་རོ། །དེ་དེ་ལས་
[252b.3]ཡོངས་སུ་ཉམས་པར་གྱུར་པས་ཀྱང་འཇིག་རྟེན་པ་རྣམས་ཐམས་ཅད་ཀྱི་སྐྱུག་བྲོ་བའི་གནས་སུ་གྱུར་པ་མཆོག་ཏུ་དབུལ་བར་འགྱུར་རོ། །སྲེད་པའི་རྣམ་པར་གཡེང་བ་དེས་འཇིག་རྟེན་པའི་དོན་རྣམས་ཀྱི་ཡང་བར་དུ་གཅོད་པར་བྱེད་པར་འགྱུར་བ་ཡིན་པ་དང་། ཟས་དང་སྐོམ་ཉེ་བར་
[252b.4]སྟེན་པར་གྱུར་པས་ཇི་ལྟར་འཇིག་རྟེན་ལས་འདས་པ་རྣམས་ལ་ཡང་རྣམ་པར་གཤེ་བར་གྱུར་པ་ཡིན་ནོ། །འདི་ལྟ་སྟེ་ཤིན་ཏུ་ཁོ་ན་ཡང་ཟས་སྐོམ་ལ་སྲེད་པར་གྱུར་པའི་རང་བཞིན་དང་ལྡན་པ་དེ་ལ་ཡིད་སོང་བར་གྱུར་པ་དེའི་ངང་ཚུལ་ཅན་དག་ནི་རྟག་པར་ཡང་རོའི་སྲེད་པས་ཀུན་ཏུ་ཁྲིད་
[252b.5]པར་བྱེད་པས་ཡིད་མཉམ་པར་བཞག་པ་མ་ཡིན་པར་འགྱུར་རོ། །ལུས་སུ་གཏོགས་པའི་དྲན་པ་དག་མེད་པར་འགྱུར་རོ། །ཚོར་བར་གཏོགས་པ་ཡང་མེད་དོ། །སེམས་སུ་གཏོགས་པ་དག་ཀྱང་མེད་དོ། །ཆོས་སུ་གཏོགས་པ་དག་ཀྱང་མེད་དོ། །སྡུག་བསྔལ་དང་ཀུན་
[252b.6]འབྱུང་དང་འགོག་པ་དང་ལམ་གྱིས་བསྡུས་པ་རྣམས་ཀྱང་མེད་དོ། །ཟས་དང་སྐོམ་ལ་གུས་པར་འགྱུར་བ་ལས་མ་གཏོགས་པ་འདི་དག་དོན་གཞན་རྣམས་འགའ་ཞིག་ལ་ཡང་བློ་ལས་སུ་རུང་བར་མི་འགྱུར་རོ། །དེ་ནི་དུད་འགྲོ་དང་རང་བཞིན་མཚུངས་པར་འགྱུར་བ་ཡིན་ནོ། །དེ་ཟས་
[252b.7]དང་སྐོམ་གྱི་སྤྱོད་ཡུལ་རྣམས་ལས་ཟས་ལ་རྣམ་པར་སྤྱོད་པའི་བརྩོན་པ་དེ་དག་ལས་གྲོལ་བ་ནི་ལུས་ངག་གི་སྤྱོད་པས་བསྡུས་པ་དང་དབང་པོ་རྣམས་ཀྱང་ཡང་དག་པར་ཡོངས་སུ་སྨིན་པར་འགྱུར་རོ། །ཡང་དག་པའི་ལམ་རྣམས་སྤྱོད་པར་བྱེད་དོ། །དེའི་སེམས་ལས་སུ་རུང་བར་འགྱུར་
[253a]
[253a.1]རོ། །ལུས་དང་སེམས་དང་ཚོར་བ་དང་ཆོས་རྣམས་དང་སྡུག་བསྔལ་དང་ཀུན་འབྱུང་དང་འགོག་པ་དང་ལམ་རྣམས་མ་ལུས་པ་ཤེས་པ་དང་ལྡན་པར་འགྱུར་རོ། །དེའི་ཡིད་ཤིན་ཏུ་མཉམ་པར་བཞག་པར་འགྱུར་བ་དང་སེམས་དང་དབང་པོ་རྣམས་ཀྱང་རབ་ཏུ་དང་བར་
[253a.2]འགྱུར་རོ། །ཟས་དང་སྐོམ་དང་ལྡན་པའི་ལུས་ནི་ཡང་དག་པར་འགྱུར་ཏེ། ལུས་རང་བཞིན་དུ་གནས་པ་དང་སེམས་རང་བཞིན་དུ་གནས་པ་དང་། སེམས་རང་བཞིན་དུ་གནས་པར་གྱུར་པ་ཡིན་པ་གང་གི་ཕྱིར་ཡང་དགེ་བའི་ཆོས་རྣམས་བསམ་པར་ནུས་པ་ཡིན་ནོ། །དེའི་ཕྱིར་ན་
[253a.3]རོ་ལ་སྲེད་པ་ལ་ཆེད་ཆེར་འགྱུར་བར་མི་བྱའོ། །གལ་ཏེ་ཟས་སམ་སྐོམ་མམ་ལུས་ལ་འཇུག་པར་བྱེད་པ་དེའི་ཚེ་འགྲངས་པ་ཙམ་དང་ཕན་པ་ཙམ་ཞིག་གོམས་པར་བྱས་པས་དེ་ལྟར་འདིའི་ཡིད་ལས་སུ་རུང་བ་དང་སེམས་མཉམ་པར་གཞག་པར་ཡང་འགྱུར་རོ། །སེམས་ཤིན་ཏུ་མཉམ་
[253a.4]པར་བཞག་པར་གྱུར་པ་རྣམས་ནི་དགེ་བའི་ལས་ལ་དཔྱོད་པར་བྱེད་དོ། །དགེ་བའི་ལས་རྣམས་ཀྱི་མཐའ་ལ་སྤྱོད་པ་ནི་ལུས་ཞིག་པར་གྱུར་ནས་ཤི་བའི་འོག་ཏུ་ལས་དེ་དང་དེ་དག་གི་དྲི་ཙམ་གྱིས་ཀྱང་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་ཏེ་ལས་དེའི་རྒྱུ་དང་རྐྱེན་གྱིས་སོ། །
[253a.5]ཆོས་གཞན་ཡང་རྒྱལ་པོས་བྱས་པར་བྱའོ། །འདི་ཡང་གང་ཞེ་ན། འདི་ལྟ་སྟེ་ལེགས་པར་སྤྱོད་པར་བྱ་བ་རྣམས་སེམས་པར་བྱེད་པའོ། །ལེགས་པར་བསམ་པར་བྱ་བ་རྣམས་སེམས་པར་བྱེད་པ་ཡང་གང་གི་ཕྱིར་འཇིག་རྟེན་འདི་དང་ཕྱི་མ་མ་ཡིན་ཡང་སེམས་ཅན་རྣམས་ཀྱི་དོན་
[253a.6]སྒྲུབ་པར་བྱེད་དོ། །དེ་ཅིའི་ཕྱིར་ཞེ་ན། སེམས་ཀྱི་ཡོན་ཏན་ཡིན་པའི་ཕྱིར་ཏེ། གང་དག་གི་ས་འདི་དང་ཕ་རོལ་དུ་ཡང་ལེགས་པར་བསམ་པར་བྱ་བ་རྣམས་སེམས་པ་པོ་ནི་མཆོག་ཏུ་བདེ་བར་འགྱུར་རོ། །འོན་ཀྱང་སྐྱོན་རྣམས་རབ་ཏུ་གཞོམ་པར་བྱ་ཞིང་དེས་ལེགས་པར་བསམ་
[253a.7]པར་བྱ་བ་རྣམས་བསམ་པར་བྱའོ། །ཡིད་ལ་ཡང་གཞག་པར་བྱའོ། །འདོད་ཆགས་ལ་སོགས་པའི་དྲི་མ་རྣམས་ཀྱང་རྟག་པར་ངན་སོང་དུ་རྣམ་པར་འཇུག་པར་བྱེད་པ་ཡིན་པར་བརྗོད་པར་བྱའོ། །འདོད་ཆགས་ལ་ནི་མི་སྡུག་པས་སོ། །ཞེ་སྡང་ལ་ནི་བྱམས་པས་སོ། །གཏི་
[253b]
[253b.1]མུག་ལ་ནི་ཤེས་རབ་ཀྱིས་སོ། །དེ་ལ་དྲི་མ་རྣམ་པ་གསུམ་པོ་དེ་དག་རྣམས་ནི་ལེགས་པར་བསམ་པ་སེམས་པས་ཟད་པར་བྱ་བར་ནུས་སོ། །ངན་པར་བསམ་པ་སེམས་པར་བྱེད་པ་དེ་དག་རྣམས་ཀྱིས་ནི་མ་ཡིན་ནོ། །འཇིག་རྟེན་གྱི་ཆོས་རྣམས་ཀྱང་དེ་ཁོ་ན་བཞིན་དུ་ལེགས་པར་
[253b.2]བསམ་པར་སེམས་པར་བྱེད་པ་རྣམས་ཀྱིས་འགྲུབ་པར་འགྱུར་རོ། །ངན་པར་བསམ་པ་སེམས་པར་བྱེད་པས་ནི་མ་ཡིན་ནོ། །དེའི་ཕྱིར་ཐམས་ཅད་ཀྱིས་གནས་སྐབས་ཐམས་ཅད་དུ་དོན་ཐམས་ཅད་ལེགས་པར་བསམས་ལ་བྱའོ། །དེ་ལས་འདིའི་དོན་ཀུན་འགྲུབ་པར་འགྱུར་བ་
[253b.3]དང་། ཆོས་པའི་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་བདག་པོར་འགྱུར་ཏེ། ལས་བཟང་པོ་བྱས་པ་དེའི་རྒྱུ་དང་རྐྱེན་རྣམས་ཀྱིས་སོ། །ཆོས་གཞན་ཡང་རྒྱལ་པོས་མི་བྱའོ། །འདི་ཡང་གང་ཞེ་ན། འདི་ལྟ་སྟེ། 
[253b.4]དོན་ཐག་རིང་བར་གྱུར་པ་ཞེས་བྱ་བ་འཇིག་རྟེན་པའི་དོན་རྣམས་བསྒྲུབ་པ་དང་། འཇིག་རྟེན་ལས་འདས་པའི་ཡང་སྟེ་ཕན་པའི་དོན་གང་བྱེད་པར་གྱུར་པ་དང་། གཞན་དག་རྣམས་ཀྱང་བྱེད་པར་གྱུར་པ་ན་དུས་རིང་པོས་ཀྱང་བྱ་བར་མི་ནུས་པའོ། །དེ་དག་ལ་མི་བཟོད་པར་འགྱུར་རོ། །
[253b.5]འདི་ལྟ་སྟེ་ནད་ཀྱིས་ཀྱང་མྱུར་བར་ཀུན་ཏུ་བཅོམ་པར་གྱུར་པ་ན། དོན་ཐག་རིང་བར་གྱུར་པའི་སྐྱོན་གྱིས་བསྒྲུབ་བྱར་གྱུར་པ་རྣམས་ཡང་བསྒྲུབ་བྱ་མ་ཡིན་པར་བྱས་ནས་ཆུད་གཟོན་པར་བྱེད་དོ། །དེ་བཞིན་དུ་དོན་གཞན་དག་དུ་མ་རྣམས་ཀྱང་མྱུར་བར་མ་བྱས་པས་དུས་གཞན་དུ་ཤིན་ཏུ་
[253b.6]ཡང་བཟོད་པར་མི་ནུས་པར་འགྱུར་རོ། །དེ་ལྟར་ངེས་པར་ལེགས་པའི་ལམ་ཅུང་ཟད་ཙམ་ཡང་མེད་དེ། ནད་ལྟ་བུར་གྱུར་པའི་ཉོན་མོངས་པས་རྗེས་སུ་བཅོམ་པར་གྱུར་པས་ངན་སོང་དུ་འགྲོ་བར་འགྱུར་ཏེ། དོན་ཐག་རིང་བར་འགྱུར་བའི་སྐྱོན་གྱིས་ཡིན་ཏེ། དེའི་ཚེ་འཇིག་རྟེན་ལས་
[253b.7]འདས་པའི་ལམ་ཅུང་ཟད་ཙམ་ཡང་མེད་དོ། །ལམ་རྣམས་རྗེས་སུ་ཉེ་བར་འཇོམས་པར་འགྱུར་བས་དུག་གི་མྱུག་གུ་དང་ཆ་འདྲ་བར་གྱུར་པ་རྣམ་པར་འཕེལ་བར་གྱུར་ནས་དུས་གཞན་དུ་རབ་ཏུ་འཕེལ་བར་ཞུགས་ནས་རྒྱུད་མ་རུངས་པར་སྲེག་པར་བྱེད་དེ། གང་གིས་སྲོག་ཆགས་
[254a]
[254a.1]རྣམས་དམྱལ་བ་དང་ཡི་དགས་དང་དུད་འགྲོའི་སྐྱེ་བར་འགྱུར་བར་བྱེད་དོ། །དེའི་ཕྱིར་དོན་ཐག་རིང་བ་ནི་རྒྱལ་པོའམ་དེ་མ་ཡིན་པ་དགེ་སློང་རྣམས་སམ། ནོར་ཅན་རྣམས་སམ་འགའ་ཞིག་ལ་ཡང་སྙན་པ་མ་ཡིན་ནོ། །ཐམས་ཅད་ལ་ཤིན་ཏུ་བར་ཡང་
[254a.2]བསྔགས་པ་མ་ཡིན་ནོ། །གང་ཡང་དོན་ཐག་རིང་བར་གྱུར་པ་མ་ཡིན་པ་དེ་དག་ནི་སྐྱོན་སྐྱེས་པར་གྱུར་པ་དག་སྐད་ཅིག་གི་དུས་དེར་སྒྱུར་བར་བྱེད་དོ། །གཏོང་བར་བྱེད་དོ། །ཀུན་ནས་འཇོམས་པར་བྱེད་དོ། །རབ་ཏུ་འཇོམས་པར་བྱེད་དོ། །རྩ་བ་ནས་རླག་པར་བྱེད་དོ། །
[254a.3]དེས་སྐྱོན་དེ་དག་རྣམས་ཀུན་ནས་བཅོམ་པར་གྱུར་པས་མཐར་ཐུག་པར་བདེ་བར་འགྱུར་རོ། །སྐྱེས་བུ་འཇིག་རྟེན་པའིའམ་འཇིག་རྟེན་ལས་འདས་པའི་ལམ་ལ་ཡང་གནས་ནས་ཀུན་ཏུ་སྐྱེས་པའི་སྐྱོན་རྣམས་འཇོམས་པར་བྱེད་དོ། །དུག་གི་མྱུག་གུ་དང་འདྲ་བའི་སྐྱོན་ཡང་
[254a.4]དུས་གཞན་དུ་འཕེལ་ནས་སྐྱོན་མང་པོར་འགྱུར་རོ། །དེའི་ཕྱིར་གང་དག་གིས་སྐད་ཅིག་དེ་ལ་སྐྱོན་རྣམས་གཞོམ་པར་བྱས་ལ་རིངས་པར་བྱས་ཏེ་ཡང་བདེ་ལེགས་ཀྱི་གནས་ལ་ལེགས་པར་སྦྱར་བར་བྱའོ། །མངོན་སུམ་དུ་འགྱུར་བའི་ལུས་ཞིག་ནས་ཤི་བའི་འོག་ཏུ་མཐོ་རིས་
[254a.5]བདེ་འགྲོའི་འཇིག་རྟེན་འཐབ་བྲལ་བ་རྣམས་ལ་དབང་བར་འགྱུར་བ་ཡིན་ཏེ། དེས་སྔོན་བྱས་པའི་ལེགས་པར་བྱས་པའི་ལས་དེ་ཉིད་ཀྱི་རྒྱུ་དང་རྐྱེན་རྣམས་ལས་ཡིན་ནོ། །ཆོས་གཞན་ཡང་རྒྱལ་པོས་བྱ་བར་བྱའོ། །འདི་ཡང་གང་དག་ཞེ་ན། འདི་ལྟ་སྟེ་ཆོས་ཀྱིས་
[254a.6]སྐྱེ་དགུ་རྣམས་བསྐྱང་བར་བྱའོ། །གང་གི་ཕྱིར་རྒྱལ་པོ་གང་དག་ཆོས་ཀྱིས་སྐྱེ་དགུ་རྣམས་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །ཆོས་ཀྱིས་ལྷག་པའི་རྒྱལ་པོའི་ཡང་བདག་དང་གཞན་ལ་ཕན་པར་བྱེད་པར་འགྱུར་རོ། །བདག་ལ་ཕན་པ་མ་ཡིན་པ་མི་བྱེད་དོ། །
[254a.7]ཇི་སྲིད་དུ་ཚུལ་ཁྲིམས་དང་ལྡན་པར་འགྱུར་རོ། །ཚུལ་ཁྲིམས་དང་ལྡན་པར་གྱུར་པ་རྣམས་ནི་ཆོས་མ་ཡིན་པས་ནམ་ཡང་སྐྱེ་དགུ་སྐྱོང་བར་མི་བྱེད་དོ། །དེ་ལྟར་བདག་ལ་ཕན་པ་བྱེད་དོ། །ཇི་ལྟར་ཡང་གཞན་ལ་ཕན་པ་བྱེད་པ་ཡིན་ན། སྲོག་ཆགས་སུ་གྱུར་པ་གང་
[254b]
[254b.1]དག་ཡང་ཆོས་པ་མ་ཡིན་ཞིང་ཆོས་ཀྱི་རྗེས་སུ་ཡོངས་སུ་འཇུག་པ་ཡང་མ་ཡིན་པ། དེ་དག་རྣམས་འདིས་བདེ་ལེགས་ལ་རབ་ཏུ་སྦྱོར་བར་བྱེད་དོ། །དེ་ལྟར་ཡང་དག་པར་སྐྱེ་དགུ་སྐྱོང་བར་བྱེད་པ་ཉིད་དུ་འགྱུར་རོ། །བསྐྱངས་པར་གྱུར་པ་ལས་ཀྱང་ཆོས་དང་དོན་དང་སྙན་པ་རྣམས་
[254b.2]དང་ཡང་དག་པར་ལྡན་པར་འགྱུར་རོ། །རེ་ཞིག་དང་པོར་ཆོས་ཀྱིས་ནི་མཆོག་ཏུ་ངེས་པར་ལེགས་པ་ལ་ཡང་དག་པར་སྦྱོར་བར་གྱུར་པ་ཡིན་ན་ཇི་ལྟར་ན་ཆོས་མ་ཡིན་པ་དང་ཀུན་ནས་ལྡན་པར་གྱུར། རྒྱལ་པོ་དོན་དང་ཡང་དག་པར་ལྡན་པར་འགྱུར་ཏེ། ཇི་ལྟ་བུའི་དོན་གྱིས་ཞེ་ན། 
[254b.3]འདི་ལྟ་སྟེ། གང་གི་ཚེ་འབྲས་བུ་ངེས་པར་བྱས་ནས་ཟ་བའི་རྒྱལ་པོར་གྱུར་པ་ན་དྲུག་ཆ་ལེན་པར་བྱེད་པ་ཡིན་ལ་དེའི་ཚེ་སྐྱེ་དགུ་རྣམས་ཕུན་སུམ་ཚོགས་པར་བྱེད་པར་འགྱུར་རོ། །ལེགས་པར་ཡོངས་སུ་བསྐྱངས་པས་ཏེ་སྐྱེ་དགུ་ཕུན་སུམ་ཚོགས་པ་དེ་ཡང་རྒྱལ་པོའི་སེམས་དགའ་བའི་
[254b.4]དབང་གིས་རྗེས་སུ་ཆགས་པར་གྱུར་ནས་སྒྲོལ་བར་བྱེད་པ་ཡིན་ནོ། །དེ་ལས་ཡོན་ཏན་གཉིས་པ་དང་ཡང་དག་པར་ལྡན་པ་ཕུན་སུམ་ཚོགས་པར་འགྱུར་བ་ནི་རྒྱལ་པོ་སྙན་གྲགས་དང་ཡང་དག་པར་ལྡན་པར་འགྱུར་རོ། །རྒྱལ་པོས་ཡང་དག་པར་སྐྱེ་དགུ་བསྐྱངས་པར་གྱུར་པ་
[254b.5]ན་གྲོང་ཁྱེར་པ་གང་དག་རྗེས་སུ་ཆགས་པར་གྱུར་པ་དེས་ཕྱོགས་ཐམས་ཅད་དུ་སྙན་པ་སྒྲོགས་པར་བྱེད་པར་འགྱུར་རོ། །དེ་ལྟར་ཆོས་དང་དོན་དང་སྙན་པ་རྣམས་དང་ཡང་ལེགས་པར་ལྡན་པར་འགྱུར་རོ། །རྒྱལ་པོ་ལེགས་པར་སྐྱེ་དགུ་རྣམས་བསྐྱངས་པར་གྱུར་པ་ལས་
[254b.6]ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་བདག་པོར་འགྱུར་རོ། །དེས་སྔོན་བྱས་པའི་རྒྱུ་ལས་ཀྱི་རྣམ་པར་སྨིན་པ་ལས་ཡིན་ནོ། །ཡང་ཆོས་གཞན་རྒྱལ་པོའམ་གཞན་གྱིས་ཀྱང་རབ་ཏུ་བརྩོན་པ་མང་པོ་རྣམས་ཀྱིས་བྱ་བར་བྱ་
[254b.7]སྟེ། འདི་ཡང་གང་ཞེ་ན། འདི་ལྟ་སྟེ་དགེ་བ་བཅུའི་ལས་ཀྱི་ལམ་རྣམས་བྱ་བའོ། །དེ་མ་ལུས་པ་རྣམས་ཀྱིས་ཀྱང་མཆོག་ཏུ་བདེ་བའི་རྣམ་པར་སྨིན་པ་དང་ལྡན་པར་འགྱུར་རོ། །དེ་ལ་དགེ་བའི་ལས་ཀྱི་ལམ་དེ་ཉིད་ཀྱང་རྣམ་པ་གསུམ་སྟེ། ལུས་ཀྱི་དང་ངག་གི་དང་ཡིད་ཀྱིའོ། །ལུས་
[255a]
[255a.1]ཀྱི་རྣམས་ནི་སྲོག་གཅོད་པ་དང་མ་བྱིན་པར་ལེན་པ་དང་འདོད་པ་ལོག་པར་གཡེམ་པ་སྤོང་བའོ། །ངག་གི་རྣམས་ནི་རྫུན་དང་ཕྲ་མ་དང་ཚིག་རྩུབ་པོ་དང་འབྲེལ་བ་མེད་པར་བརྗོད་པ་སྤོང་བའོ། །ཡིད་ཀྱི་རྣམས་ནི་བརྣབ་སེམས་དང་གནོད་སེམས་དང་ལོག་པར་ལྟ་བ་རྣམས་
[255a.2]སོ། །དེ་ལ་དེ་དག་ནི་ཇི་ལྟར་ལས་ཀྱི་ལམ་སྣ་ཚོགས་པ་རྣམས་སུ་གྱུར་པའི་མི་དགེ་བ་བཅུ་པོ་དེ་དག་རྣམས་ནི་མི་དགེ་བའི་ལས་ཀྱི་ལམ་ཞེས་བྱའོ། །ཤེས་རབ་ཇི་ལྟར་ཕྱིན་ཅི་མ་ལོག་པར་གྱུར་པའི་ཡང་དག་པའི་དགེ་བའི་ལམ་ཞེས་བྱ་བའི་མིང་ནི་ཤེས་རབ་དེ་ལ་བརྗོད་པ་ཡིན་ནོ། །ཤེས་
[255a.3]རབ་དེ་དག་གང་ཡིན་པ་དེ་དག་གིས་ཀྱང་ཇི་ལྟ་བ་བཞིན་དུ་མྱ་ངན་ལས་འདས་པའི་མཐར་ཐུག་པར་འགྱུར་བ་ཡིན་ནོ། །མི་དང་ལྷ་རྣམས་འབྱུང་བར་འགྱུར་བ་གང་དག་ཇི་ལྟར་འདོད་པ་བཞིན་འགྱུར་ཏེ། དེ་དག་རྒྱལ་པོ་འདི་རང་ཉིད་ཀྱིས་འཛིན་པར་ནུས་པ་དང་། གྲོང་ཁྱེར་བ་
[255a.4]རྣམས་ལ་ཡང་རྒྱལ་པོ་དེས་ཕ་དང་མ་དང་འདྲ་བར་འགྱུར་ཞིང་མྱ་ངན་ལས་འདས་པ་རབ་ཏུ་འཐོབ་པར་བྱེད་པ་དང་མཐོ་རིས་རབ་ཏུ་འཐོབ་པར་བྱེད་པ་ཡིན་ནོ། །དེའི་བསམ་པ་རྣམས་ཐམས་ཅད་མངོན་པར་འགྲུབ་པར་འགྱུར་རོ། །ལྷ་རྣམས་ཀྱིས་ཀྱང་འདི་དག་ལ་སྲུང་བར་
[255a.5]འགྱུར་རོ། །འདི་ལ་མཚོན་ཆ་དང་མུ་གེས་བྱས་པའི་འཇིགས་པ་རྣམས་དང་ཡུལ་འཇིག་པར་འགྱུར་བ་ནམ་ཡང་འབྱུང་བར་མི་འགྱུར་རོ། །འདིའི་ཡུལ་དུ་དུས་སུ་ལོ་ཏོག་རྣམས་ཕུན་སུམ་ཚོགས་པར་འགྱུར་རོ། །འདིའི་ཡུལ་དུ་ཡང་དུས་སུ་ཟླ་བ་དང་ཉི་མ་དག་རབ་ཏུ་འོད་འབྱིན་
[255a.6]པར་བྱེད་པ་དང་། དགོས་པ་ཐམས་ཅད་ཕུན་སུམ་ཚོགས་པར་འགྱུར་བ་དང་ཡུལ་ལྗོངས་རྣམས་ཕུན་སུམ་ཚོགས་པར་ཡང་འགྱུར་རོ། །རྒྱལ་པོ་དེ་ལེགས་པར་སྐྱེ་དགུ་རྣམས་བསྐྱངས་པར་གྱུར་ནས་དུས་རྣམས་ཡོངས་སུ་སྨིན་པར་གྱུར་ཏེ། མི་རྟག་པའི་རང་བཞིན་ཡིན་
[255a.7]པས་གལ་ཏེ་རྣམ་པར་བྲལ་བར་གྱུར་ན་གང་གི་ཚེ་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ་དགེ་བའི་ལས་ཀྱི་རྣམ་པར་སྨིན་པ་གང་གིས་བདེ་བ་གང་དག་ལ་ཉེ་བར་ལོངས་སྤྱོད་པར་འགྱུར་བ་ཡིན་ན། དེ་ལ་མདོར་བསྡུ་ན་འཐབ་བྲལ་གྱི་ལྷར་སྐྱེ་བར་འགྱུར་བ་རྣམས་ལས། སྲོག་
[255b]
[255b.1]གཅོད་པ་རྣམ་པར་སྤངས་པས་ནི་དམན་པ་དང་བར་མ་དང་ཁྱད་པར་དུ་འཕགས་པའི་ལྷ་རྣམས་ཚེ་རིང་བར་འགྱུར་རོ། །གཞན་ཡང་དེ་ཁོ་ན་བཞིན་དུ་ལྷའི་རིས་དྲུག་ཏུ་མ་བྱིན་པར་ལེན་པ་རྣམ་པར་སྤངས་པས་ནི་ནོར་བརྟན་པར་འགྱུར་ཏེ། རིན་པོ་ཆེ་བདུན་གྱི་རང་བཞིན་ཕུན་སུམ་
[255b.2]ཚོགས་པར་འགྱུར་བའི་ནགས་དང་ཉེ་བའི་ནགས་དང་རིའི་རྩེ་མོ་སྣ་ཚོགས་པར་དགའ་བར་གྱུར་པ་རྣམས་ལའོ། །འདོད་པས་ལོག་པར་གཡེམ་པ་རྣམ་པར་སྤངས་པས་ནི་ཇི་སྲིད་དུ་འདི་ཤི་འཕོས་པར་མ་གྱུར་གྱི་བར་གྱི་དུས་དེ་སྲིད་དུ་ལྷ་མོ་རྣམས་ལྷའི་བུ་གཞན་དག་རྣམས་ལ་འཕོ་བར་
[255b.3]མི་འགྱུར་རོ། །གསོན་བཞིན་དུ་ཡང་ལྷའི་བུ་གཞན་དག་རྣམས་ལ་ནམ་ཡང་ཀུན་ཏུ་འཕོ་བར་མི་འགྱུར་ཞིང་ཁྱུད་འཕྱང་ཡང་མི་བྱེད་ཀྱི་དེ་ཉིད་ཁོ་ན་ལ་གཟུགས་བཟང་བ་ཐམས་ཅད་ཀྱིས་གཟི་བརྗིད་ཐམས་ཅད་ཀྱིས་ཀྱང་ལྟ་བར་བྱེད་དོ། །གང་ཡང་འདོད་པ་ལོག་པར་གཡེམ་
[255b.4]པ་ལེགས་པར་བསྲུངས་པ་མ་ཡིན་པ་དེ་དག་རྣམས་ཀྱི་ལྷ་མོ་རྣམས་ནི་གཞན་དག་ལ་འཕོ་བར་འགྱུར་ཏེ། སོ་སོ་དང་སོ་སོར་ལས་ཀྱི་རྣམ་པར་སྨིན་པ་རྣམས་རབ་ཏུ་སྟེར་བར་བྱེད་པ་ཡིན་ནོ། །དེ་ལྟར་ལུས་ཀྱིས་ལེགས་པར་སྤྱོད་པ་རྣམས་བསྲུངས་ཤིང་བསྟེན་ལ་
[255b.5]བསྒོམས་ལ་ལན་མང་དུ་བྱས་པས་ནི་ལྷ་རྣམས་ཀྱི་ནང་དུ་སྐྱེ་བར་འགྱུར་བ་ཡིན་ནོ། །རྣམ་པར་སྨིན་པ་བདེ་བ་དང་ལྡན་པ་གཉིས་པར་གྱུར་པ་ངག་གི་རྣམ་པ་བཞིས་བསྟེན་ཅིང་བསྒོམས་ལ་ལན་མང་དུ་བྱས་པས་ལྷ་རྣམས་ཀྱི་ནང་དུ་སྐྱེའོ། །ལས་གང་གི་རྣམ་པར་སྨིན་
[255b.6]པས་ལྷ་རྣམས་ཀྱི་ནང་དུ་སྐྱེས་ནས་བདེ་བ་གང་ལ་ལོངས་སྤྱོད་པ་ཡིན་ན། ངག་ལེགས་པར་བསྡམས་པ་རྣམས་ཀྱང་བཞིའོ། །དེ་ལ་རྫུན་རྣམ་པར་སྤངས་པས་ནི་གསལ་ཞིང་སྙན་ལ་ཟུར་ཐོན་པའི་ངག་ཏུ་འགྱུར་རོ། །རྟག་ཏུ་ཡང་ལེགས་པར་སྦྱར་བའི་མཆོག་གི་སྨྲ་བ་པོར་
[255b.7]འགྱུར་ཏེ། གང་དང་གང་ཉིད་སྨྲ་བར་བྱེད་པ་ན་བདེ་བས་དེ་དང་དེ་ཁོ་ན་འདིས་ལྷན་ཅིག་ཏུ་རྗོད་པར་བྱེད་པ་ནི་ལྷ་འདི་དག་ལ་ཉེ་བར་གནས་པ་ཡིན་ཏེ། དེ་དག་གིས་རྫུན་ལེགས་པར་སྤངས་པ་ཡིན་པའི་ཕྱིར་རོ། །ཕྲ་མ་རྣམ་པར་སྤངས་པས་ནི་ཡུལ་ལྗོངས་རྣམས་འཇིག་པར་མི་འགྱུར་
[256a]
[256a.1]རོ། །རྟག་ཏུ་ཡང་ཚིག་རྩུབ་པོ་དེ་དང་དེ་ཉིད་རྣམ་པར་སྤངས་པས་ནི་རྟག་ཏུ་སྙན་པའི་གླུ་དང་གར་དང་དགོད་པ་དང་འགྱིང་བག་དག་གི་སྒྲ་མཆོག་ཏུ་རྣ་བ་དང་ཡིད་འཕྲོག་པར་བྱེད་པ་རྣམས་ཐོས་སོ། །འབྲེལ་བ་མེད་པར་བརྗོད་པ་རྣམ་པར་སྤངས་པས་ནི་རྟག་ཏུ་ལྕེ་གཞལ་ཞིང་
[256a.2]ལྗགས་ཕྱིན་པར་འགྱུར་རོ། །ལྷ་རྣམས་ཐམས་ཅད་ཀྱི་ཡིད་དུ་འོང་བར་འགྱུར་རོ། །དེ་ལྟར་ངག་གི་ལེགས་པར་སྤྱད་པའི་འབྲས་བུ་རྣམས་ལ་ལོངས་སྤྱོད་པར་བྱེད་དོ། །ལྷ་རྣམས་སུ་ལྷ་རྣམས་ཀྱི་ཡིད་ཀྱི་རྣམས་ཀྱང་གང་དག་གིས་འབྲས་བུ་རྣམས་གང་དག་ལ་ལོངས་སྤྱོད་པར་བྱེད་ན། 
[256a.3]བརྣབ་སེམས་རྣམ་པར་སྤངས་པས་ནི་འདིའི་འདོད་པ་རྣམས་ཐམས་ཅད་སེམས་བསྐྱེད་པ་ཙམ་ཉིད་ན་ཉེ་བར་འདུ་བར་འགྱུར་རོ། །དེས་ཐོབ་པ་རྣམས་ཀྱང་ངེས་པར་ཉམས་པར་མི་འགྱུར་རོ། །ལྷ་གཞན་འགའ་ཞིག་གིས་ཀྱང་དང་དུ་ལེན་པར་བྱེད་པར་འདོད་པ་ཡང་མ་ཡིན་ཏེ། དེས་
[256a.4]ན་བརྣབ་སེམས་རྣམ་པར་སྤངས་པ་དེ་དག་རྣམས་ཀྱི་དེ་ལྟར་འགྱུར་བ་ཡིན་གྱི་རྣམ་པར་སྨིན་པ་འདི་གཞན་རྣམས་ཀྱི་ནི་མ་ཡིན་ནོ། །གནོད་སེམས་རྣམ་པར་སྤངས་པ་རྣམས་ཀྱི་ཡང་གནོད་སེམས་སྤངས་པས་ནི་ལྷའི་སྐྱེ་བོ་རྣམས་ཐམས་ཅད་དང་འཐུན་པར་འགྱུར་རོ། །གཟུགས་མཆོག་
[256a.5]དང་ཡང་ལྡན་པར་འགྱུར་རོ། །ལོག་པར་ལྟ་བ་རྣམ་པར་སྤངས་པས་ནི་འདི་ལ་ཅུང་ཟད་ཅིག་ཀྱང་གཞན་མུ་སྟེགས་པ་རྣམས་ཀྱིས་རྩོད་པ་དོན་དུ་གཉེར་བར་མི་བྱེད་དོ། །ཇི་ལྟ་བ་ཉིད་དུ་རབ་ཏུ་སེམས་པ་དེ་ཁོ་ན་བཞིན་དུ་ཕུན་སུམ་ཚོགས་པར་འགྱུར་རོ། །གཞན་དུ་འགྱུར་བ་ནི་མེད་
[256a.6]དོ། །འདོད་བཞིན་དུ་ཡང་འདོད་པ་རྣམས་ཀྱིས་སྟོང་པར་ནི་ནམ་ཡང་ཅུང་ཟད་ཅིག་ཀྱང་མི་འགྱུར་རོ། །དེ་ལ་མདོར་བསྡུས་ནས་དེ་ལྟར་དགེ་བ་བཅུའི་ལས་ཀྱི་ལམ་རྣམས་ཀྱིས་རྣམ་པར་སྨིན་པ་རྣམས་སོ་སོར་བཤད་པ་ཡིན་ནོ། །སྦྱིན་པའི་ཁྱད་པར་གྱིས་ནི་ལོངས་སྤྱོད་ཀྱི་ཁྱད་
[256a.7]པར་རྣམས་འབྱུང་བར་འགྱུར་རོ། །ཤེས་རབ་ཀྱི་ཁྱད་པར་གྱིས་ནི་ཐམས་ཅད་ཀྱང་ཆེས་ཁྱད་པར་དུ་འཕགས་པར་འགྱུར་ཏེ། གང་གི་ཕྱིར་བདེ་བ་རྣམས་ཐམས་ཅད་ནི་ཤེས་རབ་ཀྱི་རྩ་བ་ལས་ཡིན་ནོ། །བདེ་བ་མ་ཡིན་པ་རྣམས་ནི་སྲིད་པའི་རྨོངས་པ་སྔོན་དུ་འགྲོ་བ་ཅན་ཡིན་
[256b]
[256b.1]ནོ། །སེམས་ཀྱི་དབང་གིས་དང་དུས་ཀྱི་དབང་གིས་དང་དངོས་པོའི་དབང་གིས་དང་ལྷག་པར་མོས་པའི་དབང་གིས་ཀྱང་རུང་སྟེ། དགེ་བའི་ལས་ཀྱི་ལམ་རྣམས་ལས་གལ་ཏེ་ཤེད་ན་གཅིག་གིས་ཀྱང་ལྷར་སྐྱེ་བར་འགྱུར་རོ། །མྱ་ངན་ལས་འདས་པ་ཡང་འཕེན་པར་བྱེད་ན་སེམས་ཅན་
[256b.2]རྣམས་ལྷ་རྣམས་སུ་སྐྱེ་བར་འགྱུར་བ་ལ་ལྟ་ཅི་སྨོས། དེ་ལ་དེ་ལྟར་ལས་ཀྱི་རྣམ་པར་སྨིན་པ་འདི་ནི་མཆོག་ཏུ་ཕྲ་བར་གྱུར་པ་ཡིན་ཏེ། དེ་གང་གིས་མི་ཤེས་པ་དེ་དག་རྣམས་ནི་ལས་རྣམ་པར་སྨིན་པ་རྣམས་ལ་ཡང་ཀུན་ཏུ་རྨོངས་པར་འགྱུར་ལ། དེ་ཀུན་ཏུ་རྨོངས་པས་ཀྱང་དམྱལ་བར་
[256b.3]ཉེ་བར་རྒྱུག་པར་འགྱུར་རོ། །དེ་ལ་ཇི་སྐད་དུ་བཤད་པའི་དགེ་བ་བཅུའི་ལས་ཀྱི་ལམ་དེ་དག་རྣམས་ལ། རྒྱལ་པོ་གང་ཞིག་གིས་ཇི་སྐད་བཤད་པ་བཞིན་དུ་སྤྱོད་པར་བྱེད་པ་ནི། འདིའི་ཡུལ་འཁོར་རྣམས་དང་གྲོང་ཁྱེར་རྣམས་དེས་དབང་དུ་བྱེད་པར་འགྱུར་བ་ཡིན་ནོ། །རྒྱལ་པོ་དེ་
[256b.4]ལུས་ཞིག་ནས་ཤི་བའི་འོག་ཏུ་ཡང་ལས་དེ་དག་རྣམས་ཀྱི་རྣམ་པར་སྨིན་པས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རྒྱལ་པོས་རྗེས་སུ་བསྒྲུབ་པར་བྱའོ། །འདི་ཡང་གང་ཞེ་ན། འདི་ལྟ་སྟེ། རྒྱུ་དང་འབྲས་
[256b.5]བུ་ལ་ལེགས་པར་བལྟའོ། །རྒྱུ་དང་འབྲས་བུ་རྣམས་ལ་ལེགས་པར་ལྟ་བར་བྱེད་པའི་རྒྱལ་པོའམ་བློན་པོ་རྣམས་ཀྱང་རུང་སྟེ། ཀུན་ཏུ་རྨོངས་པར་མི་འགྱུར་རོ། །ལས་རྣམས་དང་ལས་ཀྱི་རྣམ་པར་སྨིན་པ་རྣམས་ལ་ཡང་རྟག་ཏུ་མཉམ་པར་བཞག་པའི་བློར་འགྱུར་ཞིང་། 
[256b.6]ཡུལ་རྣམས་ལ་བག་མེད་པས་འཇུག་པར་ཡང་མི་འགྱུར་རོ། །དེ་ལ་རྒྱུ་བྱ་བའི་མིང་ནི་འབྲས་བུའི་ས་བོན་ནོ། །རྐྱེན་ནི་ནམ་ཟླའི་དུས་ཚོད་དང་ས་གཞི་ཚོགས་པའོ། །དེ་གལ་ཏེ་དེ་རྒྱུ་རྣམས་ལ་སྐུར་པ་མི་འདེབས་པ་དང་རྐྱེན་རྣམས་ལ་སྐུར་པ་མི་འདེབས་པ་དེ་ནི་རྒྱུ་དང་འབྲས་
[256b.7]བུ་དག་གི་དེ་ཁོ་ན་ཉིད་མཐོང་བ། སྡིག་པའི་ལས་རྣམས་ལ་སྤྱོད་པར་མི་བྱེད་དོ། །ཇི་ལྟ་བ་དེ་ཁོ་ནས་ས་བོན་དང་། མྱུག་གུ་དག་རྒྱུ་རྐྱེན་དུ་གཏོགས་པ་གང་ཡིན་པ་དེ་ཁོ་ན་བཞིན་དུ་ལས་དང་ལས་ཀྱི་འབྲས་བུ་རྣམ་པར་སྨིན་པ་རྣམས་ལ་ཡང་ཀུན་དུ་རྨོངས་པར་མི་འགྱུར་རོ། །དེ་ལ་
[257a]
[257a.1]སྐྱེ་བའི་ལམ་དུ་གྱུར་པའི་དགེ་བ་དང་མི་དགེ་བའི་ལས་རྣམས་ཀྱིས་ནི་རྣམ་པ་སྣ་ཚོགས་པའི་བདེ་བ་དང་སྡུག་བསྔལ་རྣམས་འཁོར་བ་ནས་འཁོར་བར་རབ་ཏུ་འབབ་པར་འགྱུར་བ་ཡིན་ཏེ། སྲོག་ཆགས་རྣམས་ཀྱི་རྒྱུད་དེས་བསྡུས་པ་ནས་བཟུང་ནས་དམྱལ་བ་དང་ཡི་དགས་དང་དུད་
[257a.2]འགྲོའི་འགྲོ་བ་རྣམས་དང་ལྷ་དང་མི་རྣམས་སུ་ཁམས་གསུམ་དུ་གཏོགས་པ་རྣམས་ཀྱི་འདུ་བྱེད་དུ་འགྱུར་བ་རྣམ་པ་གསུམ་པོ་དགེ་བ་རྣམས་དང་མི་དགེ་བ་རྣམས་དང་མི་གཡོ་བ་རྣམས་ཀྱིས་སོ། །དེ་ཡང་དགེ་བའི་ལས་ཀྱི་འདུ་བྱེད་ཀྱི་རྒྱུ་རྣམས་ཀྱིས་ནི་ལྷ་རྣམས་དང་མི་རྣམས་སུའོ། །
[257a.3]མི་དགེ་བ་ལས་ནི་དམྱལ་བ་རྣམས་སུའོ། །མི་གཡོ་བ་རྣམས་ཀྱིས་ནི་གཟུགས་དང་གཟུགས་མེད་པའི་ཁམས་དག་ཏུའོ། །ཁམས་རྣམ་པ་གསུམ་དུ་གཏོགས་པ་དེ་དག་རྣམས་ལ་ཡང་རྒྱལ་པོ་གང་ཞིག་རྒྱུ་ཙམ་དེ་ཁོ་ན་ཉིད་དུ་མཐོང་བ་དེ་ནི་འཁོར་བའི་འབྲོག་དགོན་པ་རྣམས་སུ་
[257a.4]རྨོངས་པར་མི་འགྱུར་རོ། །དེ་ལྟར་རེ་ཞིག་འདུས་བྱས་འདི་དག་རྣམས་ཐམས་ཅད་མདོར་བསྡུས་པ་ནི་འདི་ལྟ་སྟེ་རྒྱུ་དང་འབྲས་བུའོ། །རྒྱུ་དང་འབྲས་བུ་ཀུན་ནས་མཐོང་བའི་རྒྱལ་པོ་ནི་སྐྱོན་རྣམས་ཀྱིས་མི་འཇོམས་སོ། །ཉེས་པའི་འཇིགས་པ་རྣམས་ཀྱིས་འཇིགས་པས་མི་
[257a.5]དགེ་བའི་ལས་དག་མི་བྱེད་དོ། །དགེ་བ་ཡང་རྟག་ཏུ་བྱེད་པར་འགྱུར་རོ། །དེ་ནི་ལུས་ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་པ་རྣམས་ཀྱི་ལྷར་སྐྱེ་བར་འགྱུར་རོ། །དེ་ལ་ཡིད་ལ་འཇུག་པར་བྱེད་པ་རྣམས་ཐམས་ཅད་ཀྱི་མཆོག་ནི་འདི་ལྟ་སྟེ། རྐྱེན་ལེགས་
[257a.6]པར་མཐོང་བ་ཞེས་བྱ་བའོ། །དེའི་ཕྱིར་ན་ཆོས་འདི་དག་རབ་ཏུ་བརྩོན་པས་རྒྱལ་པོས་གཟུང་བར་བྱ་བ་ཡིན་ནོ། །འདི་ལྟ་སྟེ་རྒྱུ་དང་རྐྱེན་རྣམས་ལ་ལེགས་པར་བལྟ་བའོ། །ཆོས་གཞན་ཡང་རབ་ཏུ་བརྩོན་པ་དུ་མས་རྒྱལ་པོས་བྱའོ། །འདི་ཡང་གང་ཞེ་ན། འདི་ལྟ་སྟེ་ལྷ་
[257a.7]དག་མཆོད་པར་བྱའོ། །འདིར་ལེགས་པར་བྱས་པའི་ལས་ཀྱི་མཐའ་ལ་སྤྱད་པའི་ལྷ་རྣམས་ནི་ལེགས་པར་བྱ་བའི་ལས་རྣམས་ལ་གྲོགས་སུ་རང་དབང་དུ་འགྲོ་བར་འགྱུར་རོ། །དགེ་བའི་ཆོས་རྣམས་ལ་ཡང་བར་ཆད་བྱེད་པར་མི་འགྱུར་རོ། །ཉིན་མོ་དང་མཚན་མོར་ཡང་འདི་
[257b]
[257b.1]དག་མཆོད་པས་མཆོད་པར་བྱེད་པ་རྣམས་ལ་ནི། ལས་རྣམས་ཐམས་ཅད་ལ་ཡང་ལྷན་ཅིག་རང་དབང་དུ་འགྱུར་རོ། །རྨི་ལམ་ཡང་བཟང་པོ་དང་ངན་པ་མྱོང་བར་འགྱུར་བ་རྣམས་ངེས་པར་ལེགས་པར་སྟོན་པར་འགྱུར་རོ། །ཡུལ་ལྗོངས་འཇིག་པར་འགྱུར་བ་ཡང་འདི་དག་
[257b.2]གིས་སྲུང་བར་བྱེད་དོ། །དགེ་བའི་ལས་རྣམས་རྟག་ཏུ་སྐུལ་བར་བྱེད་དོ། །འདི་ལྟ་སྟེ། དགེ་བ་དག་ལ་སོ་སོར་ངེས་པར་འཇུག་པར་བྱེད་པ་ན་འདི་དག་གིས་ཉིན་མོ་དང་མཚན་མོར་ཡང་སྲུང་བར་བྱེད་དོ། །ཕ་དང་མ་བཞིན་དུ་ཐབས་དུ་མས་དགེ་བར་བྱེད་པའི་ལྷ་མཆོད་པར་བྱ་
[257b.3]བར་འོས་པ་ཡང་ཡིན་ནོ། །དེའི་ཕྱིར་ན་རྒྱལ་པོས་རྟག་ཏུ་ལྷ་དག་མཆོད་པར་བྱ་བ་ཡིན་ཏེ། ཆོས་དང་ལྡན་པའི་ཆོ་ག་དག་གིས་དང་མངོན་པར་འདོད་པ་རྣམས་དང་དམ་ཚིག་གིས་དང་སྡིག་པའི་ལས་རྣམས་དང་རྣམ་པར་བྲལ་བས་དེང་འཚེ་བ་མེད་པ་དང་ལོག་པར་ལྟ་བ་ཅན་གྱི་ཡི་
[257b.4]དམ་གྱིས་མ་ཡིན་པ་དང་། འགྲོ་བ་ཐམས་ཅད་ཀྱི་ལས་དང་སྡུག་བསྔལ་བྱེད་པ་པོར་གྱུར་པའི་རྒྱུ་དེ་དང་བློ་དེ་དག་དང་ཇི་ལྟ་བར་བྲལ་བར་གྱུར་པ་དེ་ལྟར་ལྷ་དག་མཆོད་པར་བྱའོ། །གྲོགས་བྱེད་པའི་ཡོན་ཏན་རྣམས་ཀྱིས་དེ་ལྟར་མཆོད་པར་བྱེད་པའི་རྒྱལ་པོ་ནི་དོན་དག་ལས་ཡོངས་སུ་
[257b.5]ཉམས་པར་མི་འགྱུར་རོ། །རྒྱུ་དང་འབྲས་བུ་ལ་སྐུར་པ་མི་འདེབས་སོ། །ལོག་པར་ལྟ་བ་དང་ལྡན་པར་མི་འགྱུར་རོ། །རྟག་ཏུ་ཡང་མཆོད་པར་བྱ་བར་འགྱུར་རོ། །ལུས་ཞིག་ནས་ཀྱང་ལས་དེའི་རྒྱུ་དང་རྐྱེན་དག་གིས་བདེ་འགྲོ་མཐོ་རིས་ཀྱི་འཇིག་རྟེན་གྱི་ལྷ་རྣམས་ལས་
[257b.6]འཐབ་བྲལ་གྱི་ནང་དུ་སྐྱེས་ནས་འཐབ་བྲལ་གྱི་ལྷ་རྣམས་ཀྱི་རྒྱལ་པོར་འགྱུར་རོ། །ཆོས་གཞན་ཡང་རྒྱལ་པོས་བྱ་བར་བྱའོ། །འདི་ཡང་གང་ཞེ་ན་འདི་ལྟ་སྟེ། ལེགས་པར་སྐྱེ་དགུ་རྣམས་བསྐྱང་བར་བྱའོ། །རྒྱལ་པོས་ཡང་དག་པར་སྐྱེ་དགུ་སྐྱོང་བར་བྱེད་པ་ནི་ཆོས་བྱེད་
[257b.7]ཆོས་ཀྱི་རྗེས་སུ་འཇུག་པར་གྱུར་པ་མ་དང་ཕ་དང་མཚུངས་པར་མི་འཇིགས་པ་སྦྱིན་པར་བྱེད་པ་ཡིན་ནོ། །འཇིགས་པ་རྣམས་ཐམས་ཅད་ལས་དེས་མི་འཇིགས་པ་སྦྱིན་པར་བྱེད་པས་ཉིན་དང་མཚན་དུ་ཡང་དགེ་བའི་ཆོས་རྣམས་ཀྱི་ཆུ་ཀླུང་རབ་ཏུ་འཇུག་པར་འགྱུར་བའི་ཕྱིར་
[258a]
[258a.1]རབ་ཏུ་རྒྱས་པར་འགྱུར་རོ། །འདི་ལ་གྲོང་ཁྱེར་པ་རྣམས་ཐམས་ཅད་རྗེས་སུ་ཆགས་པར་འགྱུར་བ་དང་རྗེས་སུ་ཆགས་པའི་ཡིད་ཅན་དེ་དག་རྣམས་ལས་དེར་ནོར་རྣམས་རྙེད་པར་འགྱུར་བ་དང་སྙན་པ་ལ་ཡང་སྦྱོར་བར་བྱེད་དོ། །ཉིན་དང་མཚན་དུ་ཡང་འདིའི་བདེ་བ་སེམས་
[258a.2]པར་བྱེད་དོ། །དེ་དེ་ལྟར་ཞུགས་པར་གྱུར་པའི་རྒྱལ་པོ་ནི་སེམས་ཅན་རྣམས་ཐམས་ཅད་ལ་ཕན་པར་རབ་ཏུ་ཞུགས་པས་ན་དབང་སྒྱུར་བ་ཡང་རབ་ཏུ་འཕེལ་བར་འགྱུར་ཏེ། མངའ་ཐང་འཕེལ་བར་གྱུར་པ་གང་ཡིན་པ་དེ་དག་གིས་ཡང་དག་པ་ཇི་ལྟ་བ་བཞིན་དུ་ལོ་ཏོག་རྣམས་སྐྱེ་བར་འགྱུར་
[258a.3]རོ། །ལེགས་པ་ཉིད་དུ་སྐྱེ་དགུ་རྣམས་ཀྱང་འཕེལ་བར་འགྱུར་རོ། །གྲོང་ཁྱེར་དེ་འཕེལ་བར་གྱུར་པས་ཀྱང་ཕྱིར་ཞིང་ཡང་རྒྱལ་པོ་དེ་ཉིད་མངོན་པར་འཕེལ་བར་བྱེད་དོ། །དེ་ལྟར་རྒྱལ་པོ་དེས་སྐྱེ་དགུ་རྣམས་བསྐྱངས་པར་གྱུར་པ་ན་ཆོས་དང་ནོར་དང་སྙན་གྲགས་དང་ཡང་རྟག་ཏུ་ཡང་
[258a.4]དག་པར་ལྡན་པར་འགྱུར་རོ། །ལེགས་པར་ལྡན་པས་ཕྱིར་ཞིང་ཡང་རྒྱལ་འབངས་རྣམས་སྐྱོང་བར་བྱེད་དོ། །དེ་རྟག་ཏུ་སྐྱེ་དགུ་རྣམས་ལ་ཕན་པར་འདོད་པ་དང་། གནོད་སེམས་མེད་པ་དང་། བརྣབ་སེམས་མེད་པར་འགྱུར་བས་ཀྱང་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་པ་
[258a.5]རྣམས་ལས་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་བ་ཡིན་ཏེ། དེས་སྔོན་བྱས་པའི་རྒྱུ་དང་རྐྱེན་རྣམས་ཀྱིས་སོ། །རྒྱལ་པོ་ཆོས་བྱེད་ཆོས་ཀྱི་རྗེས་སུ་ཀུན་ནས་འཇུག་པས་ཆོས་གཞན་ཡང་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ། བུ་དང་བུ་མོ་ཡང་དག་པ་ཇི་
[258a.6]ལྟ་བའི་བདེ་བས་འཛིན་པའོ། །བུ་དང་བུ་མོ་ཡང་ཡང་དག་པའི་བདེ་བས་འཛིན་པར་བྱེད་པར་འགྱུར་བའི་རྒྱལ་པོའམ་རྒྱལ་པོའི་བློན་པོ་ལ་ཡང་རུང་སྟེ། རྣམ་པ་དུ་མའི་བསོད་ནམས་ཆེན་པོ་རྒྱུན་མི་འཆད་པར་རབ་ཏུ་འཕེལ་བར་འགྱུར་རོ། །གང་འདི་ལ་གྱུར་པ་རྣམས་དེ་དག་ལ་འགྱུར་
[258a.7]བར་བྱེད་པ་དང་། རྣམ་པ་གང་དག་གིས་ཡིན་པ་དང་། ཡོད་པ་རྣམས་ཀྱང་ཇི་སྲིད་ཀྱི་བར་དུ་དང་། དུས་གང་གི་ཚེ་ན་ཡོད་པ་དེ་དག་རྣམས་ཀྱང་དེ་བཞིན་དུ་དེས་དེ་ལ་ཐམས་ཅད་ནས་སྟེར་བར་བྱེད་པ་སྟེ། རྫས་དང་ཟས་དང་སྐོམ་དང་གོས་དང་ཡོངས་སུ་འཁྱུད་པ་དང་སྙན་པར་སྨྲ་བ་
[258b]
[258b.1]དང་ཡིད་ཆེས་པར་བྱ་བ་དང་དགའ་བར་བྱ་བ་དང་མི་འཇིགས་པ་སྦྱིན་པ་རྣམས་ཀྱང་ཤུགས་བཏོན་ནས་རབ་ཏུ་སྦྱིན་པར་བྱེད་དོ། །བུ་རྣམས་དང་བུ་མོ་རྣམས་ལས་གང་དག་བསོད་ནམས་ཆེན་པོ་འབྱུང་བར་འགྱུར་ཏེ། རྣམ་པ་དུ་མར་བསོད་ནམས་ཆེན་པོར་ཁྱིམ་ནས་ཀུན་ཏུ་འབྱུང་བར་
[258b.2]འགྱུར་བ་འདི་ནི་བུ་དང་བུ་མོ་ལེགས་པར་འཛིན་པ་ཞེས་བྱ་བ་གང་ཡིན་པ། བཀྲེན་པས་ཟིལ་གྱིས་མནན་པར་མ་གྱུར་པ་དང་། འདོད་པས་གཟིར་བར་མ་ཡིན་པས་ཀྱང་བུ་དང་བུ་མོ་རྣམས་ལ་སྙིང་རྗེ་དང་ལྡན་པར་གྱུར་པའོ། །དེའི་རྫས་བྱིན་པར་གྱུར་ནས་གསོད་པ་ལས་བསྲུངས་
[258b.3]པ་རྣམས་ཀྱི་དྲུང་ན་ཡང་ཆེས་ལྷག་པར་འགྱུར་རོ། །དེའི་ཕྱིར་ན་གང་དག་དད་པས་རབ་ཏུ་འབྱུང་བར་མི་ནུས་པ་དེ་དག་རྣམས་ཀྱིས་བུ་དང་བུ་མོ་རྣམས་ཡང་དག་པར་བདེན་པས་གཟུང་བར་བྱའོ། །གང་ཡང་ནུས་པ་དང་ལྡན་པར་གྱུར་ཀྱང་བཀྲེན་པར་གྱུར་པས་ནུས་པ་ཇི་ལྟ་བ་
[258b.4]བཞིན་དུ་བུ་དང་བུ་མོ་རྣམས་འཛིན་པར་མི་བྱེད་པ་དེ་ནི་ཁྱིམ་པ་ཡང་མ་ཡིན་ལ་དགེ་སློང་ཡང་མ་ཡིན་ནོ། །དེའི་ཕྱིར་ན་ཟང་ཟིང་གི་སྦྱིན་པས་སྦྱིན་པ་ལ་ལེགས་པར་སྦྱར་བར་བྱ་བ་དང་། ཚུལ་ཁྲིམས་ལ་ཀུན་ནས་གོམས་པར་བྱ་བས་ཀྱང་རྒྱལ་པོའམ་རྒྱལ་པོའི་བློན་པོ་རྣམས་ཀྱིས་ཀྱང་
[258b.5]རུང་སྟེ། བུ་དང་བུ་མོ་ཚུལ་ཁྲིམས་ལ་རབ་ཏུ་དགོད་པར་བྱའོ། །སྦྱིན་པ་དག་གཏོང་དུ་གཞུག་པར་བྱའོ། །ཤེས་རབ་ལ་གོམས་པར་བྱེད་དུ་གཞུག་གོ། །ཡང་དག་པའི་བདེ་བས་ཡོངས་སུ་བསྐྱང་བར་བྱ་བ་དང་། རྗེས་སུ་བསྐྱངས་པའི་དབང་དུ་བྱས་ནས་ལྷག་མ་རྣམས་ཀྱིས་
[258b.6]རིམ་གྱིས་ནུས་པ་ཇི་ལྟ་བ་བཞིན་དུ་སྟེ། དེ་ལྟར་བྱེད་པར་གྱུར་པའི་རྒྱལ་པོའམ་རྒྱལ་པོའི་བློན་པོ་དེ་དག་རྣམས་ཀྱང་རུང་སྟེ། ཤིན་ཏུ་རིང་དུ་བདེ་བར་འཚོའོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་པ་རྣམས་ལས་འཐབ་བྲལ་གྱི་ལྷ་རྣམས་ཀྱི་མངའ་
[258b.7]བདག་ཏུ་འགྱུར་ཏེ། དགེ་བའི་ལས་དེ་དག་གི་རྒྱུ་དང་རྐྱེན་རྣམས་ཀྱིས་སོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པ་དུ་མར་བྱ་བ་རྣམས་ལ་འདི་ལྟ་སྟེ། ཤེས་རབ་ལ་ཅི་ནས་ཀྱང་གོམས་པར་བྱ་བའི་རང་བཞིན་ཅན་ཉིད་དོ། །ཤེས་རབ་ལ་གོམས་པར་བྱ་བ་ཞེས་བྱ་བ་ནི་སྡུག་བསྔལ་
[259a]
[259a.1]ཐམས་ཅད་ཀུན་ནས་འཇོམས་པར་བྱེད་པ་འཁོར་བ་ཐམས་ཅད་ལས་ངེས་པར་འབྱུང་བའི་རྒྱུར་གྱུར་པའི་ཕྱིར་ན། དེ་ལ་ཅི་ནས་ཀྱང་རྒྱལ་པོས་གོམས་པར་བྱ་བ་ཡིན། ཤེས་རབ་ཞེས་བྱ་བ་ཡང་། གང་གི་ཕྱིར་མུན་པ་ཆེན་པོར་ཀུན་ནས་ལྟུང་བའི་སྡུག་བསྔལ་དུ་མའི་
[259a.2]མུན་པར་འཐོམས་པར་གྱུར་པ་རྣམས་ལ་རབ་ཏུ་གསལ་བར་བྱེད་པའི་མར་མེ། འཁོར་བའི་དབུལ་པོ་རྣམས་ཀྱི་ནོར། མིག་མེད་པར་གྱུར་པ་རྣམས་ཀྱི་མིག །སྟོབས་མེད་པ་རྣམས་ཀྱི་སྟོབས་དང་། གྲོགས་མེད་པ་རྣམས་ཀྱི་གྲོགས་དང་། སྐྱོབ་པ་དང་མི་ལྡན་པ་རྣམས་ཀྱི་
[259a.3]སྐྱོབ་པར་བྱེད་པ་དང་། ནད་ཀྱིས་ཤིན་ཏུ་གཟིར་བའི་སྲོག་ཆགས་འདི་དག་རྣམས་ཀྱི་ནི་སྨན་ནོ། །ལམ་མེད་པ་ལ་རབ་ཏུ་གནས་པ་རྣམས་ཀྱི་ནི་ལམ་སྟོན་པར་བྱེད་པའོ། །འཁོར་བའི་དགོན་པར་རབ་ཏུ་ཞུགས་པར་གྱུར་པས་སྲེད་པས་ཀུན་ནས་གདུངས་པ་རྣམས་ཀྱི་ནི་ཤིན་ཏུ་
[259a.4]བར་ཡང་བསིལ་བར་གྱུར་པའི་ཆུ་རྣམ་པ་དུ་མ་རྣམས་སོ། །འཁོར་བའི་བཙོན་རར་ཀུན་ནས་བསྡམས་པ་རྣམས་ཀྱི་ངེས་པར་འབྱིན་པའི་རྒྱུར་གྱུར་པའོ། །གཉེན་བཤེས་མེད་པ་རྣམས་ཀྱི་ཕན་པར་བྱེད་པའི་གཉེན་ནོ། །མིག་ལྡོངས་པ་རྣམས་ཀྱི་རབ་རིབ་དང་རྣམ་པར་བྲལ་བར་བྱེད་པའི་མིག་
[259a.5]གོ། །གསོད་པར་བྱེད་པའི་ཡུལ་དང་དུས་རྣམས་སུ་སྟོབས་དང་ལྡན་པའི་གྲོགས་པོའོ། །གཤིན་རྗེའི་ཕོ་ཉ་རྣམས་ཉེ་བར་གནས་པའི་འཆི་བའི་དུས་ན་སྟོབས་དང་ལྡན་པའི་གྲོགས་པོ་རྣམས་གང་གིས་ངན་འགྲོའི་འཇིགས་པ་རྣམས་ཐམས་ཅད་ལས་ཀུན་ཏུ་འདྲེན་པར་བྱེད་པའོ། །བགྲོད་དཀའ་
[259a.6]བ་རྣམས་དང་ངམ་གྲོག་རྣམས་དང་གཡང་ས་རྣམས་ལས་ལག་པས་འདོན་པར་བྱེད་པའི་སྟོབས་དང་ལྡན་པའི་གྲོགས་པོ་རྣམས་གང་གིས་བདེ་བ་རྣམས་ཐམས་ཅད་འཐོབ་པར་བྱེད་པའོ། །ཀུན་ནས་ཚིག་པར་གྱུར་པའི་སྐྱེས་བུ་རྣམས་ཀྱི་རིན་ཐང་མེད་པའི་གོས་རྣམས་སོ། །ཚུལ་ཁྲིམས་འཆལ་
[259a.7]པའི་མེའི་འཇིགས་པའི་ཚ་བས་གདུངས་པ་རྣམས་ཀྱི་ཤིན་ཏུ་ཆེ་བའི་ཡལ་ག་དུ་མ་རྣམས་ཀྱིས་ཀུན་ནས་ཁྱབ་པར་གྱུར་པའི་བསིལ་བའི་གྲིབ་མ་འཇིགས་པ་མེད་པ་དང་ལྡན་པ་ལ་ཡལ་ག་དུ་མ་སྟུག་པོར་གྱུར་པ་ཡལ་ག་ཕྲེའུ་དང་། ཆིའུ་གཞོན་ནུ་དང་འདབ་མ་དང་ཟེ་བ་དང་ལྡན་པའི་ལྗོན་ཤིང་སྐྱེ་
[259b]
[259b.1]བོ་རྣམས་ཐམས་ཅད་ཀྱི་མིག་དང་རེག་པ་ན་ཤིན་ཏུ་དགའ་བར་འགྱུར་བ་ཡིན་ནོ། །དེའི་ཕྱིར་ན་ཡང་ཤེས་རབ་ནི་ཆེས་ཤིན་ཏུ་ལྷག་པར་གྱུར་པ་ཡིན་ནོ། །ཀྱེ་ཧོ་འཇིག་རྟེན་ཕ་རོལ་དང་འདི་དང་གཞན་ལ་ཡང་རུང་སྟེ། སྐྱེ་དགུ་རྣམས་ལ་ཐོག་མ་མེད་པའི་དུས་ནས་རབ་ཏུ་འཇུག་པར་གྱུར་པའི་
[259b.2]རྒྱུར་གྱུར་པ་རྣམ་པ་དེ་ལྟ་བུ་གཞན་ནི་ཡོད་པ་མ་ཡིན་ནོ། །ཤེས་རབ་ཀྱིས་ནི་ཇི་ལྟ་བ་བཞིན་དུ་གཅིག་ཏུ་ཡོན་ཏན་དང་ལྡན་པ་དང་དེ་ཡོངས་སུ་ཤེས་པར་བྱ་བའི་ཚུལ་ཇི་ལྟ་བར་གོམས་པར་བྱ་བ་ལས་ལམ་དམ་པ་རྟོགས་པར་འགྱུར་ཞིང་། ལེགས་པར་རྣམ་པར་སྤྱད་ནས་སེམས་ལ་རབ་ཏུ་བཞག་སྟེ། 
[259b.3]མཐའ་མར་ལྷན་ཅིག་ཀུན་དུ་བསྐྱོད་པ་དང་། གཅིག་ཏུ་ངེས་པ་དང་དེ་རྣམ་པ་དུ་མར་རྣམ་པར་ཤེས་པར་བྱ་བ་ཡིན་པ་དང་། དང་པོ་དང་བར་དང་ཐ་མར་ཆེས་མཛེས་པར་གྱུར་པ་བྲིས་པ། ངོ་བོ་ཉིད་ཀྱི་ལམ་ལེགས་པར་སྟོན་པར་བྱེད་པའོ། །དེ་དག་ཉིད་ནི་མངོན་པར་འདོད་པའི་དོན་
[259b.4]ཐམས་ཅད་ལ་གཅིག་ཏུ་ཆགས་པ་མེད་པར་མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པ་པོ་དེ་ནི་རྟག་ཏུ་གོམས་པར་བྱའོ། །དེ་ནི་ཡུན་རིང་དུ་རྒྱལ་སྲིད་ལ་ལོངས་སྤྱོད་པར་གྱུར་པ་དང་གྲོང་ཁྱེར་པ་རྣམས་ཀྱང་འདི་ལ་རྗེས་སུ་དགའ་བར་འགྱུར་རོ། །ཡུལ་གཞན་རྣམས་ཀྱི་
[259b.5]རྒྱལ་པོས་ཀྱང་གཞོམ་པར་མི་ནུས་སོ། །དུས་ཡུན་རིང་དུ་འཚོ་བར་འགྱུར་བ་དང་སྡུག་བསྔལ་ཡང་འབྱུང་བར་མི་འགྱུར་རོ། །བདེ་བ་རྣམས་ལ་ཡང་དུས་རིང་དུ་ཉེ་བར་ལོངས་སྤྱོད་པར་བྱེད་པ་དེས་བདེ་བ་ནས་བདེ་བ་འཐོབ་པར་འགྱུར་རོ། །ལུས་ཀྱང་ཞིག་པར་གྱུར་ནས་ཤི་བའི་འོག་
[259b.6]ཏུ་ཡང་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། དེས་སྔོན་བྱས་པའི་ལས་རྣམས་ཀྱི་རྒྱུའི་རྣམ་པར་སྨིན་པའི་རྐྱེན་གྱིས་སོ། །ཡང་ཆོས་གཞན་དག་རྒྱལ་པོས་རབ་ཏུ་བརྩོན་པ་ཐམས་ཅད་ཀྱིས་བྱ་བར་བྱའོ། །འདི་ཡང་གང་
[259b.7]ཞེ་ན། འདི་ལྟ་སྟེ། ཡུལ་གྱིས་འཁྲིད་པར་འགྱུར་བ་དེ་ལྟར་མི་བྱའོ། །རྒྱལ་པོ་གང་ཞིག་ཡུལ་རྣམས་མཆོག་ཏུ་བྱེད་པར་གྱུར་པ་རྣམ་པ་ཐམས་ཅད་དུ་དགེ་ལེགས་སུ་འོས་པའི་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ཀྱིས་ཀུན་ཏུ་ཕྲོགས་པའི་རྒྱལ་པོ་ནི་ཐབས་རྣམས་
[260a]
[260a.1]ཐམས་ཅད་ཀྱིས་ཀྱང་དགེ་བར་བྱ་མི་ནུས་སོ། །རྣམ་པ་དེ་ལྟ་བུ་དག་གིས་ཡུལ་རྣམས་ཀྱང་དག་པའི་བདེ་བས་ཡོངས་སུ་སྐྱོང་བར་མི་འགྱུར་རོ། །བདག་ཉིད་ཀྱང་ཡུལ་དེ་དག་རྣམས་ལ་མཆོག་ཏུ་བྱེད་པར་ཡང་མི་འགྱུར་ཞིང་བློ་དེ་ལ་སོང་བར་གྱུར་པས་ཀྱང་ཆོས་དང་
[260a.2]ནོར་དང་སྙན་པ་རྣམས་ལས་ཀྱང་ཡོངས་སུ་ཉམས་པར་འགྱུར་རོ། །ཡོངས་སུ་ཉམས་པ་ལས་ནི་མི་འཐུན་པའི་རྒྱལ་པོ་གཞན་གྱིས་མངོན་པར་འཚེ་བར་བྱེད་དོ། །དེ་དེས་མངོན་པར་གཙེས་པ་ལས་ནི་དེའི་གྲོང་ཁྱེར་བ་རྣམས་དགའ་བ་དང་རྣམ་པར་བྲལ་བར་གྱུར་ནས་རྒྱལ་སྲིད་
[260a.3]འཆོར་བར་འགྱུར་རོ། །སྡུག་བསྔལ་ཆེན་པོ་རྣམས་སུ་ཡང་ལྷུང་ནས་སྲོག་ཀྱང་ངམ་བརྒྱ་ལ་ན་སྟེ་མེད་པར་འགྱུར་རོ། །དེའི་ཕྱིར་ན་ཡུལ་རྣམས་ལ་ཆེད་ཆེར་འགྱུར་བར་མི་བྱའོ། །གང་ཡང་རྒྱལ་པོ་ཡུལ་རྣམས་ལ་ཆེད་ཆེར་བྱེད་པ་མ་ཡིན་པ་དང་རང་གི་ཆོས་ཡོངས་སུ་སྐྱོང་བར་
[260a.4]བྱེད་པ་དང་། སེམས་ཀྱང་ཤིན་ཏུ་མཉམ་པར་བཞག་པ་དག་ནི་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ཀྱིས་ཀུན་ནས་འཁྲིད་པར་མི་འགྱུར་རོ། །དེ་ལྟར་རྒྱལ་པོ་དེས་སྐྱེ་དགུ་རྣམས་བསྐྱངས་པར་གྱུར་པ་ན་ཆོས་དང་ནོར་དང་སྙན་གྲགས་དང་ཡང་རྟག་ཏུ་ཡང་དག་པར་ལྡན་པར་
[260a.5]འགྱུར་རོ། །ལེགས་པར་ལྡན་པས་ཕྱིར་ཞིང་ཡང་རྒྱལ་འབངས་རྣམས་སྐྱོང་བར་བྱེད་དོ། །དེ་རྟག་ཏུ་སྐྱེ་དགུ་རྣམས་ལ་ཕན་པར་འདོད་པ་དང་། གནོད་སེམས་མེད་པ་དང་བརྣབ་སེམས་མེད་པར་གྱུར་པས་ཀྱང་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་པ་རྣམས་ལས་འཐབ་
[260a.6]བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་བ་ཡིན་ཏེ་དེས་སྔོན་བྱས་པའི་རྒྱུ་དང་རྐྱེན་རྣམས་ཀྱིས་སོ། །ཡང་ཆོས་གཞན་ཡང་རྒྱལ་པོས་མི་བྱ་བར་གྱུར་པ་འདི་ཡང་གང་ཞེ་ན། འདི་ལྟ་སྟེ་གདུལ་དཀའ་བ་རྣམས་ཡུལ་དུ་འཛིན་པར་མི་བྱེད་དོ། །གང་ཡང་རྒྱལ་པོར་གྱུར་ནས་གདུལ་
[260a.7]དཀའ་བའི་སྡིག་པའི་ལས་ཅན་ཚུལ་ཁྲིམས་འཆལ་པ་རྣམས་ཡུལ་དུ་འཛིན་པར་བྱེད་པ་ན་དེ་ནི་དུས་མི་རིང་བ་ཉིད་ན་དེས་བྱས་པར་གྱུར་པའི་སྐྱོན་ཆེན་པོ་ཀུན་ཏུ་ལྟུང་བར་འགྱུར་རོ། །སྐྱོན་ཆེན་པོ་དེ་དག་རྣམས་ཀྱིས་ཀྱང་ཡུལ་ལྗོངས་འཇིགས་པར་འགྱུར་བ་དང་། མངའ་བྱེད་རྣམས་ལས་ཡང་
[260b]
[260b.1]ཡོངས་སུ་ཉམས་པར་འགྱུར་རོ། །ལོ་ཏོག་རྣམས་ཀྱང་སྨིན་པར་མི་འགྱུར་རོ། །ལས་ཀྱི་མཐའ་དག་མེད་པར་འགྱུར་རོ། །ལེགས་པར་སྐྱེ་དགུ་རྣམས་སྐྱོང་བར་ཡང་མི་བྱེད་དོ། །དེ་ལ་སྐྱེ་དགུ་འདོད་ཆགས་དང་བྲལ་བར་འགྱུར་རོ། །གདུལ་དཀའ་བ་རྣམས་ཡུལ་དུ་འཛིན་པར་
[260b.2]བྱེད་པ་ཡིན་པའི་ཕྱིར་ན་ཡུལ་ན་གནས་པའི་ལྷ་དག་ཀྱང་རྗེས་སུ་བརྩེ་བར་མི་འགྱུར་རོ། །གདུལ་དཀའ་བ་རྣམས་ཀྱིས་ནི་གང་གི་ཕྱིར་སྐྱེ་བོ་མཆོག་ཏུ་དུལ་བ་རྣམས་ཀྱང་གདུལ་དཀའ་བར་བྱེད་པ་ཡིན་ཏེ། ཐམས་ཅད་ཀྱང་བསྟེན་གྲོགས་ཀྱི་དབང་གིས་ཡིན་པའི་ཕྱིར་ན་ཡོན་ཏན་དང་ལྡན་པར་
[260b.3]གྱུར་པ་རྣམས་ཐམས་ཅད་དང་གཞན་དང་སྟེན་གྲོགས་བྱས་པར་གྱུར་པ་ལས་ཆུད་འཛའ་བར་འགྱུར་རོ། །དེའི་ཕྱིར་ན་རྒྱལ་པོས་གདུལ་དཀའ་བ་རྣམས་ཀུན་ཏུ་གཟུང་བར་མི་བྱའོ། །གང་ཡང་སྐྱེས་བུ་ངན་པ་གདུལ་བར་དཀའ་བ་སྡིག་པ་ཀུན་ཏུ་སྤྱོད་པ་འཛིན་པར་མི་བྱེད་པ་
[260b.4]དེ་དག་ལ་ནི་སྐྱོན་ཇི་ལྟར་བཤད་པ་དེ་དག་རྣམས་མི་འབྱུང་ངོ་། །ཡང་དག་པར་སྐྱེ་དགུ་རྣམས་སྐྱོང་བར་བྱེད་དོ། །སྐྱེས་བུ་ཆོས་བྱེད་མ་ཡིན་པ་རྣམས་ནི་འདིའི་ཡུལ་ན་གནས་པར་ཡང་མི་བྱེད་དོ། །དེ་སྐྱེས་བུ་ཆོས་པ་རྣམས་དང་ལྡན་པས་ཆོས་མ་ཡིན་པ་རྣམས་ལ་དགའ་བར་
[260b.5]ཡང་མི་བྱེད་དོ། །ཆོས་པ་ཆོས་ཀྱི་རྗེས་སུ་འཇུག་པར་དེའི་ཡིད་ལ་བསམས་པ་འདི་དག་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །འདིའི་ཡུལ་ཡང་འཇིག་པར་མི་འགྱུར་རོ། །དོན་མ་ཡིན་པ་གཞན་ཡང་འབྱུང་བར་མི་འགྱུར་རོ། །རྒྱལ་པོ་དེ་ཆོས་ཁོ་ནའི་
[260b.6]སྐྱབས་དང་ཆོས་ཁོ་ནའི་གྲོགས་དང་གཞི་དེ་ཉིད་ཀྱིས་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་ལས་དེའི་རྒྱུ་དང་རྐྱེན་རྣམས་ཀྱིས་འགྱུར་རོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པར་གྱུར་པས་བྱེད་པ་ན་ཆོས་
[260b.7]དང་ལེགས་པར་ལྡན་པས་ཡིན་གྱི་འདི་ལ་ཡང་རང་བཞིན་ཆགས་པ་དང་ལྡན་པས་ནི་མ་ཡིན་ནོ། །འདི་ཡང་གང་ཞེ་ན་འདི་ལྟ་སྟེ། བྲན་རྣམས་ལ་རང་གི་ཁྱིམ་དུ་ལོངས་སྤྱོད་པར་བྱེད་པ་ད་ལྟར་གྱུར་པའི་ས་གཞི་དང་ནོར་སྦྱིན་པར་སྦྱིན་པ་རྣམས་རྒྱལ་པོ་གང་གིས་བྲན་གང་ལ་
[261a]
[261a.1]འདིའི་ཁྱིམ་དུ་རིགས་པ་ཡིན་པ་རྣམས་དེས་དེ་རང་ལ་སྟེར་བར་བྱེད་དོ། །དེ་ལ་རང་བཞིན་གྱིས་མི་དགའ་བར་མི་བྱེད་དོ། །བྲན་རྣམས་དང་ཕན་ཚུན་དུ་དགའ་རངས་པར་བྱེད་པ་ཡང་མ་ཡིན་ནོ། །འདི་དག་རྣམས་ལ་ཡིད་འབྱུང་བར་མི་བྱེད་དོ། །བགོ་བཤའ་བྱེད་
[261a.2]པའི་དབང་དུ་བྱས་ནས་གནས་ནས་གཡོ་བར་ཡང་མི་འགྱུར་རོ། །རྟོག་པར་ཡང་མི་བྱེད་པའི་རྒྱལ་པོ་ནི་ཤིན་ཏུ་ལེགས་པར་གནས་པ་རྣམས་ཀྱིས་ཀྱང་གནས་པ་ཡིན་ནོ། །འདི་ནི་ཉོ་ཚོང་གི་བྱ་བའི་ཡུལ་རྣམས་ལ་ཡང་འཇུག་པར་མི་བྱེད་དོ། །སྟོབས་དང་ལྡན་པར་གྱུར་ན་ཡང་
[261a.3]སྟོབས་ཆུང་བ་རྣམས་ཅི་ནས་ཀྱང་འཚེ་བར་མི་བྱེད་དོ། །ཆོས་རྣམས་ལ་འདོད་པ་ཅན་ཡང་མ་ཡིན་ནོ། །ཆོག་ཤེས་ཅན་ཡིན་པ་ཡང་ཇི་ལྟར་རང་གི་ལས་ཀྱིས་བྱས་པ་རྣམས་ཀྱིས་ཆོག་ཤེས་སོ། །ཡུལ་ལྗོངས་རྣམས་སུ་ཡང་དུས་མ་ཡིན་པར་ལྷས་ཆར་མི་འབེབས་སོ། །དུས་
[261a.4]མ་ཡིན་པར་ཉི་མ་རབ་ཏུ་ཚ་བར་མི་འགྱུར་རོ། །མུ་གེ་འབྱུང་བར་མི་འགྱུར་རོ། །མཚོན་ཆ་འཁྲུག་པར་མི་འགྱུར་རོ། །ཀླུ་རྣམས་ཀུན་ནས་འཁྲུག་པར་མི་འགྱུར་རོ། །ལྷ་དག་གིས་ཡུལ་དེ་ཡོངས་སུ་སྤངས་པར་གྱུར་ནས་ཡུལ་གཞན་རྣམས་སུ་ཉེ་བར་འགྲོ་བར་མི་འགྱུར་
[261a.5]རོ། །ཡུལ་དེ་ཡང་ལྷ་གཞན་དག་གིས་སྟོངས་པར་བྱས་ནས་རླག་པར་མི་བྱེད་དོ། །མི་རྣམས་དང་ལྷ་རྣམས་ཀྱང་མི་རྣམས་ཀྱི་སྟོབས་ཀྱིས་འཕེལ་བར་བྱེད་པ་ཡིན་ནོ། །དེ་ལ་དེ་ལྟར་སྐྱོན་དག་རྗེས་སུ་རྟོགས་པར་བྱས་ལ་རྒྱལ་པོས་མི་སྡིག་ཅན་རྣམས་གཟུང་བར་མི་བྱའོ། །གང་
[261a.6]ཡང་དགེ་བ་སྤྱོད་པར་བྱེད་པ་སྤྱོད་པ་རྣམས་ཀྱི་མཆོག་ཆོས་བྱེད་ཀྱི་མཆོག་ཏུ་གྱུར་པ་རྣམས་ཡུལ་དུ་འཛིན་པར་བྱེད་པའི་ཡུལ་དེ་དག་རྣམས་ཐམས་ཅད་ནི་ལྷས་ཡོངས་སུ་སྐྱོང་བར་བྱེད་དོ། །འཛིན་པར་བྱེད་དོ། །འཛིན་པར་བྱེད་པའི་རྒྱུ་མཚན་གྱིས་ཀྱང་ལྷའི་ཚོགས་དང་ཉེ་བའི་
[261a.7]ཡུལ་ལ་ལྷ་གཞན་རྣམས་ཀྱིས་དེར་བར་ཆད་བྱ་བར་མི་ནུས་སོ། །ཡུལ་དེ་ལ་ཡང་སྲུང་བར་འགྱུར་རོ། །རྒྱལ་པོ་དེ་ཡང་རྒྱས་པར་འགྱུར་བ་དེའི་ཕྱིར་ཡུལ་དུ་སྦྱིན་པ་དག་ནི་གཏོང་བར་བྱེད་ལ། བསོད་ནམས་དག་ཀྱང་བྱེད་དོ། །ཚུལ་ཁྲིམས་སྲུང་བར་བྱེད་དོ། །ཤེས་པ་དང་
[261b]
[261b.1]ལྡན་པར་འགྱུར་རོ། །དེ་དེ་ལྟར་ཤིན་ཏུ་ལེགས་པ་དང་ཡང་དག་པར་ལྡན་པར་གྱུར་པའི་རྒྱལ་པོ་ཆོས་བྱེད་ཀྱི་མཆོག་ནི་འཇིག་རྟེན་འདིར་ཡང་མཆོག་ཏུ་མཛེས་པར་འགྱུར་ལ་ལུས་ཞིག་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་བའི་ལྷ་རྣམས་ཀྱི་མངའ་
[261b.2]བདག་ཏུ་འགྱུར་རོ། །རྒྱལ་པོ་གང་དག་ཆོས་སུམ་ཅུ་རྩ་ལྔ་པོ་དེ་དག་རྣམས་འཛིན་པར་བྱེད་པ་ནི། དེ་དག་གིས་ཀྱང་ལེགས་པར་གཟུང་བར་འགྱུར་རོ། །དེ་ནི་ཡོན་ཏན་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །དེ་ལ་འདི་ནི་བདེ་བ་ནས་ཀྱང་ཆེས་བདེ་བའི་གནས་སུ་འགྱུར་
[261b.3]རོ། །དེ་ནས་དེའི་ཚེ་ནམ་མཁའ་ལྡིང་གི་རྒྱལ་པོ་དུས་བཟངས་དེ་གཙུག་ཏོར་ཅན་གྱིས་གསུངས་པའི་ཚིགས་སུ་བཅད་པ་རྣམས་བརྗོད་པ་ཇི་ལྟར། གང་གི་སྐྱེ་བོ་གཙང་མའི་འཁོར། །ཆོས་ལ་སྤྱོད་པ་དབང་པོ་ཐུལ། །རྒྱལ་པོ་ཆོས་བྱེད་བློ་ལྡན་དེ། །མཐོ་རིས་འཇིག་རྟེན་སྐྱེ་བ་
[261b.4]ཡིན། །དུས་ནི་ངེས་པར་བྱེད་པ་གང་། །ཆོས་ཀྱིས་ཡོངས་སུ་ལོངས་སྤྱོད་ཅིང་། །འདོད་པ་ལས་གྲོལ་རྒྱལ་པོ་དེ། །འཐབ་བྲལ་རྣམས་ལས་ལྷག་པར་འགྱུར། །བཟོད་ལྡན་སྙན་པའི་ངག་ཅན་གང་། །ཁྲོ་དང་རྒོད་པའང་རྣམ་སྡོམ་པ། །དེས་ནི་ས་ཆེན་བསྐྱང་བྱས་ནས། །
[261b.5]ལྷ་འདི་རྣམས་ཀྱི་གཙོ་བོར་འགྱུར། །དག་པ་ཕྱོགས་སུ་ལྷུང་མིན་པ། །གྲོགས་དང་གྲོགས་མིན་གྱིས་མི་འཇོམས། །རྒྱལ་པོ་ཤིན་ཏུ་མཉམ་རྒྱལ་ཕྱིར། །ལྷ་ཡི་འཇིག་རྟེན་དག་ཏུ་རུང་། །རྒན་པོ་ལྷ་ལ་སྤྲོ་བ་ཆེ། །བླ་མ་མཆོད་པ་པོ་ཉིད་དང་། །བརྐམ་ཆགས་མེད་དང་
[261b.6]བརྟན་པོའི་བློ། །ལྷ་རྣམས་ནང་ན་ལྷང་ངེའོ། །ཕ་ཡིས་སྔོན་ནི་བྱིན་པ་དང་། །དེ་ཉིད་སླར་ཡང་སྟེར་བ་གང་། །འབྱུང་པོ་རྣམས་ཀྱང་མི་འཚེ་བ། །དེ་ནི་ལྷར་ནི་སྐྱེ་བར་འགྱུར། །སྦྱིན་དང་ཚུལ་ཁྲིམས་རྟག་ཏུ་བསྒྲིན། །ཆོས་སྨྲ་བ་དང་དབང་པོ་ཐུལ། །རྒྱལ་དེས་ས་འདི་
[261b.7]ལེགས་བཟུང་ནས། །ལྷ་ཡི་འཇིག་རྟེན་ས་བདག་འགྱུར། །ཆོས་པ་མིན་པ་འཛིན་མི་བྱེད། །ཆོས་པ་ལ་ཡང་དགའ་བར་བྱེད། །དེ་ནི་ཆོས་ཚུལ་ཀུན་དག་པས། །ལྷ་རྣམས་ཀྱི་ནི་མངའ་བདག་འགྱུར། །རྒྱལ་པོ་བུད་མེད་དབང་མི་འགྲོ། །རྟག་ཏུའང་བཟང་པོ་
[262a]
[262a.1]རྣམས་ཀྱི་དབང་། །དྲི་མེད་བློ་གྲོས་སྦྱངས་པ་སྟེ། །ལྷ་ཡི་འཇིག་རྟེན་དག་ཏུ་སྐྱེ། །ཐམས་ཅད་ཚིག་ནི་འཛིན་མི་བྱེད། །འཛིན་བྱེད་བཟང་པོ་རྣམས་ཀྱི་ཚིག །བདུད་རྩི་དེ་ཉིད་ལེགས་འཐུང་བ། །ལྷ་ཡི་རྒྱབ་ཏུ་གནས་པ་པོ། །སྙན་གྲགས་ལ་ནི་འདོད་བྱེད་ཅིང་། །
[262a.2]རྫས་ཉིད་ལ་ནི་འདོད་ལྡན་མིན། །འདོད་པའི་དྲི་མ་ལས་གྲོལ་ཏེ། །འཐབ་བྲལ་རྣམས་ཀྱི་མངའ་བདག་འགྱུར། །ལོག་པར་ལྟ་བའི་བློ་མིན་ཞིང་། །དེ་ཉིད་ཀུན་དུ་ལྟ་ལ་དགའ། །ཤིན་ཏུ་ལྟ་དག་མི་གཡོ་བ། །འཐབ་བྲལ་རྣམས་ལས་ལྷག་པར་འགྱུར། །སྦྱིན་
[262a.3]དང་ཚུལ་ཁྲིམས་རྟག་ཏུ་ལྡན། །ཤེས་རབ་ཀྱིས་ཀྱང་རྟག་དེ་འགྲོ། །མ་ལུས་ས་ཆེན་རྣམ་རྒྱལ་དེ། །ཕྱི་མར་ལྷ་ཡི་མངའ་བདག་འགྱུར། །རྣ་བ་སྤྲོ་བ་བྱེད་པའི་མཆོག །ངག་ནི་སྙན་པར་གྱུར་པ་ཡིས། །རབ་ཏུ་ཚིམ་བྱེད་ས་བདག་ནི། །ཐ་མར་ལྷ་རྣམས་དག་
[262a.4]ཏུ་སྐྱེ། །ངག་གི་སླུ་བ་མེད་པ་གང་། །ལྷུན་པོ་བཞིན་དུ་མི་གཡོ་བ། །བདེན་པའི་ཐེམ་སྐས་ལ་འཛེགས་ནས། །ཐ་མར་དེ་ནི་ལྷ་རྣམས་ནང་། །གཞིས་རྣམས་ལ་ནི་འཕེལ་འགྲིབ་ཏུ། །གློ་བུར་དུ་ནི་མི་བྱེད་གང་། །མཆོག་ཏུ་སྒོ་བྱེད་རྒྱལ་པོ་དེ། །ངེས་
[262a.5]པར་ལྷ་ཡི་འཇིག་རྟེན་གནས། །མི་ཡི་ཁྱད་པར་དེ་ཉིད་ཤེས། །སྟོབས་དང་སྟོབས་མིན་ཤེས་པ་གང་། །དེ་ནི་བློ་སྟོབས་ལེགས་ལྡན་པས། །འཐབ་བྲལ་རྣམས་ཀྱི་བདག་པོར་འགྱུར། །གང་ཡང་ཁམས་གསུམ་ཕ་རོལ་གྱུར། །འདིར་ནི་དཀོན་མཆོག་
[262a.6]གསུམ་ཞེས་བརྗོད། །མི་བདག་གང་གིས་དེ་མཆོད་པ། །དེ་ནི་ལྷ་ཡི་ནང་དུ་སྐྱེ། །དུས་ངེས་པ་ནི་ལེགས་པར་སྟོན། །སྐྱེ་དགུ་རྣམས་ལ་ཕན་པར་དགའ། །རྒྱགས་དང་ཉམ་ང་བྲལ་བ་ཡི། །དེ་ནི་ལྷ་རྣམས་བདག་པོར་དྲན། །གཉིད་ཀྱི་དྲི་མ་ལས་རྣམས་གྲོལ། །
[262a.7]འདུ་འཛིའི་སྐྱོན་ནི་ཡོངས་སུ་སྤངས། །ཤེས་རབ་སྤྱོད་ཡུལ་ཡང་དག་ལྡན། །ངེས་པ་ཁོ་ནར་ལྷ་ཉིད་ཡིན། །ལེ་ལོའི་སྐྱོན་དང་བྲལ་བ་དང་། །རྟག་ཏུ་བརྟན་པ་ཕ་རོལ་གནོན། །དེས་ནི་ཉེས་པའི་ཚོགས་བཅོམ་ནས། །ཕ་རོལ་ཏུ་དེ་མཐོ་རིས་འགྲོ། །གང་ཞིག་གྲོགས་
[262b]
[262b.1]པོ་བརྟན་པ་དང་། །རྟག་ཏུ་ལས་ནི་བྱེད་རྣམས་ཀྱི། །དམ་པའི་གྲོགས་ཀྱིས་ལེགས་ཡོངས་བསྐོར། །རྒྱལ་པོ་ལྷ་ཡི་བདག་པོར་འགྱུར། །གང་གིས་གཡོ་སྒྱུ་ཅན་མི་སྟེན། །གཡོ་སྒྱུ་ཅན་ནི་སྤངས་པས་ཀྱང་། །དེ་ནི་བསྒྲུབ་བྱའི་ཡུལ་ལས་གྲོལ། །ལྷ་རྣམས་ལས་ནི་
[262b.2]ལྷག་པར་འགྱུར། །ཁྲོ་དང་རྒོད་བག་རྣམ་པར་སྤངས། །གང་ཡང་སྡིག་ལ་དགའ་མི་འགྱུར། །དེས་ནི་སྡིག་རྫབ་ལེགས་བཀྲུས་ནས། །རྟག་ཏུ་ལྷ་ཡི་བདག་པོར་འགྱུར། །ཟས་དང་སྐོམ་ལ་ཆགས་པ་མིན། །དགེ་བ་རྣམས་ལ་རྟག་ཏུ་ཆགས། །དམ་པ་ཆོས་ལེགས་
[262b.3]མཐོང་བ་དེ། །བློ་རབ་རྒྱལ་ནས་ལྷག་པར་མཛེས། །ལེགས་པར་བསམས་པ་སེམས་པར་བྱེད། །དམ་པའི་ཆོས་ལ་འཇུག་པར་བྱེད། །དམ་པའི་ཆོས་ཀྱི་གདམས་ངག་གིས། །ཇི་བཞིན་ལྷ་ཡི་ནང་དུ་འགྲོ། །དོན་སྐོར་མིན་དང་མྱུར་བར་ཡང་། །གང་ཞིག་ཆོས་ཀྱི་རྗེས་སུ་འཇུག །
[262b.4]སྡུག་བསྔལ་དེ་ནི་མྱུར་གྲོལ་ནས། །ལྷ་ཡི་འཇིག་རྟེན་དུ་ཉེར་འགྲོ། །མི་བདག་གང་ཡང་ཆོས་ཀྱིས་ནི། །རྟག་ཏུ་སྐྱེ་དགུ་ཡོངས་སྐྱོང་བ། །རབ་ཏུ་བསྔགས་པའི་ཆོས་བྱེད་བདག །ལྷ་ཡི་འཇིག་རྟེན་ས་བདག་འགྱུར། །དགེ་བའི་ཆོས་བཅུ་བདག་གིས་ནི། །གང་བཤད་
[262b.5]དེ་ཉིད་མཐོང་བ་ཡིས། །གང་དེ་བྱེད་པའི་བློ་ལྡན་ནི། །ལྷ་ལས་ལྷག་པར་མཛེས་པ་ཡིན། །རྒྱུ་དང་རྐྱེན་ནི་ལེགས་པར་མཐོང་། །ལམ་དང་ལམ་མིན་དེ་བཞིན་ཏེ། །དེ་ནི་ལྟ་བའི་དྲི་བྲལ་ནས། །དེ་བློ་ལྷག་པར་ཁྱད་པར་འགྲོ། །ཇི་ལྟར་འོས་པར་ས་བདག་གི། །ལྷ་གང་
[262b.6]དག་ནི་མཆོད་བྱེད་པ། །ལྷ་རྣམས་མཆོད་པས་དེ་ལྟར་ཡང་། །ལྷ་རྣམས་ལས་ནི་ལྷག་པར་འགྱུར། །རྙོག་པ་མེད་པའི་ཡིད་ཀྱིས་ནི། །བུ་དང་བུ་མོ་འཛིན་བྱེད་པ། །རང་གི་ཆུང་མས་ཆོག་ཤེས་དེ། །ལྷ་རྣམས་ཀྱི་ནི་བདག་པོར་འགྱུར། །བྱིས་པ་ཐམས་ཅད་འཕྲོག་བྱེད་པའི། །ཡུལ་རྣམས་
[262b.7]གྱིས་ནི་འཕྲོག་མི་འགྱུར། །རྟག་ཏུ་ཚུལ་ཁྲིམས་ཀྱིས་བསྲུངས་པའི། །ཚུལ་ཁྲིམས་ལྡན་དེ་ལྷ་ཡུལ་འགྲོ། །གདུལ་བར་མི་ནུས་རྟག་ཏུ་སྤངས། །སྟེན་པ་གང་ཡང་ཆོས་བྱེད་ལ། །དམ་པའི་ཆོས་སེམས་གཙང་མ་ནི། །ལྷར་འོས་པ་ཡི་ཕུན་ཚོགས་ལྡན། །རིགས་པས་བརྩམས་
[263a]
[263a.1]པའི་ཆོས་ཀྱིས་འདི། །ས་སྐྱོང་བ་ཡི་བདག་པོ་འདི། །ས་གཞི་མ་ལུས་ཀུན་བསྔགས་ནས། །འཐབ་བྲལ་གྱི་ཡང་བདག་པོར་འགྱུར། །དེ་ལྟར་འཐབ་བྲལ་གྱི་མངའ་བདག་དེ་མངོན་པར་མཐོང་ནས་ངང་པའི་རྒྱལ་པོས་དུས་བཟངས་ཀྱིས་སྐྱེ་བ་གཞན་དྲན་པར་གྱུར་པས་དང་སྨོན་ལམ་
[263a.2]གྱིས་ཀྱང་དེར་སྐྱེས་པས་ན། གཙུག་ཏོར་ཅན་གྱིས་གསུངས་པ་རྣམས་མུ་སུ་ལུན་དྷ་དེ་ཀུན་ཏུ་དགའ་བར་བྱ་བའི་དོན་དུ་བསྟན་པ་ཡིན་ནོ། །གནས་འདི་ནི་དེ་ལྟར་རྙེད་པ་མ་ཡིན་གྱི་ཆོས་ཆེན་པོའི་ཁྱད་པར་གྱིས་གནས་འདི་འཐོབ་པར་འགྱུར་བ་ཡིན་ནོ། །དེ་ཐོབ་ནས་ཀྱང་གང་དག་བག་མེད་
[263a.3]པས་མི་ཕྲོགས་པ་དེ་ནི་ཕྱིས་འགྱོད་པས་གདུང་བར་མི་འགྱུར་རོ། །འཆི་བའི་དུས་ན་ཡང་དམྱལ་བའི་ཕོ་ཉ་བཞིན་རྣམ་པར་སྒྱུར་བར་བྱེད་པ་རྣམས་འདིའི་སྔུན་ན་ངེས་པར་གནས་པར་མི་འགྱུར་རོ། །དེ་འཐབ་བྲལ་གྱི་བདག་པོ་ཁྱོད་ནི་བག་མེད་པ་མ་ཡིན་ཞིང་བག་མེད་པས་རྒྱུ་བ་མ་ཡིན་
[263a.4]པས་ཁྱོད་ངའི་སྒྲ་གང་ཐོས་པར་གྱུར་ནས་ཡུལ་རྣམས་ཐམས་ཅད་ཡོངས་སུ་སྤངས་ཏེ། ཆོས་ཉན་འདོད་པས་གདུངས་ནས་འདིར་འོངས་སོ། །གང་དག་སྡུག་བསྔལ་བས་ཆོས་ལ་སྤྱོད་པ་དེ་དག་ནི་བདེ་བར་སྒྲུབ་པ་ཡིན་ལ། གང་དག་བག་མེད་པས་ཡོངས་སུ་ཕྲོགས་པས་ན། 
[263a.5]ལྷའི་ཡུལ་རྣམས་ལ་ལོངས་སྤྱོད་པར་བྱེད་པ་དེ་དག་ནི་སྡུག་བསྔལ་བ་ཡིན་ནོ། །དེ་ལ་མུ་སུ་ལུན་དྷ་ཁྱོད་འདོད་པའི་དབང་གིས་མི་འགྲོ་བ་གང་ཡིན་པ་དེ་ནི་འདིར་བདེ་བ་ཡིན་ལ། ལྷ་གཞན་ཡང་གང་དག་ཁྱོད་ལ་འཐུན་པས་རྗེས་སུ་འབྲེལ་བ་རྣམས་ནི་མུ་སུ་ལུན་དྷ་དེ་དག་རྣམས་ཀྱང་སྐྱེ་བ་འདི་ལ་
[263a.6]དགེ་བའི་བཤེས་གཉེན་བསྟེན་པ་ལས་ན་རྟག་ཏུ་བདེ་བར་འགྱུར་བ་ཡིན་ནོ། །སྡིག་པའི་གྲོགས་པོ་རྣམས་སྟེན་པར་མི་བྱེད་པ་ཡང་སྟེ། དེ་ལ་མུ་སུ་ལུན་དྷ་ཁྱོད་ནི་དེ་དག་ཉིད་བྱེད་པ་ཡིན་པས་ལྷ་འདི་དག་རྣམས་ལ་གཅེས་པར་བྱ་བ་ཡིན་ནོ། །དེས་དེ་དག་རྣམས་གཉི་ག་ཡང་ཇི་ལྟ་བ་བཞིན་དུ་མྱ་ངན་
[263a.7]ལས་འདས་པའི་མཐར་ཐུག་པའི་བདེ་བ་རྣམས་འབྱུང་བར་འགྱུར་རོ། །གང་གི་ཕྱིར་ཁྱེད་རྣམས་ཐམས་ཅད་ཀྱང་རང་གི་ས་ལ་འགྲོ་བར་གྱིས་ཤིག །ཁོ་བོ་ཡང་ལྷ་གཞན་གང་དག་བག་མེད་པར་འགྱུར་བ་དེ་དག་རྣམས་ཀྱི་བག་མེད་པ་གདུལ་བའི་དོན་དུ་བདག་གིས་བརྩོན་པ་གང་དག་བྱའོ། །དེ་སྐད་
[263b]
[263b.1]ཅེས་བརྗོད་ནས་རིའི་ཕྲེང་བ་དེའི་ནམ་མཁའ་ལ་འཕགས་པར་གྱུར་ཏོ། །མུ་སུ་ལུན་དྷ་ཡང་དེས་བཤད་པ་ལ་མངོན་པར་དགའ་བར་གྱུར་ནས། ལྷ་རྫས་ཀྱི་ཁང་བཟངས་དེ་ཉིད་ལ་མངོན་པར་ཞོན་ཞིང་། ལྷ་དེ་དག་རྣམས་ཀྱིས་དེ་ཡོངས་སུ་བསྐོར་ནས་ནམ་མཁའི་དཀྱིལ་དུ་འཕགས་སོ། །
[263b.2]ལྷ་གཞན་དེ་དག་རྣམས་ཀྱང་ལྷན་ཅིག་རྗེས་སུ་སྤྱོད་པའི་ལྷ་དེ་དག་རྣམས་ཉིད་ཀྱིས་ཡོངས་སུ་བསྐོར་ནས་རྩེ་མོ་སྟོང་པའི་རིའི་ཕྲེང་བའི་རི་གང་ཡིན་པའི་རི་ལ་རྩེ་བར་བྱེད་དེ། དེ་དག་ཁོ་ན་བཞིན་དུ་བག་མེད་པའི་དུག་གིས་ཀུན་དུ་རྨོངས་པར་གྱུར་ཅིང་། ཡུལ་སྲེད་པས་ཉེ་བར་བཅོམ་པས་ནགས་དང་
[263b.3]ཉེ་བའི་ནགས་དང་རྫིང་བུ་དང་པད་མའི་ནགས་དང་། མཚོ་ཆེན་པོ་རྣམས་དང་དེ་ཡང་དཔག་བསམ་གྱི་ཤིང་གི་ནགས་རྣམས་ལ་ཡང་དེ་ཁོ་ན་བཞིན་དུ་ཕན་ཚུན་དུ་གྲོགས་ཀྱི་བྱ་བ་དང་ལྡན་པས་དགའ་བར་བྱེད་དོ། །རྩེ་བར་ཡང་བྱེད་པ་ནི་ལྷ་རྫས་རྔ་སྐད་ཡན་ལག་ལྔ་དང་ལྡན་པ་དཔེ་མེད་པས་
[263b.4]ཟས་སྐོམ་གྱི་ཆུ་ཀླུང་རྣམས་ལ་དགའ་བར་བྱེད་དོ། །ལྷ་རྣམས་རྩེ་བ་ཡང་དུས་ཐམས་ཅད་ཀྱི་མེ་ཏོག་དང་། འབྲས་བུ་དང་བྱ་དག་སྒྲ་ཀུན་ནས་སྒྲོགས་པ་ཕུན་སུམ་ཚོགས་པ་རྣམས་ལ་རང་གི་ལས་ཀྱིས་སྤྲུལ་པའི་བདེ་བ་མཆོག་ལ་ཉེ་བར་ལོངས་སྤྱོད་པར་བྱེད་དེ། ཡིད་དུ་འོང་བར་འགྱུར་བ་
[263b.5]བྱས་ཤིང་བསགས་པའི་ལས་རྣམས་ཇི་སྲིད་དུ་ཟད་པར་མ་གྱུར་གྱི་བར་གྱི་དུས་དེ་སྲིད་དུའོ། །གང་གི་ཚེ་ཟད་པར་གྱུར་པ་དེའི་ཚེ་ཇི་ལྟར་བྱས་པའི་རང་གི་ལས་རྣམས་ཀྱིས་དམྱལ་བ་དང་ཡི་དགས་དང་དུད་འགྲོར་སྐྱེ་བར་འགྱུར་རོ། །གང་ཡང་མི་རྣམས་དང་སྐལ་བ་འཐུན་པར་གྱུར་པ་མི་
[263b.6]རྣམས་ཀྱི་ནང་དུ་སྐྱེས་ན། དེ་མཆོག་ཏུ་སྐྱིད་དེ་བར་འགྱུར་རོ། །རྒྱ་མཚོའི་ངོས་རྣམས་སུའམ་འབབ་ཆུ་རྣམས་ཀྱིའམ་ཚོང་པའམ་སེམས་སྟོབས་དང་ལྡན་པ་དང་རྒྱལ་པོ་རྣམས་ཐམས་ཅད་ཀྱིས་ཀྱང་རྒྱ་མཚོའི་ངོས་དེ་ཉིད་ལ་རབ་ཏུ་རྒྱུ་བར་མི་བྱེད་པ་དང་ལོངས་སྤྱོད་ཆེ་བའི་མཆོག་དང་ལྡན་པ་དང་སྐྱེ་བོ་ཐམས་
[263b.7]ཅད་ཕུན་སུམ་ཚོགས་པར་འགྱུར་ཞིང་འཐུན་པ་དང་ཡིད་དུ་འོང་བ་དང་ལྡན་པར་ལས་དེའི་རྒྱུ་འཐུན་པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། འཐབ་བྲལ་གྱི་ལྷ་རྣམས་ཀྱི་ས་རྟག་ཏུ་
[264a]
[264a.1]བདེ་བ་ཞེས་བྱ་བ་ཇི་ལྟ་བ་བཞིན་དུ་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་ཤེས་སོ། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་མཐོང་བ་ནི། གང་གིས་སྲོག་གཅོད་པ་དང་མ་བྱིན་པར་ལེན་པ་དག་བྱེད་པར་མ་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་
[264a.2]གཡེམ་པ་ཡང་ཐམས་ཅད་དུ་སྤངས་པར་གྱུར་པས་ཅུང་ཟད་ཅིག་ཀྱང་བུད་མེད་ཀྱི་གཟུགས་ལ་མངོན་དུ་ལྟ་བ་དང་སེམས་པར་མི་བྱེད་དོ། །ཡིད་ཀྱིས་ཀུན་དུ་རྟོག་པར་མི་བྱེད་དོ། །ཀྱེ་གཟུགས་འདི་ནི་ཇི་ལྟར་འདོད་ཆགས་དང་བཅས་པ་རྣམས་ལ་མཆོག་ཏུ་སྡུག་པ་ཡིན་ཞིང་། བུད་མེད་ཆེ་གེ་
[264a.3]མོ་ནི་མཆོག་ཏུ་བསྟེན་པར་མཛེས་པར་གྱུར་པ་སྟེ། གཟུགས་འདི་ནི་མཆོག་ཏུ་དགའ་བ་ཡིན་ཞེས་པ་འདི་ནི་ཚུལ་བཞིན་མ་ཡིན་པ་ཡིད་ལ་བྱེད་པས་རབ་ཏུ་རྣམ་པར་རྟོག་པར་བྱེད་པ་ཡིན་པ་དང་ཡིད་འདོད་ཆགས་དང་ལྷན་ཅིག་ཏུ་འགྲོགས་པར་གྱུར་པས་དང་། སེམས་ཀུན་དུ་བཅོམ་པས་དང་ལམ་དེར་
[264a.4]ཞུགས་པ་ཡིན་པའི་ཡིད་ལ་བྱེད་པ་དེ་ལྟ་བུ་རྣམས་ཀྱི་འདོད་ཆགས་དང་ལྷན་ཅིག་འགྲོགས་པའི་སྡུག་བསྔལ་ཡོང་ཡོངས་སུ་སྤོང་བར་བྱེད་དོ། །བདག་ཉིད་ཀྱི་རྣམས་ཀྱང་ཡོངས་སུ་སྤོང་བར་བྱེད་དེ་སྐྱུག་བྲོ་བ་ཡིན་པར་ལྟ་བར་བྱེད་དོ། །དགའ་བ་སྐྱེད་པར་མི་བྱེད་དོ། །ས་རྣམས་སྐྱེད་པར་མི་བྱེད་
[264a.5]པའི་བློ་སྲེད་པར་བྱེད་དོ། །གཞན་དག་རྣམས་ལ་ཡང་དེ་ལྟར་འདོད་པ་ལོག་པར་གཡེམ་པ་ཉེ་བར་སྟོན་པར་བྱེད་དོ། །ལམ་ལ་རབ་ཏུ་འགོད་པར་བྱེད་དོ། །འདོད་པ་རྣམས་ཀྱི་ཉེས་དམིགས་རབ་ཏུ་སྟོན་པར་བྱེད་དོ། །སྲེད་པ་རྣམས་ལ་ཡང་ཀུན་དུ་འདོད་ཆགས་པར་མི་བྱེད་དོ། །དེ་ལྟར་
[264a.6]འདོད་པ་ལ་ལོག་པར་གཡེམ་པ་རྣམ་པར་སྤོང་བར་བྱེད་པ་དེ་ནི་ལུས་ཀྱི་ལས་ཀྱི་མཐའ་རྣམས་མཆོག་ཏུ་དག་པ་ཡང་དག་པའི་ལྟ་བ་ཅན་བརྐམ་ཆགས་མེད་པར་འགྱུར་བ་དེའི་ལུས་ཞིག་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་པ་འཐབ་བྲལ་གྱི་ལྷ་རྣམས་ཀྱི་ས་རྟག་ཏུ་བདེ་
[264a.7]བར་སྐྱེའོ། །དེ་ལ་སྐྱེས་པར་གྱུར་པ་དེ་ཡང་སྲིད་པ་བར་མ་དོ་ནས་བཟུང་ནས་དབང་པོ་ལྔ་པོ་རྣམས་སྒྲ་དང་རེག་བྱ་དང་རོ་དང་གཟུགས་དང་དྲི་ཕུན་སུམ་ཚོགས་པས་ཚིམ་པར་བྱེད་དེ། དགེ་བའི་ལས་རྒྱ་ཆེན་པོ་དང་ལས་རྒྱུན་མི་འཆད་པར་བྱས་པས་ལེགས་པར་སྐྱེ་བ་ཡིན་ཏེ། དེའི་རྗེས་
[264b]
[264b.1]ཐོགས་ལ་འདི་སྐྱེ་བའི་གནས་རྣམས་ཀྱང་གསུམ་དུ་སྐྱེ་བར་འགྱུར་བ་ཡིན་ཏེ་རྫུས་ཏེ་སྐྱེ་བ་ལ་འདི་ལྟ་སྟེ། པད་མའི་སྙིང་པོ་ལ་ཡང་སྐྱེ་བར་འགྱུར་བ་དང་ཨུད་པ་ལའི་ཟེ་བའི་དབུས་སུ་དང་མན་དཱ་རའི་མེ་ཏོག་དག་གི་ཡང་དབུས་སུའོ། །དེ་ལ་གང་ཡང་ཨུད་པ་ལའི་ཟེ་བའི་དབུས་སུའམ། མན་
[264b.2]དཱ་ར་བའི་མེ་ཏོག་གི་དབུས་སུ་ཡང་སྐྱེས་པར་གྱུར་པ་རྣམས་ནི་དེ་དག་གི་གཟི་བརྗིད་ཀྱིས་དེ་དག་གི་ཁ་དོག་རྣམས་དེ་དག་དང་ཞད་འདྲ་བར་འགྱུར་བ་ཡིན་པ་ལ་གལ་ཏེ་ན་ལེ་བརྒན་ནོ། །གལ་ཏེ་ན་སྔོན་པོའི་འོད་དང་ལྡན་པར་འགྱུར་བ་ཡིན་ནོ། །དེ་བཞིན་དུ་ཁ་དོག་སྣ་ཚོགས་པ་རྣམས་སུ་
[264b.3]འགྱུར་རོ། །ཨུད་པ་ལ་དེ་ཇི་ལྟ་བ་ཁོ་ན་བཞིན་དུ་རིན་པོ་ཆེ་བདུན་གྱིས་རྣམ་པར་བཀྲ་བར་གྱུར་པའི་ལུས་སུའོ། །དེ་ལ་ཇི་ལྟར་ན་རིན་པོ་ཆེ་བདུན་གྱིས་རྣམ་པར་བཀྲ་བར་གྱུར་པ་ཡིན་ན། གང་དག་ནི་བཻ་ཌཱུརྱའི་མདོག་གི་སྤུ་དང་དེ་བཞིན་དུ་མིག་འབྲས་དག་ཀྱང་ངོ་། །དངུལ་གྱི་མདོག་གི་སེན་
[264b.4]མོ་དང་དམར་པོ་དང་ལྡན་པའི་མདོག་ཅན་མུ་ཏིག་གི་སོ་དང་འཛམ་བུ་ཆུ་བོ་དག་པའི་གསེར་གྱི་མདོག་གི་ལུས་དང་། ཨིན་དྲ་ནཱི་ལའི་མདོག་དང་མཚུངས་པར་གྱུར་པའི་སྤུའི་ཕྲེང་བ་དང་ས་ར་ཀ་འདྲ་བའི་བྱུག་པ་དང་ལྡན་པར་རྣམ་པ་དུ་མར་འདི་ལུས་རྣམ་པར་བཀྲ་བར་བྱས་པ་ནི་ལས་གང་ཡིན་པ་དེས་
[264b.5]པད་མའི་སྙིང་པོ་ལས་སྐྱེའོ། །དེ་ལ་དེ་དག་རྣམས་ཕལ་ཆེར་ནི་དེ་དག་དང་མཚུངས་པའི་ཁ་དོག་འཛམ་བུའི་ཆུ་བོའི་གསེར་སྦྱངས་པ་ཡིན་ནོ། །སྐྲ་རྣམས་ནི་ཨིན་དྲ་ནཱི་ལ་དང་མཚུངས་པའི་མདོག་དང་པད་མ་རཱ་ག་དང་ཆ་འདྲ་བའི་མཆུ་དང་མུ་ས་ར་དང་འདྲ་བའི་མིག་འབྲས་དང་། པད་མ་རཱ་ག་དང་
[264b.6]ཞད་འདྲ་བའི་སེན་མོ་དང་མཆོག་ཏུ་གནག་པའི་སྤུའི་ཕྲེང་བར་གྱུར་པ་མུ་ས་ར་དང་འདྲ་བ་རྣམས་སོ། །དེ་ལ་ཅུང་ཟད་ཀྱང་མ་མཐོང་བ་རྣམས་དཔེས་གཞལ་བ་ཡིན་ནོ། །གཞན་གང་དག་མན་དཱ་ར་བའི་མེ་ཏོག་གི་ནང་དུ་སྐྱེ་བར་འགྱུར་བ་དེ་དག་རྣམས་ནི་སྣ་ཚོགས་པའི་གཟུགས་དང་ཆ་བྱད་དག་གིས་
[264b.7]རྣམ་པར་བཀྲ་བར་བྱས་པར་གྱུར་པ་ཡང་དེ་དག་ལ་བསྟེན་པའི་དབང་གིས་སོ། །དཔེར་ན་ཅུང་ཟད་ཙམ་ཞིག་འདྲ་བར་གྱུར་པ་ནི་གང་ཞིག་མངོན་དུ་ཇི་ལྟ་བ་བཞིན་གྱི་རྣམ་པས་སྲིན་བུ་དག་ཇི་ལྟར་སྙིང་པོར་བརྗོད་པ་ལས་སྐྱེ་བར་འགྱུར་བ་ན་དེ་རྣམ་པ་དེ་ལྟ་བུ་ཉིད་ཀྱི་ཁ་དོག་ཏུ་འགྱུར་རོ། །འདིའི་
[265a]
[265a.1]ཡོན་ཏན་ཡང་བསྟེན་གྲོགས་ཀྱིས་བྱས་པ་ཁོ་ན་ཡིན་ལ། བསྟེན་གྲོགས་ཀྱང་དགེ་བ་དང་མི་དགེ་བར་ཡིན་ནོ། །དེའི་ཕྱིར་ཐམས་ཅད་དུ་བསྟེན་གྲོགས་བྱས་པ་ལས་ཐམས་ཅད་འགྱུར་རོ། །དེ་ལས་སྐྱེས་པའི་ལྷ་དེ་དག་རྣམས་ནི་བདེ་བ་རྒྱ་ཆེན་པོ་རྣམས་ཀྱིས་ཡོངས་སུ་གང་
[265a.2]བའི་མཐོ་རིས་ཀྱི་བདེ་བས་འཕེལ་བར་འགྱུར་བ་ན། རབ་ཏུ་རྒྱ་ཆེ་བར་གྱུར་པའི་ལྷ་རྫས་ཕལ་ཆེ་བ་རྣམས་ཀྱིས་ཡུད་ཙམ་ཡུད་ཙམ་ལ་ཡང་དུ་མར་ཤིན་ཏུ་མང་བའི་ལྷ་རྫས་ཀྱི་བྱེ་བྲག་རྣམས་ཀྱི་དེ་དག་རྣམས་ཀྱི་བདེ་བ་རྣམས་ནི་རྣམ་པ་ཐམས་ཅད་ཀྱི་ཐམས་ཅད་དུ་ཕྱོགས་གཅིག་ཀྱང་རྟོགས་པར་
[265a.3]བྱེད་པའི་དཔེས་གཞལ་བར་བྱ་བ་དང་བྲལ་བ་ཡིན་ནོ། །དེ་དག་རྣམས་ལས་ཅུང་ཟད་ཅིག་མངོན་པར་བརྗོད་པ་ཡིན་ནོ། །དེ་ཡང་དཔེར་ན་རྒྱ་མཚོའི་ཆུ་རྣམས་ལས་ཐིགས་པ་གཅིག་ཉིད་ཡིན་པ་དེ་བཞིན་དུ་འདི་ཡང་ཡིན་ནོ། །གང་དག་གིས་ལེགས་པར་བྱས་པའི་ལས་རྣམས་བྱས་
[265a.4]པར་གྱུར་པ་རྣམས་དགེ་བའི་ལས་རྣམས་ལ་དེ་རྟག་པ་ཁོ་ནར་རབ་ཏུ་སྤྲོ་བར་འགྱུར་བའི་རྒྱུ་གང་གིས་ལེགས་པར་བྱས་པའི་ལས་དང་འབྲས་བུ་དག་རྟོགས་པར་འགྱུར་བ་ཡིན་ནོ། །ཉེ་བར་ལོངས་སྤྱད་པར་བྱ་བ་རྣམས་ལ་མངོན་པར་ཞེན་པས་ཀྱང་ལེགས་པར་བྱས་པའི་ལས་རྣམས་བྱེད་པ་
[265a.5]ཡིན་ནོ། །དེ་བཞིན་དུ་ཐར་པ་ལ་ཡང་བརྩོན་པའི་བློ་ཡང་ཡིན་ཏེ། སྲིད་པ་རྣམས་ན་སྡུག་བསྔལ་དུ་མས་མངོན་པར་བཅོམ་པ་རྣམས་དང་སྲེད་པའི་ཡུལ་དག་གིས་ཉེ་བར་བཅོམ་པ་རྣམས་ལ་སྲིད་པ་ན་བདེ་བ་ཅུང་ཟད་ཅིག་ཙམ་ཡང་ཡོད་པ་ཡིན་ནམ། དེ་ལ་རྒྱུ་འདི་དག་གིས་ལེགས་པར་
[265a.6]བྱས་པའི་ལས་རྣམས་ཀྱི་འབྲས་བུ་བསྟན་པ་ཡིན་གྱི། འདིར་སྲིད་པ་ལ་མངོན་པར་ཞེན་པར་གྱུར་པ་འདི་ལས་ནི་ལྷ་རྣམས་ཀྱི་བདེ་བ་མངོན་པར་བསྔགས་པ་མ་ཡིན་ནོ། །དེ་ནས་ལྷའི་ས་དེ་དག་ཏུ་སྐྱེས་པའི་ལྷ་རྣམས་ནི་རྟག་པ་ཉིད་དུ་ལྷ་རྫས་ཀྱི་འདོད་པའི་ཡོན་ཏན་ལྔས་རྩེ་བར་གྱུར་པ་དང་། 
[265a.7]ལྷ་མོའི་འགྲོ་བ་པ་བརྒྱ་སྟོང་རྣམས་ཀྱིས་གླུ་ཉེ་བར་བླངས་པར་གྱུར་པ་རྣམས་ནི་ལྷ་རྫས་ཀྱི་ནགས་དང་ཉེ་བའི་ནགས་དང་མཚོ་དང་མཚོ་བྲན་དག་ཏུ་ཡང་ཉེ་བར་ལེན་པར་བྱེད་དོ། །ཕན་ཚུན་དུ་གྲོགས་སུ་གྱུར་པ་རྣམས་རང་གི་ལས་ལ་ལོངས་སྤྱོད་པ་དང་ལྡན་པས་རི་ངོས་རྣམས་དང་རི་བོ་དང་། མཚོ་
[265b]
[265b.1]བྲན་དང་པད་མའི་རྫིང་བུ་དང་ནགས་དེ་དག་རྣམས་ཀྱི་བདེ་བ་རྒྱ་ཆེན་པོ་རྣམས་ལ་ལོངས་སྤྱོད་པར་བྱེད་པས་ལྷ་དང་ལྷ་མོའི་ཚོགས་ཀྱི་བདེ་བ་དང་ཉེ་བར་ལྡན་པ། རང་གི་འོད་དང་ལྡན་པའི་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་དག་རྣམས་དང་དགའ་བར་བྱེད་དོ། །ཡུལ་
[265b.2]ནས་ཡུལ་དང་ཉེ་བའི་ནགས་ནས་ཉེ་བའི་ནགས་དང་ཆེས་དགའ་བར་གྱུར་པ་ནས་ཆེས་དགའ་བར་གྱུར་པ་དག་དང་རིན་པོ་ཆེ་བདུན་གྱི་རང་བཞིན་གྱི་རྩེ་མོ་རྣམས་ནས་རིན་པོ་ཆེ་བདུན་གྱི་རང་བཞིན་གྱི་རྩེ་མོ་རྣམས་སུ་འདོད་པའི་སྲེད་པ་རྣམ་པར་ངོམས་པ་མེད་པ་རྣམས་ཀྱིས་རྣམ་པར་རྒྱུ་
[265b.3]བར་བྱེད་དོ། །དེ་དག་གིས་སྔ་ན་མེད་པའི་པད་མའི་རྫིང་བུ་མཛེས་པ་རྣམས་རྟག་ཏུ་ལེགས་པར་མཐོང་བ་དང་གླུའི་སྒྲ་རྣམས་ལ་ཡང་ཤིན་ཏུ་ཆགས་པ་དང་། ལྷ་རྫས་ཀྱི་རོ་ལ་མྱོང་བར་བྱེད་པ་དང་ལྷ་རྫས་ཀྱི་གོས་དང་སྨད་གཡོགས་དག་གིས་ཁྱབ་པར་བྱས་པ་དང་། ལྷ་རྫས་ཀྱི་དྲི་ཡིད་ཀྱི་རྗེས་
[265b.4]སུ་འཐུན་པ་རྣམས་སྣོམ་པར་བྱེད་པས་ཀྱང་དུས་ཡུན་རིང་བ་ལས་ཀྱང་རིང་བར་འགྲོ་བར་བྱེད་དོ། །འདོད་པ་ཀུན་ནས་སད་པ་དེ་དག་རྣམས་ནི་ཕན་ཚུན་དུ་སྙིང་ཀུན་ནས་ཆགས་པ་རྣམས་ཡིན་ནོ། །ཕན་ཚུན་དུ་སྙིང་ཀུན་ནས་ཆགས་པ་དེ་དག་རྣམས་ལ་འདོད་པ་ལས་ལེགས་པར་སད་པར་
[265b.5]བྱེད་པ་ཞེས་བྱ་བའི་བྱ་དག་གིས་ཚིགས་སུ་བཅད་པ་བརྗོད་པ་ཇི་ལྟར། ཐམས་ཅད་ཐམས་ཅད་འབྱུང་ཐམས་ཅད། །ཕུང་པོ་གསུམ་དུ་ངེས་པར་འགྱུར། །བྱིས་པ་རྣམས་ཀྱང་འཁོར་བ་ལ། །ཀུན་ནས་སྐྱོ་བ་སྐྱེ་བའང་མིན། །ཐམས་ཅད་ཐམས་ཅད་དུ་ཐམས་ཅད། །དུ་མའི་ཐབས་
[265b.6]ཀྱིས་རབ་བརྩོན་པས། །འཆི་བདག་དུས་ནི་མི་བཟད་པ། །བྱུང་བ་ལ་ནི་སྐྱབས་ཡོད་མིན། །རྒྱུན་ཆད་བདེ་བ་ཐམས་ཅད་རྣམས། །སྡུག་བསྔལ་འབྱུང་གནས་ཆེན་པོ་རྣམས། །འབྲེལ་བ་ཐམས་ཅད་འབྲལ་བྱེད་པ། །འཆི་བདག་ཞེས་ནི་མངོན་པར་བརྗོད། །འབྱུང་གནས་
[265b.7]འཇིགས་པར་ཉེར་ཁྲིད་པའི། །སྡུག་བསྔལ་རྣམས་ནི་རྒྱ་མཚོ་མཚུངས། །བློ་རྣམས་རྣམ་པར་རྨོངས་བྱེད་པ། །འཆི་བདག་ཅེས་ནི་འདི་ལ་བརྗོད། །སྲོག་དང་རེ་ཐག་ཀུན་ནས་གཅོད། །དབང་པོ་རྣམས་ཀྱང་འཇིགས་བྱེད་པ། །སེམས་ཅན་ཀུན་གྱིས་བཟློག་མི་ནུས། །
[266a]
[266a.1]འཆི་བདག་ཅེས་ནི་མངོན་པར་བརྗོད། །འབྱུང་པོ་ཀུན་གྱིས་ཐུབ་མིན་དང་། །ལས་རྣམས་ཀུན་གྱིས་རྒྱལ་མིན་པས། །སེམས་ཅན་ཐམས་ཅད་རྣམ་འཇོམས་པ། །འཆི་བདག་ཅེས་ནི་འདི་ལ་བརྗོད། །ངེས་པ་ཁོ་ནར་མྱོང་འགྱུར་དང་། །ལུས་ཅན་ཐམས་ཅད་
[266a.2]ལྟུང་བའི་མཐའ། །རིགས་འཐུན་འཇིག་པར་བྱེད་པ་འདི། །འཆི་བདག་ཅེས་ནི་མངོན་པར་བརྗོད། །ལྷར་བཅས་གནོད་སྦྱིན་དྲི་ཟ་དང་། །ཤ་ཟ་ཀླུ་དང་སྲིན་པོ་ཡང་། །དུས་ཀྱི་འཁོར་ལོས་རྣམ་འཇོམས་པ། །འཆི་བདག་ཅེས་ནི་བརྗོད་པ་ཡིན། །མ་བསྡམས་པ་དང་བག་
[266a.3]མེད་པ། །ལུས་ཅན་ཀུན་ལ་མེ་དང་འདྲ། །ཁྲོ་བ་ཡང་ནི་ཕྱིར་མི་ཟློག །འཆི་བདག་ཅེས་ནི་འདི་ལ་བརྗོད། །ཕུང་པོ་སྐྱེ་མཆེད་འཇིག་པ་དང་། །ཚེ་དང་དྲོད་དང་ཅི་སྟེ་སེམས། །དུས་ཀྱི་ཆོས་ནི་ཤུགས་པོ་ཆེ། །འཆི་བདག་ཅེས་ནི་བརྗོད་པ་ཡིན། །དེ་ལ་འདི་དག་མྱུར་
[266a.4]རྒྱུག་པས། །ལུས་ཅན་རྣམས་ནི་ལོག་པར་འཁྲིད། །དགེ་ལེགས་དག་ནི་འབད་པར་གྱིས། །ཡིད་ནི་བག་མེད་པར་མ་བྱེད། །དེ་ལྟར་དུས་སུ་ལེགས་པར་འབོད་པ་ཞེས་བྱ་བའི་བྱས་བག་མེད་པ་བག་མེད་པར་སྤྱོད་པར་བྱེད་པའི་ལྷ་དེ་དག་རྣམས་ལ་འཆི་བདག་གི་འཇིགས་
[266a.5]པ་བདེན་པ་གྱུར་པ་ངེས་པར་མྱོང་བར་བྱ་བ་རྣམས་སྟོན་པར་བྱེད་དོ། །དེ་དག་རྣམས་དེ་ལྟར་ཐོས་པར་གྱུར་ཡང་ལྷ་བག་མེད་པར་སྤྱོད་པ་དེ་དག་རྣམས་ཇི་ལྟར་མ་ཐོས་པ་ཁོ་ན་བཞིན་དུ་སྐྱོ་བར་ཡང་མི་འགྱུར་ཏེ་རང་བཞིན་གྱིས་ཀྱང་དབང་པོ་རྣམས་ནི་གཡོ་བ་ཡིན་ལ། ཁྱད་པར་
[266a.6]དུ་ཡང་གང་དག་བདེ་སྐྱིད་ཅན་དེ་དག་རྣམས་ནི་ཆེས་ཀྱང་གཡོ་འགྱུར་ཅན་ཡིན་པའི་ཕྱིར་དང་། ཁྱད་པར་དུ་ཡང་ལྷ་རྣམས་ནི་རྟག་ཏུ་བདེ་བས་རྒྱུ་བ་ཡིན་པའི་ཕྱིར་རོ། །དེ་ལ་རྒྱུ་འདི་དག་གིས་ན་ལྷ་དེ་རྣམས་ལ་ཡང་དག་པ་དང་། དེ་ཁོ་ན་དང་ཕན་པ་དང་སྙིང་པོ་དང་ཇི་ལྟ་བའི་དོན་རྣམས་བརྗོད་
[266a.7]པར་གྱུར་པ་ན་ཡང་ཀུན་དུ་རྟོགས་པ་མ་ཡིན་ནོ། །དེ་དག་རྣམས་ལས་ངེས་པར་རྟོགས་པ་དེ་དག་རྣམས་ཀྱང་མི་འཛིན་ཏེ། ཡུལ་གྱི་སྲེད་པའི་དུག་གིས་རྣམ་པར་འཁྲུལ་བར་བྱས་པའི་ཕྱིར་རོ། །དེ་ལ་རྒྱུ་འདིས་ཀྱང་ལྷ་དག་ཡང་དག་པར་གྱུར་པ་རྣམས་མི་འཛིན་ཏོ། །དེ་ལྟར་རྩིས་བཏབ་
[266b]
[266b.1]མ་བྱས་པར་སླར་ཡང་དེ་ཁོ་ན་བཞིན་དུ་རྒྱ་ཆེན་པོ་མངར་མོའི་ཡུལ་གྱི་བདེ་བ་རྣམས་ལ་དགའ་བར་བྱེད་དེ། རྣམ་པ་སྣ་ཚོགས་པའི་བདེ་བའི་ཆུ་བོ་རྣམས་ལ་རྒྱུ་བས་དེ་དེ་བཞིན་དུ་སླར་ཡང་རྔ་སྐད་ཡན་ལག་ལྔ་དང་ལྡན་པའི་འགྱིང་བས་དགོད་ལ་གླུ་དང་རོལ་མོའི་སྒྲ་རྣམས་ཀྱིས་རབ་ཏུ་དགའ་བས་
[266b.2]ནགས་དང་ཉེ་བའི་ནགས་ཀྱི་ས་གཞི་རྣམས་ལ་དང་རྫིང་བུ་དང་ཚང་ཚིང་གི་ནགས་རྣམས་ལ་ལྷ་དང་བཅས་ནས་དགའ་བར་བྱེད་དོ། །ལེགས་པར་བྱས་པའི་ལས་རྣམས་ཀྱིས་ཀྱང་འདིར་དགའ་བར་བྱེད་དོ། །དེ་དག་རྣམས་རིན་པོ་ཆེ་རྣམས་ཀྱི་ཡུལ་དུ་མ་རྣམས་ལ་དང་། རིའི་རྒྱབ་རིན་
[266b.3]པོ་ཆེ་བདུན་གྱིས་རྣམ་པར་བརྒྱན་པ་རྣམས་ལ་དང་། རྟག་ཏུ་ཁྱད་པར་དུ་དགའ་བའི་བདེ་བས་རྣམ་པར་རྒྱུ་བ་རྣམས་ལ་དང་། འདོད་པ་ཐམས་ཅད་ཕུན་སུམ་ཚོགས་པས་བསྐྱེད་པ་རྣམས་ལ་དང་། མཆོག་ཏུ་སྐྱིད་པ་རྣམས་ལ་ཡང་རྣམ་པ་སྣ་ཚོགས་པར་རྣམ་པར་བཀྲ་བར་བྱས་པའི་ས་
[266b.4]གཞིའི་ཆ་དགའ་བར་གྱུར་པ་རྣམས་ལ་དང་། ས་གཞིའི་ཆ་རྣམས་ལ་ཡང་རྟག་ཏུ་སྐྱེད་མོས་ཚལ་དུ་རབ་ཏུ་དགའ་བའི་ཡིད་དང་ལྡན་པ་ཡིན་ནོ། །ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་ལྷ་དེ་དག་རྣམས་ཀྱང་ཟས་དང་སྐོམ་གྱིས་རྣམས་སུ་དགའ་བར་བྱེད་པར་འགྱུར་རོ། །འདོད་པ་
[266b.5]ཐམས་ཅད་ཕུན་སུམ་ཚོགས་པ་དེ་དེ་ཁོ་ན་བཞིན་དུ་རྣམ་པར་རོལ་བར་གྱུར་པ་ན། སྐྱེད་མོས་ཚལ་གྱི་ལྟད་མོའི་དབང་དུ་བྱས་ནས་ཕན་ཚུན་ལྷན་ཅིག་ཏུ་གྱུར་ནས། གནོད་པ་མེད་པར་དོན་གཅིག་པ་རྣམས་རྟག་ཏུ་ཡང་ཕན་ཚུན་གྱི་རྗེས་སུ་འཐུན་པར་བྱེད་པ་དེ་ལ་སོང་བའི་ཡིད་ཅན་རྣམས་རྔ་སྐད་
[266b.6]ཡན་ལག་ལྔ་དང་ལེགས་པར་ལྡན་པར་གྱུར་ནས། ཀུན་དགའ་བར་བྱེད་དོ། །དེ་དག་དགའ་བར་གྱུར་པ་ལས་ནམ་ཞིག་ན་རྣམ་པར་རྒྱས་པ་ཞེས་བྱ་བའི་འཇུག་ངོས་སུ་ཉེ་བར་འགྲོ་བར་བྱེད་དེ། འཇུག་ངོས་དེའི་ཡང་ཉེ་འཁོར་ནི་དཔག་ཚད་བརྒྱ་པའོ། །དེ་དག་ཐམས་ཅད་ཀྱང་རིན་པོ་ཆེ་
[266b.7]བདུན་གྱི་རང་བཞིན་གྱི་རྣམ་པར་བཀྲ་བའི་ཆ་ཤས་ཀྱིས་རྣམ་པར་བཀྲ་བས་རེག་པར་བཟོད་པའི་བཻ་ཌཱུརྱའི་ཡུ་བ་ཞེས་རྡོ་རྗེ་ཤིན་ཏུ་ཕྲ་བ་རྣམས་ཀྱི་ཟེ་འབྲུ་ཅན་གྱི་རབ་ཏུ་ཁ་བྱེ་བའི་པད་མ་ཆེན་པོ་རྣམས་ཀྱིས་ཀུན་ཏུ་ཁྱབ་པར་གྱུར་པ་སྟེ། དེ་ཡང་སྔ་ན་མ་མཐོང་བ་དེས་མངོན་པར་མཐོང་ནས་ལྷས་
[267a]
[267a.1]མཆོག་ཏུ་ངོ་མཚར་བར་གྱུར་པའི་ཆེས་དགའ་བའི་མཐོ་རིས་དེ་དག་ལ་ལྷ་དེ་དག་གིས་སྔ་ན་མ་མཐོང་བར་མངོན་པར་མཐོང་ཞིང་དེ་ལས་གཞན་པའི་ངོ་མཚར་བ་རྣམས་དང་མཐོང་ན་མཆོག་ཏུ་དགའ་བ་རྣམས་ཀྱང་མངོན་པར་མཐོང་ནས་ལྷ་དེ་ཕྱིར་ཞིང་ཉིད་དུ་བརྒྱ་འགྱུར་གྱིས་
[267a.2]ཀྱང་ཆེས་རབ་ཏུ་དགའ་བའི་ཡིད་ཀྱིས་ཕན་ཚུན་དུ་མངོན་པར་ལྟ་བར་བྱེད་ཅིང་གཡོག་ཡང་བྱེད་པ་ན། ཡུལ་ཅིག་ན་དགའ་བར་གྱུར་པ་དང་། རྣམ་པར་དགའ་བར་གྱུར་པ་ཤིན་ཏུ་ཁ་བྱེ་བར་གྱུར་པའི་པད་མ་ཆེན་པོ་དེ་དག་རྣམས་ཀྱིས་མཐོང་བར་གྱུར་ནས་ཕན་ཚུན་དུ་བརྗོད་པར་
[267a.3]ཡང་བྱེད་དེ། ལྷ་དག་ཇི་ལྟ་བ་བཞིན་དུ་འདི་ལ་ལྟ་བར་གྱིས་དང་མཐོ་རིས་མ་ལུས་པ་རྣམས་ལ་འདི་ངོ་མཚར་བར་གྱུར་པ་དང་མཆོག་ཏུ་དགའ་བར་གྱུར་པ་ཡང་ཡིན་ལ། གང་དག་སྔར་ནམ་ཡང་མཐོང་མ་མྱོང་བ་རྣམས་ཀྱི་རྣམ་པ་དེ་སྲིད་དུ་མཐོང་ན་ངོ་མཚར་བར་གྱུར་པ་འོད་ཀྱི་མཆོག་
[267a.4]དང་ལྡན་པ་དེ་ན། བུང་བ་རྣམ་པ་དུ་མའི་རིན་པོ་ཆེ་བདུན་གྱིས་རྣམ་པར་བཀྲ་བའི་ལུས་ཅན་རྣམས་ཀྱིས་ཉེ་བར་མཛེས་པར་བྱས་པའོ། །ཁ་བྱེ་བར་གྱུར་པའི་པད་མ་ཆེན་པོ་དེ་ལ་ཡང་ཕན་ཚུན་དུ་བལྟ་བར་སྡུག་པས་ན་པད་མ་ཆེན་པོ་ལ་རྩེད་མོ་རྩེ་བར་བྱེད་དོ། །མཚོ་དེའི་ཉེ་འཁོར་
[267a.5]རྣམས་ན་རབ་ཏུ་ཁྱབ་པ་ནི་ཇི་ལྟར་ཅུང་ཟད་ཙམ་པ་རྣམས་ཀྱང་དགེ་ལེགས་སུ་གྱུར་པ་རྣམས་ཡིན་ཏེ། རྣམ་པར་རྒྱས་པའི་མཚོ་ཆེན་པོ་དེའི་ཆུར་ནི་ཅུང་ཟད་ཅིག་མཐོང་ངོ་། །འགྲམ་གྱི་ཉེ་འཁོར་རྣམས་ན་ཡང་མུ་ཏིག་གི་རང་བཞིན་གྱིས་ཁའི་མཚམས་རྣམས་བསྒྲོན་
[267a.6]པ་དང་། ཨིན་དྲ་ནཱི་ལ་དང་པད་མ་རཱ་ག་དང་དངུལ་གྱི་རང་བཞིན་གྱི་ཁ་ཁྱེར་དང་ཁ་ཁྱེར་རྣམས་ཀྱི་ཆ་ཤས་རབ་ཏུ་རྣམ་པར་ཕྱེ་བ་ཤིན་ཏུ་བལྟ་བར་སྡུག་པ་དང་ལྡན་པ་ཡིན་ནོ། །འདི་དག་གི་དབུས་ན་ཡང་པད་མ་ཆེན་པོ་གང་ཡིན་པའི་སྙིང་པོ་དང་བཅས་པའི་འཕང་དུ་ནི་དཔག་ཚད་
[267a.7]ལྔའོ། །རྒྱར་ནི་དཔག་ཚད་བཅུ་ཡིན་ལ་ལེགས་པར་བྱས་པའི་ལས་བྱས་པའི་ལྷ་རྣམས་ཀྱི་ཇི་ལྟ་བ་འདོད་པ་བཞིན་དུ་རྒྱ་ཆེ་བར་འགྱུར་བ་ནི་མ་གཏོགས་ཏེ། རྒྱ་ཆེ་བའི་དབང་དུ་བྱས་ནས་ནི་ཇི་ལྟར་འདོད་པར་ལྷ་དེ་དག་རྩེ་བར་འགྱུར་བ་དེ་བཞིན་དུ་ཡང་པད་མ་ཆེན་པོ་དེ་ཁ་དབྱེ་
[267b]
[267b.1]བ་དང་འཁུམ་པར་ཡང་འགྱུར་རོ། །ལྷ་རྣམས་ཀྱིས་ཀྱང་ཇི་ལྟར་ཀུན་ཏུ་རྟོག་པར་བྱེད་པ་དང་། གང་ཡང་ཀུན་ཏུ་རྟོག་པར་བྱེད་པ་དང་རྣམ་པ་གང་དག་གིས་ཀྱང་ཀུན་ཏུ་རྟོག་པར་བྱེད་པ་ན་དེ་དག་རྣམས་ཐམས་ཅད་ཀྱང་མཚོ་ཆེན་པོ་དེ་དང་པད་མ་ཆེན་པོ་དག་ལས་རྙེད་པར་འགྱུར་རོ། །
[267b.2]དེ་ལྟར་ན་ཡང་མཚོ་ཆེན་པོ་དེ་ནི་ཀུན་བརྟགས་པར་དགའ་བ་ཞེས་བྱ་བ་ཡིན་པ་དང་པད་མ་དེ་ཡང་ཀུན་བརྟགས་པའི་པད་མ་ཞེས་བྱ་བ་ཡིན་ཏེ། དེ་དག་གཉིས་ཀྱི་མིང་ཡིན་ནོ། །དེས་ན་ལྷ་དེ་དག་རྣམས་གང་དང་པོ་ཉིད་ཁོ་ནར་མཚོ་དེ་དང་པད་མ་འདི་ཞེས་དེ་དག་གཉིས་ཀའི་མིང་དུ་བྱེད་
[267b.3]པ་ཡིན་ནོ། །དེ་ནས་ལྷ་དེ་དག་རྣམས་ཐོག་མ་ཉིད་ཁོ་ནར་མཚོ་དེ་གང་ཡིན་པ་དེ་མཐོང་བར་གྱུར་ནས། དེ་བརྒྱ་འགྱུར་གྱིས་ལྷག་པར་ཆེས་རབ་ཏུ་དགའ་བར་འགྱུར་བའི་ཡིད་ཀྱིས་མཚོ་དེའི་འགྲམ་དུ་གར་བྱེད་པ་དང་འགྱིང་བག་ཀྱང་བྱེད་དོ། །གླུ་ཡང་ལེན་པར་བྱེད་དོ། །ཕན་ཚུན་
[267b.4]གཡོག་བྱེད་པར་གྱུར་ཅིང་རྔ་སྐད་ཡན་ལག་ལྔ་དང་ལྡན་པས་དེ་ལྟར་ལྷ་རྫས་ཀྱི་འདོད་པ་རྣམས་ལ་ཉེ་བར་ལོངས་སྤྱོད་པར་བྱེད་དོ། །རང་གི་ལེགས་པར་བྱས་པའི་ལས་བྱས་པ་དེ་དག་རྣམས་མཚོ་ལ་དུས་དེ་སྙེད་དུ་རྩེད་མོ་བྱས་ནས་ཕྱིས་ཉིད་ཀྱང་མྱོས་པའི་སྐྱོན་རྣམས་དང་བྲལ་བ་དང་
[267b.5]མྱོས་པའི་ཡོན་ཏན་རྣམས་དང་ལྡན་པའི་བཏུང་བ་དག་འཐུང་བར་བྱེད་པ་རྣམས་ལ་ཇི་ལྟར་འདོད་པ་བཞིན་དུ་བསིལ་བ་དང་ཇི་ལྟར་འདོད་པའི་དྲི་རྣམས་དང་། ཇི་ལྟར་འདོད་པའི་ཁ་དོག་རྣམས་དང་ཇི་ལྟར་འདོད་པ་བཞིན་གྱི་སྣོད་ཀྱི་དབྱིབས་དང་རིན་པོ་ཆེའི་རང་བཞིན་གྱི་ཡོན་ཏན་རབ་
[267b.6]ཀྱི་མཆོག་གིས་ཀུན་ནས་གང་བའི་བཏུང་བའི་མཚོ་ཆེན་པོ་དེ་ཉིད་ཀྱི་དྲུང་ནས་བྱུང་ནས། མ་ལུས་པ་རྣམས་ལ་འགྲོ་བར་བྱེད་པ་དང་གང་དག་ཡིན་པའི་ལྷ་དེ་དག་རྣམས་འཐུང་བར་བྱེད་དོ། །གཞན་ཡང་ཐག་ཉེ་བ་ན་གནས་པའི་ལྷ་གཞན་དག་རྣམས་ཀྱང་མཚོ་ཆེན་པོ་དེ་ཉིད་དུ་སོང་
[267b.7]ནས་གར་བྱེད་པར་གྱུར་པ་ན། བདུད་རྩིའི་ཁུ་བ་དག་ལྷ་རྫས་ཀྱི་དྲི་དང་རོ་དང་རེག་བྱ་དང་ཁ་དོག་མཆོག་དང་ལྡན་པ་རྣམས་དེ་དག་གིས་མཐོང་བར་གྱུར་ནས། དེ་དེ་དག་རྣམས་ལ་དགའ་བའི་ཡིད་ཀྱིས་རྩེ་བར་བྱེད་དེ། ཟས་བཟའ་བར་འདོད་པས་དེ་དེ་དག་རྣམས་ཀྱི་དྲུང་དུ་ཉེ་
[268a]
[268a.1]བར་ཕྱིན་ནས་བདུད་རྩི་དེ་དག་མིད་པར་བྱེད་དོ། །དེ་ཡང་ལག་ཏུ་བླངས་ནས་སམ་སྣོད་དུ་བཅུག་ནས་ཀྱང་རུང་སྟེ། ཇི་ལྟར་ལས་ཀྱི་རྗེས་སུ་འཐུན་པའི་ཆ་འདྲ་བ་རྣམས་ཡིན་ནོ། །དེ་དག་མིད་པར་གྱུར་ནས་སླར་ཡང་གང་ཁོ་ན་མཚོ་དེ་ཉིད་ཡིན་པ་དེར་ཉེ་བར་ལེགས་
[268a.2]པར་ཕྱིན་པ་ན། དེས་མཐོང་བ་ནི་པད་མ་ཆེན་པོ་དེའི་འོད་ཟེར་རྣམས་དང་ལྡན་པ་ཡང་ཉི་མ་བརྒྱ་སྟོང་རྣམས་པས་ཆེས་ལྷག་པར་འབར་བར་གྱུར་པ་གང་ལ་མཐོ་རིས་ཀྱི་རིན་པོ་ཆེའི་འོད་རྣམས་ཐམས་ཅད་ཀྱིས་བཅུ་དྲུག་ཆར་ཡང་མི་ཕོད་པ་ཡིན་ནོ། །དེ་ནས་ལྷ་དེ་དག་གིས་པད་
[268a.3]མ་ཆེན་པོ་དེ་ཀུན་ནས་མངོན་པར་མཐོང་བས། མཆོག་གི་རབ་ཏུ་དགའ་བའི་ཡིད་ཀྱིས་ལྷའི་ཚོགས་རྣམས་ཀྱིས་ཡོངས་སུ་བསྐོར་ནས་རྔ་སྐད་ཡན་ལག་ལྔ་དང་ལྡན་པས་གར་བྱེད་པར་གྱུར་ཅིང་མཚོ་ཆེན་པོ་རྣམ་པར་རྒྱས་པ་དེའི་ཉེ་འཁོར་རྣམས་ཀུན་དུ་ཡོངས་སུ་འཆག་གོ། །
[268a.4]དེ་དག་རྣམས་ཇི་ལྟ་ཇི་ལྟར་ཡོངས་སུ་འཆག་པར་བྱེད་པ་དེ་ལྟ་དེ་ལྟར་ཕྱིར་ཞིང་ཉིད་ཀྱང་མཆོག་ཏུ་བལྟ་ན་སྡུག་པ་རྨད་དུ་བྱུང་བའི་ཁྱད་པར་གཞན་རྣམ་པ་སྣ་ཚོགས་པ་རྣམས་མཚོ་དེ་དག་ཏུ་ལེགས་པར་མཐོང་ངོ་། །པད་མ་ཆེན་པོ་དེའི་རྣམ་པ་དེ་ལྟ་བུ་རྣམས་གང་ཞེ་ན། འདི་
[268a.5]ལྟ་སྟེ་དགའ་བར་གྱུར་པ་དང་། ངོ་མཚར་བར་གྱུར་པ་རྣམས་ལ། ཁ་ཅིག་ནི་པད་མ་ཆེན་པོ་འདིའི་སྟེང་ན་མདོག་དང་དབྱིབས་སྣ་ཚོགས་པའི་བུང་བ་རྣམས་ཏེ། རིན་པོ་ཆེ་བདུན་གྱི་རང་བཞིན་གྱི་གཤོག་པ་ཅན་གྱི་བུང་བ་དང་བུང་བ་མོ་དག་ལྷན་ཅིག་ཏུ་དགའ་བར་སྤྱོད་དོ། །
[268a.6]དེ་ཁོ་ན་བཞིན་དུ་རིན་པོ་ཆེ་བདུན་གྱི་རང་བཞིན་གྱི་བུང་བ་མོ་དེ་དག་དང་བུང་བ་དེ་དག་རྣམས་ལྷན་ཅིག་ཏུ་མེ་ཏོག་གི་རྩི་དཔེ་མེད་པའི་རང་བཞིན་གྱི་པད་མའི་རྩི་རྣམས་འཐུངས་པར་གྱུར་པ་ན་དེ་ཚིགས་སུ་བཅད་པ་བརྗོད་པ། ཇི་ལྟར། རྣམ་པ་སྣ་ཚོགས་ལས་བསྐྱེད་པའི། །སྣ་ཚོགས་
[268a.7]འབྲས་དང་ཡང་དག་ལྡན། །གང་འདི་བཀྲ་བར་འགྲོ་བ་ཡི། །སེམས་ཀྱིས་ཇི་ལྟར་ལེགས་འདོད་བཞིན། །ཐམས་ཅད་སེམས་ཀྱིས་བཀྲ་བར་བྱས། །རྣམ་པར་བཀྲ་བར་རྟེན་པར་བྱེད། །ལས་ཞིག་ནས་ནི་རྣམ་འཇིགས་པ། །རིང་པོ་མིན་པར་འབྱུང་བར་འགྱུར། །
[268b]
[268b.1]དཔེ་མེད་པ་ཡི་བདེ་བ་འདི། །གལ་ཏེ་ལྷ་རྣམས་ཀྱིས་མཐོང་བ། །མི་རྟག་ཐབས་འོག་ཉིད་དུ་ནི། །རིང་པོ་མིན་པར་ཚུད་པར་འགྱུར། །དབུ་བ་དང་ནི་ཆུའི་ཆུ་བུར། །འདི་ནི་སྨིག་རྒྱུའི་མདོག་མཚུངས་པའོ། །རབ་ཏུ་རྣམ་འཇིག་བདེ་བ་ཀུན། །ལོག་ལྟུང་
[268b.2]མཐར་ནི་འགྲོ་བར་འདོད། །བཟློག་ཐབས་མེད་དང་མི་བཟད་པའི། །འབྱུང་པོ་ཐམས་ཅད་འཇིག་བྱེད་པ། །བཟློག་པར་མི་ནུས་ཤུགས་ཅན་འདིར། །འཆི་བདག་རྒྱལ་པོ་རྒྱུག་པར་བྱེད། །བདེ་བ་ཐམས་ཅད་འཇོམས་པ་དང་། །གསོན་པ་ཡང་ནི་
[268b.3]བཅོམ་ནས་ནི། །ཀུན་རྟོག་ལས་ཀྱིས་བཅིངས་པ་ཡི། །འཇིག་རྟེན་གཞན་དུ་འཁྲིད་པར་འགྱུར། །མི་རྣམས་ཀྱི་ནི་འདས་དེ་གང་། །དེ་ནི་བདེ་བར་རྟོག་པ་མེད། །གང་ཡང་བདེ་བ་འདོད་གྱུར་པ། །དེ་ཡང་ཅུང་ཟད་བགྲང་མི་བྱེད། །སྲེད་པའི་དུག་དང་འདྲེས་པ་
[268b.4]ཡི། །དེ་ལྟ་བ་ཡི་བདེ་བ་གང་། །དེ་ཀུན་ལོག་པར་ལྟུང་བའི་མཐས། །འདུས་བྱས་མི་རྟག་གཡོ་བ་ཡིན། །འཇིག་རྟེན་གསུམ་གྱི་བདེ་བ་གང་། །དེ་ཉིད་གཟིགས་པས་བསྔགས་མི་མཛད། །དེ་ཡིས་ཇི་ལྟར་ལྷ་རྒྱགས་འགྱུར། །དོན་མེད་པ་དང་བྲལ་བར་གྱིས། །ལུས་
[268b.5]འདི་རིང་མིན་ན་ཉམས་པར། །འདི་ནི་མྱུར་བར་རྒྱུག་པར་འགྱུར། །ཤིང་སྐོམ་ལ་ནི་མེ་བཞིན་དུ། །ལྷ་གང་གིས་ནི་ཆོས་སྲེག་པ། །བདེ་བ་ཐམས་ཅད་ཤིན་ཏུ་ལྟུང་། །དགེ་ལེགས་ཡིད་ནི་བྱ་བར་གྱིས། །འཆི་བདག་དུས་ནི་བྱུང་གྱུར་ན། །ཕྱི་ནས་འགྱོད་པར་མ་བྱེད་
[268b.6]ཅིག །སྐྱེ་བ་གཞན་ཡང་སྟོང་ཕྲག་ལ། །ལས་ཀྱིས་བདེ་བ་གང་བྱུང་བ། །དེ་དག་གར་སོང་རྨི་ལམ་བཞིན། །བདག་ཅག་འཇིག་པའི་མཐའ་མིན་ནམ། །ཤིང་སྐོམ་མེ་ནི་ཇི་ལྟ་བར། །བྱིས་རྣམས་བདེ་བས་ཚིམ་པ་མིན། །དེ་ཕྱིར་བདེ་ལ་ཆགས་པ་ཡིས། །བདེ་
[268b.7]བ་མཐར་ཐུག་འགྱུར་མ་ཡིན། །སྐོམ་པའི་སྐྱོན་ལ་ཆགས་པ་ནི། །འདོད་པའི་སྐྱོན་རྣམས་རྗེས་སུ་འདྲེན། །བསམ་གཏན་པ་ཡང་བག་ཡོད་པའི། །དེ་ཡི་བདེ་གང་རྙོག་པ་མེད། །དེ་ཐོབ་ཤིན་ཏུ་བདེར་འགྱུར་གྱི། །སྲིད་པ་ལས་སྐྱེས་བདེར་མི་འདོད། །སྦྲང་རྩི་དང་བསྲེས་
[269a]
[269a.1]སྲེད་ཇི་ལྟར། །དེ་ལྟར་བདེ་བ་སྲིད་བདེ་ཡིན། །དེ་ཕྱིར་བདེ་ལ་ཆགས་པ་དང་། །རྟག་ཏུ་འདོད་པ་བཙལ་མི་བྱ། །བདེ་བ་ཤིན་ཏུ་མཐར་ཐུག་ཡིན། །དེ་ཕྱིར་འདོད་པ་ཞི་བ་མིན་ཞེས་བྱའོ། །དེ་ལྟར་བུང་བ་དེ་དག་རྣམས་ཀྱིས་མངོན་དུ་ཕྱོགས་ནས་ལེགས་
[269a.2]པར་གནས་པའི་ལྷ་དེ་དག་རྣམས་ལ་ལེགས་པར་བྱས་པའི་ལས་ཀྱིས་ཀུན་ནས་བསྐུལ་བ་བརྗོད་པ་ཡིན་ནོ། །ལྷ་དེ་དག་རྣམས་ཀྱིས་དེ་དག་གིས་བཤད་པ་དེ་ལ་རྩིས་བགྲང་མ་བྱས་པར་སླར་ཡང་མཚོ་དེ་ལྟ་བར་བྱེད་པ་ལ་ཤིན་ཏུ་སྤྲོ་བ་དང་། དེ་ལ་སོང་བའི་ཡིད་ཀྱིས་ལྷན་ཅིག་སྤྱོད་
[269a.3]པའི་འཁོར་རྣམས་དང་བཅས་ནས་དགའ་བར་གྱུར་པ་དང་རྩེ་དགའ་བར་གྱུར་པ་དང་དགོད་པར་གྱུར་པ་དང་གླུ་ལེན་པར་གྱུར་པས་ཀྱང་ཡོངས་སུ་སྤྱོད་པར་བྱེད་དོ། །དེ་དག་རྣམས་ཀྱིས་དེའི་ཚེ་དུས་རིང་དུ་རྩེད་མོ་རྩེས་ནས། གཞན་ཡང་མཚོ་དེ་ལྟ་བར་བྱེད་པ་ལ་ཀུན་ནས་མངོན་དུ་
[269a.4]ཕྱོགས་པས་ཕན་ཚུན་གྲོགས་སུ་གྱུར་པས། མཚོ་དེ་རྒལ་བར་བྱེད་དོ། །པད་མ་ཆེན་པོ་དེ་གཙང་མར་གྱུར་པ་དང་། འབྱུང་བ་ཆེན་པོ་ཡང་བའི་དབང་གིས་དང་ལས་རྣམས་ཀྱི་མཐུས་ཀྱང་ཡོངས་སུ་རྣམ་པར་རྒྱུ་བ་ཡིན་ནོ། །རང་གི་ལས་ཀྱིས་འགྲོ་བར་བྱེད་པ་དེ་དག་
[269a.5]རྣམས་པད་མའི་འདབ་མ་གཞན་ལ་འཆེལ་ཞིང་ཆགས་པར་གྱུར་པའི་ཁ་དོག་དུ་མ་རྣམ་པར་བཀྲ་བའི་ཆ་ཤས་དུ་མས་རྣམ་པར་བཀྲ་བར་བྱས་པ་རྣམས་ལ་ཞེན་པར་གྱུར་ཅིང་ལྷ་རྣམས་དགའ་བར་བྱེད་དེ། ལྷན་ཅིག་སྤྱོད་པ་རྣམས་དང་བཅས་པས་པད་མའི་འདབ་མ་གཞན་
[269a.6]དག་གི་ནགས་རྣམས་སུ་ཡང་ལྷན་ཅིག་རྩེ་བར་བྱེད་དོ། །ཀུན་དུ་འཆེལ་བའི་ལྷ་དེ་དག་རྣམས་ཉིད་དང་འདབ་མ་རྣམས་ལ་ཀུན་ཏུ་འཛེག་པར་བྱེད་པའི་ལྷ་དེ་དག་རྣམས་དང་ལྷ་དེ་དག་རྣམས་ཇི་ལྟ་བ་བཞིན་དུ་དེ་ལྟར་ཡང་པད་མའི་འདབ་མ་དེ་དག་ཁ་འབྱེ་བར་འགྱུར་རོ། །དགེ་
[269a.7]བའི་ལས་རྣམས་ཀྱི་རྐྱེན་གྱིས་པད་མ་ཆེན་པོ་དེ་ཡང་དེ་ཁོ་ན་བཞིན་དུ་ཁ་འབྱེའོ། །སྙིང་པོ་ཡང་དེ་བཞིན་དུ་ཇི་སྲིད་དཔག་ཚད་ཉིས་བརྒྱར་འགྱུར་བ་དང་། དེ་བཞིན་དུ་གསུམ་དང་དེ་བཞིན་དུ་བཞི་དང་དེ་བཞིན་དུ་ལྔ་དང་དེ་བཞིན་དུ་དྲུག་ཏུ་ཡང་འགྱུར་ཏེ། དེ་བཞིན་དུ་དགུ་དང་དེ་
[269b]
[269b.1]ལྟར་ཇི་སྲིད་དུ་དཔག་ཚད་སྟོང་གི་བར་དུ་ཡང་ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་འགྱུར་རོ། །སྙིང་པོ་དེ་ཡང་དེ་ཁོ་ན་བཞིན་དུ་ཁ་འབྱེ་སྟེ། ཇི་སྲིད་དུ་དཔག་ཚད་བརྒྱའི་བར་དུ་ཁ་འབྱེའོ། །མཐུ་སྟོབས་འདི་དག་ནི་པད་མ་ཆེན་པོ་དེའི་ཡིན་ནོ། །འདི་ལ་ལྷན་
[269b.2]ཅིག་སྤྱོད་པ་དང་བཅས་པའི་ལྷ་དེ་དག་རྣམས་ཐམས་ཅད་སོ་སོ་སོ་སོར་འདབ་མ་གཞན་ལ་སོང་ནས་དགའ་བར་བྱེད་པ་དང་རྩེ་བར་ཡང་བྱེད་པ་ན་དེ་དག་རྣམས་ཀྱང་ཁ་འབྱེའོ། །དེ་ནས་རྩེ་བར་བྱེད་པའི་ལྷ་དེ་དག་རྣམས་ཉིད་འདི་སྙམ་དུ་སེམས་ཏེ། བདག་ཅག་རྣམས་རྩེ་བར་བྱེད་
[269b.3]པས་འདི་ལྟར་རྣམ་པར་རྒྱུ་བ་ཉིད་ལ་གཞན་ཡང་གནས་འདི་ཉིད་ན་བཟའ་བའི་ཀླུང་དང་བཏུང་བའི་ཀླུང་རོ་བཟང་པོ་དང་ལྡན་པ་རྣམས་འབྱུང་བར་འགྱུར་མོད། དེ་ནས་སེམས་བསྐྱེད་པ་ཙམ་ཉིད་ན་དེ་དག་རྣམས་ཉིད་གནས་པའི་སར་བཟའ་བའི་ཀླུང་དང་བཏུང་བའི་ཀླུང་དེ་དག་ཀྱང་པད་མའི་ནང་གི་འདབ་མ་
[269b.4]དེ་ཉིད་ལ་རབ་ཏུ་འབྱུང་བར་འགྱུར་རོ། །དེ་དག་ཉིད་འདི་སྙམ་དུ་སེམས་པར་གྱུར་ཏེ། བདག་ཅག་གི་བཏུང་བ་དང་ཁ་ཟས་འདི་དག་ལ་ལྟོས་དང་ཟེར་ནས་དེ་དག་ལྷ་དག་དང་ལྷན་ཅིག་ཏུ་བདུད་རྩི་ཟ་བར་བྱེད་དོ། །དེ་ནས་ལྷ་དེ་དག་རྣམས་དུས་རིང་དུ་འདའ་བར་བྱེད་དོ། །
[269b.5]འདས་ནས་ནི་འདི་ཉིད་དུ་རྣམ་པར་གནས་པའི་བདག་ཅག་རྣམས་ལ་ཡང་འདབ་མའི་བར་རྣམས་ཉིད་ལས་རྩེད་མོའི་ནགས་འདི་དག་རྣམས་ཀྱང་ལེགས་པར་འབྱུང་བར་གྱུར་ཅིག །དེ་ནས་སེམས་བསྐྱེད་པ་ཙམ་ཉིད་ན་ལེགས་པར་བྱས་པའི་ལས་རྣམས་ཀྱི་ནགས་དེ་དག་རབ་ཏུ་
[269b.6]འབྱུང་བར་གྱུར་པ་ནི། རིན་པོ་ཆེ་བདུན་གྱིས་རྣམ་པར་སྤྲས་པའི་ལྗོན་ཤིང་རྣམས་ལ་སྣ་ཚོགས་པའི་བྱ་རྣམས་ཀྱིས་སྒྲའི་ཁྱད་པར་བརྗོད་པས་དགའ་བར་གྱུར་པ་འཁྲི་ཤིང་ཀུན་ནས་དུད་པའི་ཁང་པ་རྣམ་པར་རྒྱས་པ་དང་། མེ་ཏོག་དང་འབྲས་བུ་དང་ལོ་ཏོག་རྣམས་ཕུན་
[269b.7]སུམ་ཚོགས་པས་དུས་དང་ནམ་ཟླ་ཐམས་ཅད་དུ་དགའ་བར་གྱུར་པ་དང་། ཁྱད་པར་དུ་རྣམ་པ་སྣ་ཚོགས་པ་དགའ་བར་གྱུར་པའི་ཆུ་ཀླུང་དང་འབབ་ཆུ་དང་། ཤིན་ཏུ་བལྟ་བར་མཛེས་པའི་ཆུ་ཚག་ཚིག་དང་རྣམ་པ་སྣ་ཚོགས་པའི་འབབ་ཆུ་དང་ཆུ་བཤལ་དག་གི་སྒྲ་འུར་འུར་
[270a]
[270a.1]ཟེར་བ་རྣམས་ཆེས་དགའ་བར་གྱུར་པ་རྣམས་དང་། ཤིན་ཏུ་རྣམ་པར་ཕྱེ་བའི་ས་གཞིའི་ཆ་ཤས་རྣམས་ལ་རྣམ་པ་དུ་མ་སྣ་ཚོགས་པའི་དྲི་དང་ཚད་དང་དབྱིབས་དང་ལྡན་པའི་མེ་ཏོག་རྣམས་ཉེ་བར་སྐྱེས་པར་གྱུར་པ་ལ། འདི་ལྟ་སྟེ་ཆུ་ལས་གྱུར་པའི་མེ་ཏོག་དེར་སྐྱེས་པ་
[270a.2]ན། འདི་ལྟ་སྟེ། ཨུད་པ་ལ་སྔོན་པོ་དང་ཀུ་མུ་ད་དང་། ཨ་མ་ལཱ་ནཱ་དང་ནཱི་ཏཱ་ན་དང་ལེགས་པར་སྤྲས་པ་དང་འདབ་མ་བརྒྱ་པ་དང་གཡོ་བ་མེད་པ་དང་ཕུན་སུམ་ཚོགས་པ་དང་། ལ་བ་ལ་དང་ཁོར་ཡུག་དང་འདྲ་བ་དང་འོད་སྣང་བ་དང་བུང་བའི་མིག་དང་མཚུངས་པ་རྟག་པར་རྣམ་པར་
[270a.3]བཀྲ་བ་དང་། ཨིན་དྲ་ནཱི་ལའི་མདོག་དང་མེ་ཏོག་རྣམས་ཐམས་ཅད་ཐམས་ཅད་དུ་སྐྱེས་པ་དེ་ལྟ་བུ་རྣམས་ལ་སོགས་པའི་ཆུ་ལས་སྐྱེས་པར་གྱུར་པའི་ལྷ་རྫས་ཀྱི་མེ་ཏོག་རྣམས་ཀྱིས་ཉེ་བར་མཛེས་པར་བྱས་པའི་ནགས་རྣམས་རབ་ཏུ་འབྱུང་ངོ་། །དེ་བཞིན་དུ་ཐང་ལས་སྐྱེས་པར་གྱུར་
[270a.4]པའི་མེ་ཏོག་རྣམས་མདོག་དང་དབྱིབས་སྣ་ཚོགས་པར་དགའ་བར་གྱུར་པའི་མེ་ཏོག་གིས་ཉེ་བར་མཛེས་པར་བྱས་པ་རྣམས་པད་མ་ཆེན་པོའི་འདབ་མའི་གསེབ་ཏུ་ཞུགས་པའི་ལྷ་རྣམས་ལ། པད་མ་ཆེན་པོ་ཉིད་ཀྱི་ནགས་ལས་ལེགས་པར་སྐྱེས་པའི་མེ་ཏོག་རྣམས་ཁ་ཅིག་ནི་འདི་ལྟ་སྟེ། 
[270a.5]བདེ་བའི་འོད་ཟེར་འཐབ་བྲལ་བ་རྣམས་ཀྱིས། བོས་པར་གྱུར་པ་ན་འོང་བ་གང་གི་ཚེ་བོས་པ་ཉིད་ན་ལྷ་མོ་རྣམས་ཀྱི་དྲུང་དུའམ། ལྷ་རྣམས་ལ་ཡང་རྟག་པར་རབ་ཏུ་དྲངས་པས་ཁ་བྱེ་བར་གྱུར་པའི་མདོག་གིས་འོང་བར་གྱུར་ཏེ། དཔག་ཚད་བརྒྱར་དྲི་འབྱུང་བར་བལྟ་ན་སྡུག་ཅིང་དགའ་བར་གྱུར་
[270a.6]པ། ཁ་དོག་སྣ་ཚོགས་པ་རྣམས་ལེགས་པར་ཁ་བྱེ་བ་དུས་ཐམས་ཅད་དུ་རབ་ཏུ་རངས་ཤིང་གང་བར་རྒྱས་པ། འདབ་མ་དང་ཟེ་བ་རྣམས་འཇོམ་པས་རེག་ན་ཤིན་ཏུ་བདེ་བ་འོད་ཟེར་ཐམས་ཅད་ཀྱིས་རྣམ་པར་བརྒྱན་པ། ས་གཞི་ལ་བལྟ་བས་ངོམས་པ་མེད་པ་འདོད་པ་བཞིན་དུ་
[270a.7]དགའ་བ་རྣམ་པ་དེ་ལྟ་བུའི་ཐང་ལས་སྐྱེས་པའི་མེ་ཏོག་རྣམས་རབ་ཏུ་འབྱུང་ངོ་། །ཡང་ནགས་རྣམས་ལ་ལྗོན་ཤིང་ལས་གྱུར་པའི་མེ་ཏོག་རྣམས་ནི། འདི་ལྟ་སྟེ་མན་དཱ་ར་བའི་མེ་ཏོག་ཀྱང་བཏོག་པར་སླ་བ་དང་རེག་བྱ་དང་རོ་དང་དྲི་དང་ཁ་དོག་ཀྱང་དགའ་བར་གྱུར་པ་དང་ཀེ་ཏ་ཀ་དང་
[270b]
[270b.1]ཙམ་པ་ཀའི་མེ་ཏོག་དང་ཀླུ་གཞོན་ནུའི་ལྕེ་དང་རྙིང་པ་དང་གསར་པའི་མ་ལི་ཀ་དང་ཡིད་བདེ་བ་དང་འོད་བྱེད་པ་དང་། དྲིས་ཚིམ་པར་བྱེད་པ་དང་ཐམས་ཅད་ལས་དགའ་བར་གྱུར་པའི་རིའི་ཕྲེང་བ་དང་རྩེ་མོ་དགའ་བར་གྱུར་པ་རྣམས་ལས། རྣམ་པ་དེ་ལྟ་བུའི་མེ་ཏོག་དང་ཤིང་ལྗོན་པ་དང་འཁྲི་ཤིང་དང་
[270b.2]ཤིང་གེལ་པ་རྣམས་ལས་རབ་ཏུ་སྐྱེས་ཤིང་ལེགས་པར་བྱུང་བར་གྱུར་པ་ནི། པད་མའི་ནང་གི་འདབ་མ་རྣམས་ལ་ཞུགས་ནས་རྩེ་བར་གྱུར་པའི་ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱི་མཐུ་ལས་ཡིན་ནོ། །དེ་ནས་ལྷ་དེ་དག་ལྷན་ཅིག་སྤྱོད་པའི་འཁོར་དང་བཅས་པ་རྣམས་
[270b.3]ནགས་དེ་དག་རྣམས་དང་པད་མའི་ཚལ་གྱི་འདབ་མའི་ནང་དུ་སོང་ནས་དེ་ལྟར་དགའ་བར་བྱེད་པ་དང་རྩེ་བར་ཡང་བྱེད་པའི་མཐུ་སྟོབས་འདི་ནི། པད་མ་ཆེན་པོའི་ནགས་དེ་དང་པད་མའི་ནགས་དེ་དང་རྣམ་པར་རྒྱས་པའི་མཚོ་དེའི་ཡང་ཡིན་ཏེ། ཀུན་བརྟག་པར་རྣམ་པར་ཁ་བྱེ་བ་དེའི་ཡིན་
[270b.4]ནོ། །དེ་ལྟར་ལྷ་དེ་དག་རྣམས་པད་མ་ཆེན་པོའི་འདབ་མའི་ནང་དུ་སོང་ནས་དུས་རིང་དུ་དགའ་བར་བྱེད་པ་དང་ལྷ་རྫས་ཀྱི་འདོད་པའི་ཡོན་ཏན་ལྔ་དང་ཉེ་བར་ལྡན་པས་རྩེ་བར་ཡང་བྱེད་དོ། །དེ་ནས་དེ་ལྟར་རྩེ་བར་བྱེད་པ་དེ་དག་རྣམས་དེ་ལྟར་པད་མ་ཆེན་པོའི་འདབ་མའི་ནང་དུ་སོང་བ་
[270b.5]རྣམས་འདི་སྙམ་དུ་སེམས་ཏེ། གང་མ་ཐང་ཡང་བདག་ཅག་འདི་ན་གནས་ནས་རྩེད་མོས་རྒྱུ་བ་རྣམས་ལ་རི་དག་འབྱུང་བར་འགྱུར་ན་རུང་སྟེ། རིན་པོ་ཆེ་སྣ་ཚོགས་པའི་རྩེ་མོ་ཅན་འོད་ཟེར་གྱིས་སྣང་བར་བྱས་པ་དང་བྱའི་ཚོགས་ཀྱི་སྒྲ་རྣམ་པར་བརྗོད་པས་མངོན་པར་དགའ་བ་
[270b.6]དང་རི་ཕུག་དང་ཁྲོད་དང་ཆུ་ཀླུང་དང་ངོས་དང་ལྗོངས་དག་གིས་དགའ་བར་གྱུར་པའི་ས་གཞི་ཆ་ཤས་རྣམས་ལེགས་པར་རྣམ་པར་ཕྱེ་བ་ཐམས་ཅད་ནས་རྩེད་མོ་རྩེ་བར་འོང་བ་ལྷ་བདག་ཅག་རྣམས་ལ་བདག་ཅག་ལྷ་རྣམས་ཀྱི་ཡང་ལྷ་བདག་ཅག་པད་མ་ཆེན་པོའི་འདབ་མའི་གསེབ་ཏུ་ཞུགས་
[270b.7]པ་རྣམས་ལ་དེ་ལྟ་བུའི་རི་དག་ལེགས་པར་འབྱུང་བར་གྱུར་ན་རུང་ངོ་། །དེ་ནས་སེམས་བསྐྱེད་པ་དང་ལྷན་ཅིག་ཁོ་ནར་ལྷ་དེ་དག་རྣམས་ལ་འབྱུང་བར་འགྱུར་ཏེ། ལྷ་དེ་དག་གི་ལེགས་པར་བྱས་པའི་ལས་ཀྱི་རྐྱེན་གྱི་དབང་དང་རྐྱེན་གྱི་དབང་གིས་རབ་ཏུ་ཕལ་ཆེ་བར་གྱུར་པའི་ནགས་དང་
[271a]
[271a.1]ཉེ་བའི་ནགས་དང་རྫིང་བུ་དང་རིའི་རྩེ་མོ་དང་ཁོང་གསེང་གི་གསེབ་དང་དགའ་བར་གྱུར་པའི་རི་ངོས་རྣམས་དང་ཚང་ཚིང་དང་ཕུག་དགའ་བར་གྱུར་པ་རིན་པོ་ཆེ་བདུན་གྱིས་རྣམ་པར་སྤྲས་པས་ཀུན་ཏུ་འབར་བ་འོད་ཟེར་དང་ལྡན་པས་དགའ་བར་བྱེད་པ་དེ་འཁྲི་ཤིང་ཀུན་ནས་འཕྱང་བ་དང་
[271a.2]སྨན་ལྗོངས་དང་རི་ཁྲོད་རྣམས་ཡིད་ཀྱི་རྗེས་སུ་འཐུན་པ་རྟག་ཏུ་མཐོང་བ་ན་དགའ་བར་འགྱུར་བའི་རི་བརྒྱ་ཕྲག་རབ་ཏུ་བྱུང་བར་གྱུར་པ་རྣམས་ལ་ལྷ་རྫས་ཀྱི་མེ་ཏོག་དང་འབྲས་བུ་དང་འཁྲི་ཤིང་ཀུན་ཏུ་འཕྱང་བས་ལེགས་པར་འཁྲིལ་བ་རྣམས་ཀྱིས་དགའ་བར་གྱུར་པའི་ཕུག་དང་
[271a.3]ངོས་དང་ལྗོངས་བརྒྱ་སྟོང་དང་ལྡན་པ་རྣམས་འབྱུང་བར་གྱུར་ཏོ། །དེ་ནས་ལྷ་དེ་དག་རྣམས་འདབ་མའི་གོང་བུ་དེ་ཡོངས་སུ་སྤངས་ནས། དེ་ཁོ་ན་བཞིན་དུ་ལྷ་བརྒྱ་སྟོང་གིས་ཡོངས་སུ་བསྐོར་བས་ལྷ་རྫས་ཀྱི་མདོག་དང་དྲི་དང་རེག་བྱ་དང་ལྡན་པ་རྣམས་ཀྱི་རྙིང་པ་མེད་པའི་མེ་ཏོག་གི་ཕྲེང་བ་
[271a.4]རྣམས་ཀྱིས་ཉེ་བར་ཁྱབ་པ། ལྷའི་གླུ་མཁན་གྱི་སྐད་སྙན་པ་རྣམས་དང་བཅས་པའི་དལ་ཞིང་བརྒྱུད་པས་ཡིད་འཕྲོག་པའི་སྒྲ་མཛེས་པ་རྣམས་ཀྱིས་རིང་དུ་ཡང་རྣ་བའི་བུ་ག་ཚིམ་པ་མེད་པར་ལྷ་རྫས་ཀྱི་འདོད་པའི་ཡོན་ཏན་ལྔ་དང་ལྡན་པའི་རི་དེ་ལ་དལ་བུས་དལ་བུས་འགྲིམ་པར་བྱེད་དོ། །ཐོ་
[271a.5]ཕྱི་ཀུན་ཏུ་རྒྱ་བསྐྱེད་ནས་མིག་ལེགས་པར་བསྒྱུར་ཞིང་ལྟ་བར་བྱེད་པའི་མིག་སྔ་ན་མངོན་པར་དགའ་བ་རྣམས་ལྷ་དེ་དག་རྣམས་དགའ་བར་བྱེད་ཅིང་གཡོག་གི་བྱ་བ་རྣམས་ཀྱང་བྱེད་དོ། །ཟས་དང་སྐོམ་གྱི་ཀླུང་རྣམས་ལ་ཡང་བཏུང་བ་དང་བཟའ་བ་དགའ་བར་གྱུར་པ་དག་ལ་ཟ་བ་དང་འཐུང་
[271a.6]བར་བྱེད་དོ། །དེ་རྣམ་པ་སྣ་ཚོགས་པ་རྣམ་པ་དུ་མ་དང་ལྡན་པའི་བཏུང་བ་དང་བཟའ་བའི་བྱ་བ་རྣམས་བྱས་ནས་རི་ཁྲོད་ཀྱི་གསེབ་རྣམས་སུ་མན་དཱ་ར་བ་དང་པད་མ་ཀུ་ཤེ་ཥ་ཡཱ་མཆོག་གིས་རང་གི་ལུས་ལ་ཡང་བཅིངས་པ་དང་། དེ་བཞིན་དུ་ལྷ་མོ་རྣམས་ཀྱིས་ཀྱང་ལྷ་རྫས་ཀྱི་ཕྲེང་བ་མཆོག་གིས་
[271a.7]བྱས་ནས་གར་བྱེད་པ་དང་། གླུ་ལེན་པས་ཀྱང་དུས་རིང་དུ། ལྷ་རྫས་ཉིད་ཀྱི་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པར་གྱུར་པས། སླར་ཡང་དེ་ཁོ་ན་བཞིན་དུ་ཡུལ་རྣམས་ལ་ཆགས་པའི་ཡིད་ཀྱིས་ཐམས་ཅད་ཉིད་དུ་ངོམས་པར་མ་གྱུར་ནས། སྲེད་པའི་གཙང་
[271b]
[271b.1]པོས་ངེས་པར་ཁྱེར་བར་གྱུར་པས། གཟུགས་དང་རྒྱན་དང་ཆ་ལུགས་སྣ་ཚོགས་པ་ཅན་གྱི་ལྷ་དེ་དག་རྣམས་ལྷ་མོའི་ཚོགས་ཀྱིས་ཡོངས་སུ་བསྐོར་ནས་ལན་བརྒྱ་ཕྲག་རྣམས་སུ་དང་། ཡང་ན་ལན་སྟོང་ཕྲག་རྣམས་སུ་སླར་ཉིད་ཀྱང་གང་ན་རྣམ་པར་རྒྱས་པའི་མཚོ་ཆེན་པོ་ལ་པད་
[271b.2]མ་ཆེན་པོས་ལེགས་པར་རྒྱས་པ་དེར་ཉེ་བར་འགྲོའོ། །ཕྱིར་ཞིང་ཡང་མཚོ་ཆེན་པོ་དེ་ཉིད་དུ་ཀུན་ནས་ཉེ་བར་འཇུག་པར་བྱེད་པ་དང་ཀུན་ཏུ་ཉེ་བར་བགྲོད་པར་ཡང་བྱེད་ལ། སླར་ཡང་དེ་ཁོ་ན་བཞིན་དུ་དེ་ཁོ་ན་ཉིད་ཀྱི་པད་མའི་འདབ་མ་རྣམས་ལ་དེ་བཞིན་ཉིད་དུ་སོ་སོ་སོ་སོར་ཆེས་
[271b.3]དགའ་བར་གྱུར་པའི་རྩེད་མོ་རྣམས་ཉམས་སུ་མྱོང་བར་བྱེད་དེ། རང་གི་ལས་རྣམས་དང་ཆ་འདྲ་བ་རྒྱས་བཏབ་པའི་རྗེས་དོད་པ་བཞིན་ནོ། །དེ་ནས་གཞན་ཡང་ལྷ་དེ་དག་རྣམས་ཉིད་འདི་སྙམ་དུ་སེམས་ཏེ། ཐ་མར་ན་ཡང་བདག་ཅག་རྣམས་ཀྱི་རི་སུལ་སྣ་ཚོགས་པ་རྣམས་
[271b.4]ནས་རྣམ་པ་དུ་མ་རྣམ་པ་སྣ་ཚོགས་པའི་བྱ་གཟུགས་དང་། ཆ་བྱད་དང་རྩེད་འཇོ་དང་དབྱིབས་དང་ཟས་དང་གནས་དང་སྤྱོད་ལམ་རྣམས་མཐོང་ན་དགའ་བ་སྙན་པར་གྱུར་པའི་སྒྲ་དུ་མ་རྣམས་ཀྱིས་རྩེ་སྒྲོགས་པས་ལྷག་པར་དགའ་བར་གྱུར་པ། རིན་པོ་ཆེ་བདུན་གྱི་ཐིག་ལེས་རྣམ་པར་
[271b.5]སྤྲས་པའི་རིན་པོ་ཆེ་བདུན་རྣམ་པར་བཀྲ་བའི་ཐིག་ལེ་རྣམས་སྐྱེས་པའི་ལུས་རྒྱ་ཆེན་པོ་ཐམས་ཅད་དུ་ཐོགས་པ་མེད་པའི་འགྲོས་ཀྱིས་ལེགས་པར་སྤྱོད་པ། ཆུ་དང་ཐང་དང་བར་སྣང་རྣམས་ལ་ཡང་བདེ་བའི་འགྲོས་ཀྱིས་འགྲོ་བར་བྱེད་པ་གང་དག་གིས་བདག་ཅག་རྣམས་ནུས་པར་
[271b.6]འགྱུར་བ་བལྟ་ན་སྡུག་པའི་བྱ་དེ་དག་རྣམས་བྱུང་ན་རུང་ན། ངེད་རང་རྣམས་ཀྱིས་ཀྱང་ནམ་མཁའི་དཀྱིལ་དུ་འགྲོ་བར་ནི་ནུས་ན། འོན་ཀྱང་བདག་ཅག་རྣམས་འདོད་པ་ནི་ཐ་མར་ན་ཡང་བདག་ཅག་བྱ་དེ་དག་རྣམས་ཀྱི་རྒྱབ་ཏུ་ཞོན་ལ་ལྷ་མོའི་ཚོགས་རྣམས་ཐམས་ཅད་ཀྱིས་ཡོངས་སུ་
[271b.7]བསྐོར་ནས་ཤིན་ཏུ་བདེ་བས་ནམ་མཁའི་དཀྱིལ་དུ་རབ་ཏུ་བགྲོད་པས་བདེ་བ་རྒྱ་ཆེན་པོའི་ས་མ་ལུས་པ་འདི་དག་རྣམས་ཀུན་ནས་གནོད་པ་མེད་པའི་འགྲོས་ཀྱིས་ཀུན་དུ་བལྟ་བར་བྱའོ། །ཉེ་འཁོར་ཀུན་ལ་རྣམ་པར་བལྟས་ཤིང་རྣམ་པར་བལྟས་ནས་སླར་ཉིད་ཀྱང་ཆེས་ལྷག་པར་ལྷན་
[272a]
[272a.1]ཅིག་སྤྱོད་པའི་འཁོར་དང་བཅས་ནས་རྩེད་མོ་བྱེད་པར་གྱུར་པ་ན། དེ་ལྟར་ལྷ་དེ་དག་རྣམས་ཀྱི་སེམས་བསྐྱེད་པ་དང་ལྷན་ཅིག་ཁོ་ནར་སྣ་ཚོགས་པའི་རིའི་ཁྲོད་དང་ཕུག་དང་འཁྲི་ཤིང་འཕྱང་བ་རྣམས་དང་རིའི་རྩེ་མོ་རྣམས་དང་རྣམ་པ་སྣ་ཚོགས་པའི་ཚང་ཚིང་དང་རི་སུལ་
[272a.2]དང་ལྗོན་ཤིང་རྣམས་ལ་གནས་པའི་བྱ་རྣམས་ལེགས་པའི་ལས་ཀྱིས་བོས་པར་གྱུར་པ་ན་འོང་བར་འགྱུར་བ་ནི། སྣ་ཚོགས་པའི་གཟུགས་དང་ཆ་བྱད་དང་སྣ་ཚོགས་པའི་མདོག་དང་སྐད་ཀྱི་དབྱངས་རྣམས་དང་ལྡན་པ་དང་། རིན་པོ་ཆེ་བདུན་གྱི་ཐིག་ལེ་རྣམས་ཀྱིས་སྤྲས་པས་
[272a.3]རྣམ་པར་བཀྲ་བ། ལྷ་མོ་རྣམས་ཐམས་ཅད་ཀྱང་ངོ་མཚར་བསྐྱེད་པ་དང་། ཡིད་མངོན་པར་དགའ་བ་དང་ནམ་མཁའི་དཀྱིལ་མ་ལུས་པ་དེ་དག་རྣམས་ཀུན་ནས་ཁྱབ་པར་གྱུར་པ་དང་། རྩེ་སྒྲོགས་པས་ཀྱང་གང་བར་བྱས་ནས་པད་མ་ཆེན་པོའི་འདབ་མའི་གོང་བུ་རྣམས་གང་ན་
[272a.4]ལྷ་དེ་དག་རྣམས་རྩེ་བ་དེར་ཀུན་ཀྱང་འོང་བར་འགྱུར་རོ། །དེ་དག་རྣམས་ནི་ནམ་མཁའ་ལ་འགྲོ་བ་ཡིན་པས་ནམ་མཁའ་མ་ལུས་པ་རྣམས་ཐམས་ཅད་དུ་ཁྱབ་པར་བྱེད་དོ། །དེ་ནས་ལྷ་དེ་དག་གིས་བྱ་དེ་དག་མངོན་པར་མཐོང་ནས་ལྷ་མོ་དང་བཅས་པ་རྣམས་སླར་ཉིད་ཀྱང་ཆེས་རབ་ཏུ་
[272a.5]རངས་པར་གྱུར་པའི་ཡིད་ཀྱིས་ལྷན་ཅིག་སྤྱོད་པ་དང་བཅས་པ་རྣམས་ནམ་མཁའི་དཀྱིལ་དུ་འཕགས་པར་འདོད་པར་གྱུར་ཏོ། །དེ་ནས་བྱ་དེ་དག་རྣམས་གང་གི་ཚེ་ཉེ་བར་འོངས་པ་དེའི་ཚེ་ལྷན་ཅིག་སྤྱོད་པ་རྣམས་དང་བཅས་པ་དེ་དག་ཉིད་ཀྱི་རྒྱབ་ཏུ་ངེས་པར་ཞོན་ཏེ། 
[272a.6]ནམ་མཁའི་དབྱིངས་ཀུན་ཏུ་འཕགས་པར་གྱུར་ནས་ཉེ་འཁོར་དུ་ཡང་དེ་དག་གིས་ཁྱབ་པར་བྱས་སོ། །དེ་ནས་གླུ་ལེན་པར་གྱུར་པས་ལག་ན་པི་བང་དང་གསེར་གྱི་དགུ་པོ་རྒྱུད་མངས་དང་། གླིང་བུ་དང་རྔ་མུ་ར་བ་དང་ལྷ་རྫས་ཀྱི་རོལ་མོ་མཁན་དགའ་བར་གྱུར་པ་རྣམས་ཀྱིས་རྣ་བའི་
[272a.7]བུ་གར་གཏད་པར་གྱུར་པ་ཕན་ཚུན་ལྷན་ཅིག་ཏུ་བདེ་བའི་ས་དེ་དག་རྣམས་ལ་ཀུན་དུ་ལྟ་བར་བྱེད་དོ། །དགའ་བ་རྣམས་ལ་ཉེ་བར་ལོངས་སྤྱོད་པར་བྱེད་དོ། །ལྷ་དེ་དག་རྣམས་བདེ་བའི་འདོད་ཆགས་ཀྱིས་ཆགས་པར་གྱུར་པ་དགའ་བའི་འདོད་ཆགས་ཀྱིས་རབ་ཏུ་རྣམ་པར་ཉམས་
[272b]
[272b.1]པའི་ཡིད་ཅན་རྣམས་ཀྱིས་ཕ་རོལ་ཏུ་ཡང་ལོག་པར་ལྟུང་བར་འགྱུར་བ་ནི་མཐོང་བ་མ་ཡིན་ནོ། །དེ་ནས་དེའི་དུས་ན་ལེགས་པར་བྱས་པའི་ལས་རྣམས་ཀྱིས་ལེགས་པར་བསྐུལ་བས། དེ་ཁོ་ན་ཉིད་བརྗོད་པ་ཞེས་བྱ་བའི་བྱས་ལྷ་བག་མེད་པ་དེ་དག་རྣམས་ལ་རྗེས་སུ་འདོམས་པར་
[272b.2]བྱེད་པའི་ཚིགས་སུ་བཅད་པ་བཤད་པ། ཇི་ལྟར། ཇི་ལྟར་ལུས་ཅན་རྣམས་ཀྱི་ནི། །སྲོག་ནི་ཤིན་ཏུ་མྱུར་འགྲོ་བ། །བྱ་རྣམས་འགྲོས་དང་རླུང་པོ་ཡང་། །དེ་བཞིན་མྱུར་དུ་འགྲོ་བ་མིན། །རླུང་དེ་ལས་ནི་ཕྱིར་ཟློགས་ཤིང་། །བྱ་དེ་རྣམས་ཀྱང་ཕྱིར་ལ་ཟློགས། །
[272b.3]འགག་པར་འགྱུར་བའི་སྲོག་ཀྱང་ནི། །དེ་ནི་སླར་ཡང་འོངས་པ་མེད། །ལས་ནི་མྱུར་བར་ཟད་པ་དང་། ཐ་མ་ཡང་ནི་མྱུར་བར་འབྱུང་། །ཅིས་ཀྱང་འབྱུང་བའི་འདུ་འབྲལ་བ། །ལྷ་རྣམས་ཀྱིས་ཀྱང་གོ་བ་མིན། །བཟློག་པར་མི་ནུས་ཤུགས་ཆེན་པོ། །གཏུམ་པོ་
[272b.4]ཐམས་ཅད་བརླག་པར་ནུས། །ངེས་པར་མྱོང་བའི་སྟོབས་ལྡན་པ། །འཆི་བདག་འདི་ཡང་མ་རིག་གོ། །ཤིན་ཏུ་བག་མེད་པ་ཡི་ལྷ། །བདེ་བས་ཡོངས་སུ་བསླུས་པ་ཡིན། །གང་ཞིག་ངེས་པར་འབྱུང་བ་ཡི། །སྡུག་བསྔལ་ཆེན་པོ་མ་རིག་གོ། །འདུས་བྱས་ཀྱང་ནི་
[272b.5]ཐམས་ཅད་ཀྱང་། །འཇིགས་དང་བཅས་པའི་ཁྱད་པར་གྱིས། །འདི་ནི་རྣམ་པར་འཇིག་པར་འགྱུར། །སྲིད་ནས་སྲིད་པར་ཆོས་ཉིད་ཀྱང་། །འདི་ནི་རྒ་བས་ལང་ཚོ་འཇོམས། །སྲོག་ནི་འཆི་བའི་ཐ་མ་སྟེ། །རྒུད་པར་གྱུར་པའི་འཇིགས་བྱེད་ཀྱིས། །གནས་པ་
[272b.6]རྣམས་ནི་འཇིག་པའི་རྒྱུ། །འཇིགས་ཆེན་རྣམ་པ་དེ་ལྟ་བུ། །སྡུག་བསྔལ་གྱིས་ཀྱང་འཇིགས་པ་ཆེ། །བག་མེད་པ་ཡི་ལྷ་གང་ཡང་། །བསམ་པ་དེ་དག་ཅུང་ཟད་མེད། །གང་ཡང་བློ་ཡི་མིག་གིས་ནི། །མ་འོངས་པ་ཡི་འཇིགས་པ་མཐོང་། །དེ་ནི་མཁས་པ་
[272b.7]ཡིན་ཞེས་བྱ། །བྱིས་པ་རྣམས་ནི་བཟློག་པ་ཡིན། །རྣམ་རྨོངས་ཡིད་ཅན་ཐམས་ཅད་ནི། །རང་གི་སེམས་ནི་བསླུས་པ་ཡིན། །མར་མེའི་སྣུམ་ནི་ཟད་ལྟ་བུའི། །ལས་ཟད་པ་ནི་མ་མཐོང་ངོ་། །དགའ་བའི་ཡུལ་ནི་དུ་མ་རྣམས། །བདེ་བ་བླ་ན་མེད་པ་འདི། །
[273a]
[273a.1]ལོངས་སྤྱོད་ནས་ནི་ལས་ཟད་པས། །སླར་ཡང་ལོག་པར་ལྟུང་བར་འགྱུར། །དེ་ལྟར་བྱ་དེས་ལེགས་པར་བྱས་པའི་ལས་ཀྱི་ཚིག་གིས་ལྷ་དེ་དག་རྣམས་ལ་རྗེས་སུ་སྟོན་པར་བྱེད་དོ། །བག་མེད་པའི་ཡུལ་གྱིས་ཀུན་ནས་རྨོངས་པའི་ལྷ་དེ་དག་རྣམས་ཀྱིས་
[273a.2]གོ་བར་མི་འགྱུར་ཞིང་། བརྗོད་པ་དེ་དག་རྣམས་ལ་ཡང་རྩིས་བཏབ་མ་བྱས་པར་ཕྱིར་ཉིད་ཀྱང་། བདེ་བ་རྒྱ་ཆེན་པོའི་ས་གཞི་མ་ལུས་པ་དེ་དག་རྣམས་ཀུན་ཏུ་ལྟ་བར་བྱེད་དེ། ཐམས་ཅད་ལས་མངོན་པར་དགའ་བར་གྱུར་པའི་རི་རྣམས་དང་ཆུ་ཀླུང་དང་། སྨན་ལྗོངས་
[273a.3]དང་འབབ་ཆུ་དང་རྫིང་བུ་དང་ལྗོན་ཤིང་དང་ནགས་དང་ཉེ་བའི་ནགས་དང་ལེགས་པར་འབྲེལ་པ་རྣམས་དང་། དེ་ལྟ་དེ་ལྟར་པད་མའི་ཚལ་རྣམས་དང་རི་བོའི་མཆོག་རྣམས་ཀྱིས་ཡོངས་སུ་གང་བ་རྣམས་ན་ལྷའི་ཚོགས་རྩེ་དགའ་བ་རྣམས་ཀྱིས་ལེགས་པར་འབྲེལ་བ་རྣམས་དང་ཡང་
[273a.4]གཞན་རྣམས་ལ་བྱ་རྣམས་ཀྱིས་བརྗོད་པའི་ཁྱད་པར་དགའ་བར་འགྱུར་བའི་བར་དུ་གླུ་བླངས་པ་ལྟ་བུར་ཐམས་ཅད་ནས་རྣ་བས་དང་དུ་ལེན་པར་བྱེད་པའི་སྒྲ་རྣམས་དང་། གཞན་ཡང་དེ་མ་ཡིན་པ་རྣམས་མཐོང་བར་གྱུར་པ་ལ། ལྷ་དང་ལྷ་མོའི་ཚོགས་ཀྱིས་ཡོངས་སུ་
[273a.5]བསྐོར་ནས། པད་མའི་བར་མཚམས་རྣམས་ནས་རིན་པོ་ཆེའི་རྩི་དག་འཐུང་བར་བྱེད་དོ། །དཔག་བསམ་གྱི་ཤིང་གི་ནགས་རྣམས་ལ་ཡང་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་ཏུ་དགའ་བར་བྱེད་དོ། །གཞན་ཡང་གཞན་དག་རྣམས་སུ་རྒྱུ་བར་གྱུར་པ་ན། ཁང་
[273a.6]བུ་ནམ་མཁའི་དཀྱིལ་དང་འདྲ་བ་རྣམས་ལ་ཞོན་པའི་ལྷ་དང་ལྷ་མོ་རྣམས་ལྷན་ཅིག་ཏུ་ལྷ་རྫས་ཀྱི་མེ་ཏོག་གི་ཕྲེང་བའི་རྒྱན་དང་ལྷ་རྫས་ཀྱི་ཡུལ་ལྔ་པོ་རྣམས་ཉིད་ལྷ་རྫས་ཀྱི་རྔ་རྣམས་ཉིད་ཀྱིས་རྩེ་བར་གྱུར་པ་རྣམས་མཐོང་ངོ་། །ལྷ་དང་ལྷ་མོ་དེ་དག་རྣམས་ཉིད་ཀྱིས་ཀྱང་མཐོང་
[273a.7]ནས་ཕན་ཚུན་ལྷན་ཅིག་ཏུ་ཚོགས་པར་གྱུར་ཏེ་རྩེ་བར་བྱེད་དོ། །རིན་པོ་ཆེ་བདུན་དང་རིན་པོ་ཆེ་མ་ར་ཀ་ཏ་ཡིས་རྣམ་པར་བཀྲ་ཞིང་འཚེར་བག་དང་ལྡན་པར་ནམ་མཁའི་དཀྱིལ་ནས་འོངས་པའི་བྱ་དེ་དག་རྣམས་ཀྱི་རྒྱབ་ཏུ་ལེགས་པར་ཞོན་པ་རྣམས་དང་ལྷ་གཞན་གང་
[273b]
[273b.1]དག་དགའ་བའི་ཚལ་ན་ཀུན་དུ་གནས་པའི་དེ་དག་རྣམས་ཁང་བུའི་སྟེང་དུ་ལེགས་པར་ཞོན་པ་རྣམས་དང་དེ་དག་ཐམས་ཅད་དང་ཡང་དག་པར་ལྡན་པར་གྱུར་ནས་ནམ་མཁའ་ཉིད་ལ་རྩེ་དགའ་བར་བྱེད་པ་དང་། ཕན་ཚུན་དུ་གྲོགས་ཀྱི་བྱ་བ་དང་ལྡན་པས་དགའ་བར་ཡང་བྱེད་དོ། །
[273b.2]དུས་ཤིན་ཏུ་རིང་བར་འདོད་པའི་མཆོག་རྣམས་ལ་དེ་དག་རྣམས་ཀྱིས་ལྷན་ཅིག་ཏུ་རྩེ་དགའ་བར་བྱས་ནས་སླར་ཡང་རིའི་རྩེ་མོ་དག་ལ་འཁོད་པར་བྱེད་དོ། །ནགས་དང་ཉེ་བའི་ནགས་རྣམས་ལ་དེ་དག་རྣམས་ཀྱིས་རྣམ་པ་སྣ་ཚོགས་པའི་རྩེད་འཇོ་རྣམས་བྱས་ནས་སླར་ཡང་རྣམ་པར་
[273b.3]རྒྱས་པའི་མཚོ་ཆེན་པོ་དེར་འགྲོའོ། །བྱ་དེ་དག་རྣམས་ཉིད་ཀྱི་རྒྱབ་ཏུ་ལེགས་པར་ཞོན་ནས་ནམ་མཁའ་བཞིན་དུ་ཁྱབ་པར་བྱས་པས། ལྷ་རྫས་ཀྱི་རོལ་མོ་རྣམས་ལ་ཆགས་པར་གྱུར་པའི་ཡིད་ཀྱིས་ནགས་དང་ཉེ་བའི་ནགས་རྣམས་ལས་སླར་ཡང་རྣམ་པར་རྒྱས་པའི་མཚོ་ཆེན་
[273b.4]པོ་དེ་ཉིད་དུ་ལེགས་པར་འགྲོ་བར་བྱེད་དོ། །གཞན་ཡང་རྣམ་པར་རྒྱས་པའི་མཚོ་དེ་ཉིད་ཐམས་ཅད་ལས་དགའ་བར་གྱུར་པར་གོ་ནས། གཞན་ཡང་དེ་དག་རྣམས་བྱ་དེ་དག་གི་རྒྱབ་དག་ལས་མུ་ཏིག་གི་སྟན་རྣམས་ལ་ལེགས་པར་བབས་སོ། །དེ་ནས་ཡང་ཐམས་ཅད་དང་
[273b.5]ལྡན་པར་གྱུར་པ་རྣམས་ཕྱིར་ཞིང་ཉིད་དུ་དེ་དག་རྣམས་པད་མའི་འདབ་མ་ལ་རབ་ཏུ་འདུག་ནས་དགའ་བར་བྱེད་པ་རྣམས་ནི་སྔ་མ་བཞིན་ནོ། །དེ་ནས་པད་མའི་འདབ་མ་དེ་ལ་དུས་རིང་དུ་དགའ་བར་གྱུར་ནས། དུས་གཞན་ན་འདི་ལྟ་བུའི་བློ་སྐྱེས་པར་གྱུར་ཏེ། གང་བདག་
[273b.6]ཅག་རྣམས་འདི་ཁོ་ན་ལྟར་གནས་བཞིན་དུ་མ་ཐང་ཡང་འཁྲི་ཤིང་གི་ཁང་བུ་རྣམས་ལ་རྒྱགས་པའི་ཁུ་བྱུག་གི་སྒྲ་དགའ་བར་གྱུར་པ་རྣམས་དང་། མེ་ཏོག་གི་ཚར་ཀ་ཀུན་དུ་འཕྱང་བ་རྣམས་དང་རིན་པོ་ཆེ་སྣ་ཚོགས་པ་རྣམ་པར་བཀྲ་བ་ཆེས་རབ་ཏུ་ཕལ་ཆེ་བ་སྣ་ཚོགས་
[273b.7]པའི་ལོ་མ་དང་འདབ་མ་ཆགས་པར་འགྱུར་བ་རྣམས་དང་ཡང་དག་པར་ལྡན་པས་ཉེ་བར་བཀོད་པའི་འཁྲི་ཤིང་གི་ཁང་བུ་དག་བདག་ཅག་རྣམས་ཀྱི་རྩེད་མོའི་དོན་དུ་རབ་ཏུ་འབྱུང་བར་གྱུར་མོད། དེ་ནས་སེམས་བསྐྱེད་པ་དང་ལྷན་ཅིག་ཉིད་དུ་ལྷ་དེ་དག་རྣམས་ཀྱི་
[274a]
[274a.1]ལེགས་པར་བྱས་པའི་ལས་ཀྱིས་དེ་དག་གི་འཁྲི་ཤིང་གི་ཁང་བུ་རྣམས་རིན་པོ་ཆེ་སྣ་ཚོགས་པའི་འོད་དང་ལྡན་པ། མེ་ཏོག་གི་མཆོག་གིས་ཀུན་ཏུ་སྤུད་པ་གསེར་བཟང་པོའི་རང་བཞིན་དང་དངུལ་གྱི་རང་བཞིན་དང་བཻ་ཌཱུརྱའི་རང་བཞིན་དང་སྔོན་པོ་ཆེན་
[274a.2]པོའི་རང་བཞིན་དང་། པད་མ་རཱ་གའི་རང་བཞིན་དང་དེ་བཞིན་དུ་ཤེལ་གྱི་རང་བཞིན་དང་དེ་བཞིན་དུ་གསེར་བཙོ་མའི་རང་བཞིན་གྱི་མཆོག་ཏུ་མཐོང་ནས་དགའ་བར་འགྱུར་བ་རྣམས་དང་། དེ་བཞིན་དུ་རྣམ་པར་འདྲེས་པ་པོའི་རྣམ་པར་བཀྲ་བའི་འཁྲི་ཤིང་གི་ཁང་པ་དེ་རང་འབྱུང་
[274a.3]བར་འགྱུར་ཏེ། ལེགས་པར་བྱས་པའི་ལས་རྣམས་ཀྱིས་དུས་མི་རིང་བ་ཉིད་ན་འབྱུང་བར་འགྱུར་བ་ཡིན་ནོ། །དེ་ནས་ལྷ་དེ་དག་རྣམས་ཀྱིས་འཁྲི་ཤིང་གི་ཁང་པ་དེ་དག་མངོན་པར་ཀུན་ནས་ལེགས་པར་མཐོང་བས་མཆོག་ཏུ་རབ་ཏུ་དགའ་བའི་ཡིད་ཀྱིས་སླར་ཡང་དེ་ཁོ་ན་བཞིན་
[274a.4]དུ་རྩེ་བར་བྱེད་ཅིང་དགའ་བར་ཡང་བྱེད་དོ། །ལྷ་མོའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་བ་དང་བཅས་ནས། ལྷ་རྫས་ཀྱི་ཕྲེང་བས་བརྒྱན་པ་འདོད་པ་ཐམས་ཅད་ཕུན་སུམ་ཚོགས་པ་གནོད་པ་མེད་པ་དང་ལྡན་པའི་ཡིད་ཀྱིས་ཕྲག་དོག་དང་སེར་སྣ་དང་བྲལ་བ། 
[274a.5]འཐབ་མོ་དང་ཡིད་མི་བདེ་བའི་སྐྱོན་རྣམས་དང་བྲལ་བ། བདེ་ལེགས་སུ་རྣམ་པར་རྒྱུ་བ་ལེགས་པར་བྱས་པའི་ལས་རྣམས་ཀྱིས་དེ་དག་རྣམས་ལ་དགའ་བར་བྱེད་པའི་རྔ་སྐད་ཡན་ལག་ལྔ་དང་ལྡན་པའི་རྣམས་ལ་མ་ཉམས་པ་དང་སྙན་པ་དང་། དལ་ཞིང་རྒྱུན་ཆགས་པའི་དབྱངས་ཀྱིས་
[274a.6]བརྒྱན་དུ་བྱས་པ་འཁྲི་ཤིང་གི་ཁང་བུ་དེ་དག་རྣམས་སུ་ལྷན་ཅིག་སྤྱོད་པ་དེ་དག་ཉིད་དང་ངོམས་པ་མེད་པའི་ཡིད་ཀྱིས་ལྷན་ཅིག་ཏུ་དགའ་བར་བྱེད་པ་རྣམས་ཐམས་ཅད་ཀྱང་སྲེད་པའི་དུག་གིས་བསྲེགས་པར་གྱུར་པས་འདོད་པའི་ཡོན་ཏན་ལྔ་མཚུངས་པ་མེད་པ་རྣམས་ཀྱིས་རྣམ་པར་
[274a.7]ངོམས་པ་མེད་པར་གྱུར་པ། མི་རྟག་པ་དང་ཆ་འདྲ་བའི་དཔེ་མེད་པའི་འཁྲི་ཤིང་གི་ཁང་པར་དགའ་བར་གྱུར་པས་ཆེས་ལྷག་པར་ཆགས་པས་བསྒོས་པར་གྱུར་པའི་དགའ་བ་རྣམས་ཉམས་སུ་མྱོང་བར་བྱེད་དོ། །འཁྲི་ཤིང་གི་ཁང་པ་དེ་དག་ཀུན་ཡང་རྣམ་པ་སྣ་ཚོགས་པའི་འཁྲི་
[274b]
[274b.1]ཤིང་འཕྱང་བས་དགའ་བར་གྱུར་པ་རྣམས་ལ། འདི་ལྟ་སྟེ་བཻ་ཌཱུརྱའི་རང་བཞིན་གྱི་འཁྲི་ཤིང་རྣམས་ལ་ནི་གསེར་གྱི་འདབ་མ་རྣམས་དང་པད་མ་རཱ་ག་དང་མཚུངས་པའི་མདོག་གི་འབྲས་བུ་རྣམས་སོ། །ཨིན་དྲ་ནཱི་ལའི་འཁྲི་ཤིང་རྣམས་ལ་ནི་དངུལ་གྱི་རང་བཞིན་གྱི་ཁ་དོག་གི་འདབ་
[274b.2]མ་རྣམས་དང་ཤེལ་དང་ཁ་དོག་མཚུངས་པའི་འབྲས་བུ་རྣམས་སོ། །གསེར་གྱི་འཁྲི་ཤིང་རྣམས་ལ་ནི་ཨིན་དྲ་ནཱི་ལ་དང་མདོག་མཚུངས་པའི་ལོ་མ་རྣམས་དང་། པད་མ་རཱ་ག་དང་མདོག་མཉམ་པའི་འབྲས་བུ་རྣམས་སོ། །རིན་པོ་ཆེ་བདུན་རྣམ་པར་འདྲེས་པའི་འཁྲི་ཤིང་རྣམས་ལ་ནི་
[274b.3]འདབ་མ་དང་འབྲས་བུ་རྣམས་ཀྱང་རྣམ་པར་འདྲེས་པའོ། །གསེར་གྱི་འཁྲི་ཤིང་རྣམས་ལ་ནི་དངུལ་གྱི་རང་བཞིན་གྱི་འདབ་མ་དང་། དངུལ་གྱི་ཁ་དོག་གི་འབྲས་བུ་རྣམས་སོ། །རྣམ་པ་དེ་སྲིད་ཀྱི་འདབ་མ་རྣམས་ཉིད་ཡིན་ཏེ། གསེར་དེ་དག་དང་མཚུངས་པའི་ཁ་དོག་རྣམས་ལ་དེ་དང་
[274b.4]མཚུངས་པའི་འདབ་མ་དང་དེ་དང་མཚུངས་པའི་འབྲས་བུའོ། །དེ་ལྟར་ལྷ་དེ་དག་རྣམས་ཀྱི་འཁྲི་ཤིང་གི་ཁང་པ་རྣམས་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་སེམས་བསྐྱེད་པ་དང་ལྷན་ཅིག་ཉིད་དུ་འབྱུང་བར་འགྱུར་རོ། །དེ་ནས་ལྷ་དེ་དག་རབ་ཏུ་དགའ་བའི་བདེ་བས་འཁྲི་
[274b.5]ཤིང་གི་ཁང་བུ་དེ་དག་ཏུ་ལེགས་པར་ཞུགས་ནས་ལྷ་མོ་རྣམས་དང་ལྷན་ཅིག་ཏུ་རྩེ་བར་བྱེད་པ་དང་། དགའ་བར་ཡང་བྱེད་ཅིང་གཡོག་གི་བྱ་བ་རྣམས་ཀྱང་བྱེད་དེ། རྣམ་པ་སྣ་ཚོགས་པའི་ལྷ་ཡུལ་གྱི་བདེ་བ་རྣམས་ཀྱིས་མྱོས་ཤིང་ངོམས་པ་ཡང་མེད་ལ་བདེ་བས་ཆུ་ལ་ཉ་བཞིན་
[274b.6]དུའོ། །དེ་དེ་ལྟར་ལྷ་དེ་དག་རྣམས་ཉིད་ཀྱང་ཤིན་ཏུ་ངོ་མཚར་བར་སྐྱེད་པར་བྱེད་པའི་རྒྱུར་གྱུར་པའི་འཁྲི་ཤིང་གི་རྣམ་པར་འཕྱང་བས་ཀུན་ནས་གཡོགས་པ་རྣམས་སུ་ལེགས་པར་ཞུགས་ནས་དགའ་བར་བྱེད་ཅིང་གླུ་ཡང་ལེན་པར་བྱེད་ལ་རྔ་སྐད་ཡན་ལག་ལྔ་པས་དེ་ལྟར་ཡང་
[274b.7]དགའ་བར་གྱུར་པ་ན། འདི་ལྟར་སེམས་པར་བྱེད་དེ། ཇི་ལྟར་ཆུང་ངུ་ན་འཁྲི་ཤིང་གི་ཁང་བུ་འདི་ཉིད་དུ་རབ་ཏུ་བདེ་བར་ཞུགས་པའི་བདག་ཅག་འདི་དག་རྣམས་ཉིད་ལ་རབ་ཀྱི་མཆོག་གི་མདོག་དང་དྲི་དང་། རོ་དང་བདེ་བའི་རེག་བྱ་ཕུན་སུམ་ཚོགས་པའི་ཆུ་ཀླུང་གང་ཞིག་འདབ་
[275a]
[275a.1]མའི་གསེབ་དག་ནས་བབ་པར་གྱུར་ན་ཅི་མ་རུང་། ཞུ་གསོལ་བྱེད་པའི་ལྷན་ཅིག་རྗེས་སུ་སྤྱོད་པ་དང་བཅས་པ་རྣམས་ཕྱིར་ཞིང་ཆེས་ལྷག་པ་ཉིད་དུ་ཞུ་བར་བྱ་བའི་དོན་དུ་དེ་བཞིན་དུ་སེམས་པར་བྱེད་དོ། །དེ་དག་རྣམས་སེམས་བསྐྱེད་པ་ཙམ་ཉིད་ན། ཆུ་ཀླུང་དེ་
[275a.2]དག་རོ་དང་དྲི་དང་རེག་བྱ་རབ་ཀྱི་མཆོག་དང་ལྡན་པར་ཡང་ལེགས་པར་བྱས་པའི་ལས་རྣམས་ཀྱིས་བྱུང་བར་གྱུར་པ་རྣམས་ནི་འདབ་མའི་གསེབ་དག་ནས་རྒྱུན་འབབ་པར་གྱུར་པས། རབ་ཏུ་རྡོལ་བར་གྱུར་པ་ན། དེ་དེ་ལྟར་ལྷན་ཅིག་རྗེས་སུ་སྤྱོད་པ་རྣམས་དང་བཅས་པ་རྨད་དུ་
[275a.3]གྱུར་པས་རྒྱགས་ཤིང་མྱོས་ནས་འདོད་པའི་སྲེད་པ་རྣམས་ཀྱིས་རྣམ་པར་ངོམས་པ་མེད་པས་དུས་ཡུན་རིང་དུ་གླུ་ལེན་པའི་རྒྱགས་པས་རྒྱགས་པའི་སེམས་ཀྱིས་དགའ་བར་བྱེད་པ་དང་རྩེ་འཇོ་བར་ཡང་བྱེད་དེ། བག་མེད་པའི་ས་རྣམས་སུ་སྐྱེས་པར་གྱུར་པ་དེ་དག་རྣམས་ནི་
[275a.4]རང་བཞིན་གྱིས་ལེགས་པར་བྱས་པའི་ལས་རྣམས་ཟད་པར་བྱེད་པ་ཡིན་ལ་འཆི་འཕོ་བའི་དུས་ན་ནི་ལེགས་པར་མཐོང་བར་འགྱུར་རོ། །ཡུལ་གྱི་སྲེད་པ་རྣམས་ཀྱིས་ངོམས་པ་མེད་པར་དེ་ལྟར་རྩེ་རབ་ཏུ་འཇོ་བར་བྱེད་པ་རྣམས་ནི་འདི་ལྟར་འགྱུར་བ་ཡིན་ཏེ། གང་ཆུང་ངུ་ན་བདག་
[275a.5]ཅག་རྣམས་ལ་དྲི་དང་རོ་དང་མདོག་དང་རེག་བྱ་རབ་ཀྱི་མཆོག་དང་ལྡན་པའི་བདུད་རྩི་དག་འདབ་མའི་གསེབ་རྣམས་ནས་བར་དུ་གཟགས་པར་གྱུར་མོད། དེ་ནས་ལྷ་དེ་དག་རྣམས་ཀྱི་ལེགས་པར་བྱས་པའི་ལས་དག་གིས་སེམས་བསྐྱེད་པ་ཙམ་ཉིད་ཀྱིས་རོ་དང་མདོག་དང་
[275a.6]དྲི་དང་རེག་བྱ་མཆོག་གི་རབ་ཏུ་གྱུར་པའི་བདུད་རྩི་དེ་དག་ཇི་ལྟར་ལས་དང་མཁོས་འདྲ་ཞིང་། རྗེས་སུ་འཐུན་པ་རྣམས་རབ་ཏུ་བབ་པར་གྱུར་པ་ན། དེ་ལྟར་དེ་དག་རྣམས་ཉིད་དུས་ཡུན་རིང་པོར་མིད་པར་བྱེད་དོ། །དེ་ནས་ལྷ་དེ་དག་རྣམས་འདི་ལྟར་ཡང་སེམས་པར་བྱེད་དེ། གང་
[275a.7]མ་ཐང་ཡང་བདག་ཅག་རྣམས་ལ་དོ་ཤལ་དང་ཅོད་པན་ནོར་བུས་སྤྲས་པ་རྣམས་དང་། དཔུང་རྒྱན་དང་མེ་ཏོག་གི་ཕྲེང་བ་དང་ལྷ་རྫས་རྣམས་ཇི་ལྟར་མཐོ་རིས་ཀྱི་རྗེས་སུ་འཐུན་པ་ཆེས་ལྷག་པར་དགའ་བར་གྱུར་པ་རྣམས་འཁྲི་ཤིང་གི་གསེབ་དག་ནས་རྙེད་ན་ཅི་མ་རུང་སྙམ་ན། དེ་ལྟར་
[275b]
[275b.1]ལྷ་དེ་དག་རྣམས་ཀྱི་སེམས་བསྐྱེད་པ་དང་དུས་གཅིག་ཉིད་དུ་ལེགས་པར་བྱས་པའི་ལས་རྣམས་ཀྱིས་མཐོ་རིས་ཀྱི་རྗེས་སུ་འཐུན་པར་དགའ་བར་གྱུར་པའི་རྒྱན་དེ་དག་རྣམས་རབ་ཏུ་བྱུང་བར་གྱུར་ཏོ། །དེ་ནས་ལྷ་དེ་དག་རྒྱན་དེ་དག་རྣམས་ཀྱིས་རྒྱན་དུ་བྱས་ནས། འདོད་པའི་བདེ་བ་རྣམས་
[275b.2]ཀྱིས་དུས་རིང་དུ་ཡང་ངོམས་པ་མེད་པར་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བ་དང་བཅས་པས་དུས་རིང་པོར་དགའ་བར་བྱས་ཀྱང་། ཡུལ་གྱི་སྲེད་པ་རྣམས་ཀྱིས་རྣམ་པར་ངོམས་པ་ནི་མེད་པ་ཡིན་ནོ། །དེ་དག་དེ་ལྟར་རྣམ་པར་གནས་པ་རྣམས་འདི་ལྟར་སེམས་པར་འགྱུར་ཏེ། 
[275b.3]གང་ཆུང་ངུ་ན་རོལ་མོ་མཁན་རྣམས་ལས་ཀྱང་ལྷག་པའི་དབྱངས་གཞན་དུ་གྱུར་པ་རྣམ་པ་སྣ་ཚོགས་པའི་མེ་ཏོག་གི་དྲི་རྣམས་དང་ཡང་དག་པར་ལྡན་པའི་ཡོན་ཏན་དེ་ལྟ་བུ་དང་ལྡན་པར་འདབ་མ་རླུང་གིས་བསྐྱོད་པར་བྱེད་ན་རུང་ངོ་སྙམ་ན། དེ་ནས་ལྷ་དེ་དག་རྣམས་ཀྱི་ལེགས་པར་བྱས་
[275b.4]པའི་ལས་དག་གིས། སེམས་བསྐྱེད་པ་ཙམ་ཉིད་ན་རྣམ་པ་དེ་ཙམ་ཉིད་ཀྱི་རླུང་རྣམས་ཀྱི་ཁམས་ལེགས་པ་དལ་བུས་འབྱུང་བ་རྩོམ་སྟེ། གང་གིས་དེ་དག་རྣམས་ལ་རབ་ཏུ་བསྐྱོད་ཅིང་ཕན་ཚུན་དུ་དཀྲོལ་བས་བྱས་པའི་རྣམ་པ་དེ་ལྟ་བུའི་དབྱངས་འདི་དག་རབ་ཏུ་འབྱུང་བའི་ཁྱད་པར་གང་གིས། 
[275b.5]གླུ་མཁན་གྱི་གླུ་དེ་དག་ནི་བཅུ་དྲུག་ཆར་ཡང་ཆོག་པ་མ་ཡིན་ནོ། །དེ་ནས་ལྷ་དེ་དག་རྣམས་ལྷ་མོ་དེ་དག་དང་སྟབས་ཅིག་ཏུ་དུས་ཡུན་རིང་པོར་དགའ་བར་བྱེད་པ་དང་། འགྱིང་བར་ཡང་བྱེད་ལ་གླུ་ལེན་པ་དང་དགོད་པར་ཡང་བྱེད་དེ། འོན་ཀྱང་འདོད་པ་རྣམས་ཀྱིས་ནི་ངོམས་པར་འགྱུར་
[275b.6]བ་ལྟ་ག་ལ་ཡོད། དེ་དག་རྣམས་ནི་གཞན་ཡང་འདི་སྙམ་དུ་སེམས་པར་བྱེད་དོ། །གང་ཆུང་ངུ་ན་ཡང་བདག་ཅག་རྣམ་པར་གནས་པ་རྣམས་ཉིད་ལ་རྣམ་པ་སྣ་ཚོགས་པའི་ཁ་དོག་ཅན་རིན་པོ་ཆེ་སྣ་བདུན་གྱིས་རྣམ་པར་སྤྲས་པ་འདོད་པ་ཐམས་ཅད་ཕུན་སུམ་ཚོགས་པར་གྱུར་པའི་
[275b.7]ཁང་བུ་དག་རབ་ཏུ་བྱུང་བར་གྱུར་ན་རུང་སྟེ། གང་གིས་སླར་ཡང་བདག་ཅག་རྣམས་མཚོ་ཆེན་པོ་འདིའི་ཉེ་འཁོར་རྣམས་སུ་ཡོངས་སུ་བསྐོར་ནས་ནམ་མཁའ་ལ་གནས་པས་དེ་ལྟར་རྩེད་འཇོ་དག་བྱེད་པར་འགྱུར་བ་དང་། བདག་ཅག་རྣམས་ཡོངས་སུ་སྤྱོད་པར་ཡང་བྱ་བ་དང་དགོད་
[276a]
[276a.1]པར་འགྱུར་བ་དང་འགྱིང་བར་འགྱུར་བ་དང་གླུ་ལེན་པར་གྱུར་པར་ཡང་ངོ་སྙམ་ན། དེ་ལྟར་དེ་དག་གིས་སེམས་བསྐྱེད་པ་ཙམ་ཉིད་ན་ལྷ་རྣམས་ཀྱི་དྲུང་དུ་ཁང་བུ་དག་རབ་ཏུ་འབྱུང་བར་འགྱུར་བ་རྣམས་ལ། རིན་པོ་ཆེ་བདུན་གྱི་རང་བཞིན་ལས་རྣམ་པ་སྣ་ཚོགས་པའི་
[276a.2]རིན་པོ་ཆེའི་ཆ་ཤས་རྣམས་ཀྱིས་རྣམ་པར་བཀྲ་བར་གྱུར་པ། མུ་ཏིག་གི་ཕྲེང་བ་དང་བཅས་པ་ལན་ཀན་དགའ་བར་གྱུར་པ་རྣམས་ཆེས་མཆོག་ཏུ་མཐོང་ན་དགའ་བར་གྱུར་པ་ཡིན་ཏེ། ཁ་ཅིག་ནི་ངང་པས་འདྲེན་པ། ཁ་ཅིག་ནི་རྨ་བྱས་འདྲེན་པ། ཁ་ཅིག་ནི་ཤང་ཤང་
[276a.3]ཏེའུ་ཡིས་འདྲེན་པ་དང་། ལ་ལ་ནི་རྣམ་པར་བཀྲ་བའི་བྱ་རྣམས་ཐམས་ཅད་ཀྱིས་འདྲེན་པ་ཡིན་ཞིང་། ལྷ་དེ་དག་རྣམས་ཀྱི་མདུན་ཉིད་ན་ཇི་ལྟར་འདོད་པའི་བཞོན་པ་དེ་དག་རྣམས་ཡིན་པར་དེ་ལྟར་ལེགས་པར་ཤེས་སོ། །དེ་དག་རྣམས་མཐོང་བར་གྱུར་ནས་གཞན་ཡང་
[276a.4]ལྷ་དེ་དག་ཁོ་ན་བཞིན་དུ་མཉམ་པོར་ཞོན་པར་གྱུར་ནས་དེ་ཁོ་ན་བཞིན་དུ་འགྱིང་བར་ཡང་གྱུར་པ་དང་། རྩེ་བར་གྱུར་པས་ཀྱང་དེ་དག་ཐམས་ཅད་གང་ན་རྣམ་པར་རྒྱས་པའི་མཚོ་ཡོད་པ་དེར་ལེགས་པར་འགྲོ་བར་བྱེད་དོ། །དེ་དག་རྣམས་ཀྱིས་མཚོ་དེ་མཐའ་དག་དང་། པད་མ་
[276a.5]ཆེན་པོ་དེ་ཡང་མཐོང་བར་གྱུར་ནས་དེ་དག་རྣམས་རྒྱུ་བར་བྱེད་པ་ན། པད་མ་ཆེན་པོ་དེ་མ་ལུས་པ་མཐོང་ན་ཤིན་ཏུ་ངོ་མཚར་བར་གྱུར་པ་ཡིན་ཏེ། དེ་ཡང་རྣམ་པ་སྣ་ཚོགས་པའི་རིན་པོ་ཆེའི་རང་བཞིན་གྱི་འདབ་མ་རྣམས་རྣམ་པར་བཀྲ་བའི་འོད་ཟེར་འཕྲོ་བར་གྱུར་པས་རྣམ་
[276a.6]པར་གསལ་བར་བྱས་པ་དེའི་ཁ་དོག་སྣ་ཚོགས་པ་རྣམས་ལ་འདི་ལྟ་སྟེ། རྡོ་རྗེ་དང་། ཨིན་དྲ་ནཱི་ལ་དང་། མ་ར་ཀ་ཏ་དང་། པད་མ་རཱ་ག་དང་། བཻ་ཌཱུརྱ་དང་། སྔོན་པོ་ཆེན་པོ་དང་། དངུལ་དང་། གསེར་དང་མཚུངས་པའི་ཁ་དོག་རྣམས་དང་དེ་དག་རྣམས་ཀྱི་འོད་ཀྱིས་ཀུན་
[276a.7]ནས་གསལ་བར་བྱེད་པ་དང་འདབ་མ་རྣམས་མཚུངས་པ་དང་། མཆོག་ཏུ་བལྟ་ན་སྡུག་པར་གྱུར་པ་དག་མཐོང་ངོ་། །ནམ་མཁའི་དཀྱིལ་ན་ཁང་བུ་རྣམས་ལ་ལེགས་པར་གནས་པའི་ལྷ་དེ་དག་རྣམས་དང་། པད་མའི་འདབ་མ་དེ་དག་ལ་ལྷ་གཞན་དག་ལྷན་ཅིག་སྤྱོད་པའི་འཁོར་
[276b]
[276b.1]དང་བཅས་པ་གནས་པ་རྣམས་རྩེ་བར་བྱེད་པ་དང་། ཕན་ཚུན་གྲོགས་སུ་གྱུར་པས་མྱོས་པ་ལ་དོན་གཅིག་པ་རྣམས་མཚོ་དེའི་པད་མའི་འདབ་མ་རྣམས་ཀྱི་གསེབ་ཏུ་སོང་ནས། གླུ་ལེན་པ་དང་གར་ཡང་བྱེད་དོ། །དེ་ནས་ནམ་མཁའི་དཀྱིལ་ན་རྒྱུ་བར་བྱེད་པའི་ལྷ་དེ་དག་རྣམས་དང་གང་
[276b.2]ཡང་པད་མ་ཆེན་པོའི་འདབ་མའི་ནང་ན་གནས་པ་དེ་དག་དང་དེ་དག་རྣམས་ཐམས་ཅད་ཀྱང་རྣམ་པ་དུ་མར་རྩེ་དགའ་བ་ཆེན་པོ་ཉིད་ཀྱིས་རྣམ་པར་རྒྱུ་ཞིང་རྩེད་འཇོས་རྣམ་པར་རྒྱུ་བར་བྱེད་པ་གང་ཡིན་པ་ལ་ནི་དཔེ་རྣམས་ཀྱིས་ཉེ་བར་འཇལ་བར་བྱ་བར་སླ་བ་ཡང་མ་ཡིན་ནོ། །དེ་དག་རྣམས་
[276b.3]དེ་ལྟར་རྩེ་བར་གྱུར་པའི་གླུ་དང་རོལ་མོའི་སྒྲ་དབྱངས་རྣམས་ནི་དཔག་ཚད་ལྔ་བརྒྱར་རྣམ་པར་གནས་པར་གྱུར་པ་དང་། དེ་དག་ནི་འདོད་པའི་ཡོན་ཏན་ལྔ་ཕུན་སུམ་ཚོགས་པར་གྱུར་པའི་རྔ་སྐད་ཡན་ལག་ལྔ་དང་ལྡན་པའི་ཆེན་པོ་རྣམས་རྣམ་པ་དུ་མར་ཉེ་བར་ལོངས་སྤྱོད་པར་བྱེད་དོ། །
[276b.4]དེ་དག་རྣམས་ནི་རང་གི་ལས་ཀྱི་ཁྱད་པར་གང་ཡིན་པ་རྣམས་སྤྱད་ཅིང་བྱས་ལ་ཡོངས་སུ་བསགས་པ་དེ་སྐྱེལ་བར་བྱེད་ལ། འོན་ཀྱང་དྲན་པར་འགྱུར་བ་ཡང་མ་ཡིན་ནོ། །ཇི་ལྟར་ན་ལས་རྣམས་ཟད་པར་འགྱུར་བ་ཡིན་པ་དང་ལེགས་པར་བྱས་པ་རྣམས་ནི་གཏུགས་པར་འགྱུར་
[276b.5]བ་ཡིན་པ་དང་། འཆི་འཕོ་བའི་དུས་ན་གང་དུ་འགྲོ་བར་བྱ་དགོས་པ་ཡིན་པ་དང་། འགྲོ་བ་གང་རྗེས་སུ་བསྒྲུབ་པ་འབྱུང་བ་ཡིན་པ་དང་རྣམ་པ་ཇི་ལྟ་བུའི་བདེ་བ་དང་སྡུག་བསྔལ་རྣམས་ལ་ཉེ་བར་ལོངས་སྤྱད་པར་བྱ་བ་འབྱུང་བ་དང་འབྱུང་བར་མི་འགྱུར་བ་ནི་གང་ཡིན་པ་དང་། ལེགས་
[276b.6]པར་བྱས་པ་དང་ཉེས་པར་བྱས་པའི་ལས་རྣམས་ཀྱི་ལམ་ལེགས་པར་སྟོན་པ་པོ། དམྱལ་བ་དང་ཡི་དགས་དང་དུད་འགྲོ་དང་མིའི་གནས་རྣམས་སུ་འཇིགས་པ་དང་བཅས་པ་དང་། འཇིགས་པ་མེད་པར་སྒྲུབ་པའི་འཇིགས་པ་མེད་པའི་དབང་དུ་བྱས་ནས་སྐྱེ་བ་གཞན་གྱི་གནས་
[276b.7]རྣམས་ལ་དེ་ལྟར་ཀུན་ཏུ་གོ་བར་མ་ཡིན་ཏེ། མུན་པར་བྱེད་པའི་བག་མེད་པར་ནུབ་པར་གྱུར་པ་དེའི་ཚེ་གོ་བ་མ་ཡིན་ནོ། །གང་གི་ཚེ་ལེགས་པར་བྱས་པའི་ལས་རྣམས་ཡོངས་སུ་ཟད་པར་གྱུར་ནས། མི་རྟག་པ་ཉིད་ཀྱི་རླུང་གིས་ངེས་པར་ལྟུང་བར་བྱེད་པ་དེའི་ཚེ། བག་མེད་པ་དེ་
[277a]
[277a.1]བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པ་རྣམས་གྲོགས་པོ་མ་ཡིན་པ་གྲོགས་པོའི་གཟུགས་ཅན་དང་། ཕན་པ་མ་ཡིན་པར་ཕན་པའི་གཟུགས་འཛིན་པ་རྣམས་ཀྱིས། རིམ་པ་ཕྱིན་ཅི་ལོག་ཏུ་བྱེད་པའི་འབྲས་བུ་ཉེ་བར་རིག་པར་འགྱུར་རོ། །གང་
[277a.2]བདག་ཅག་གིས་བག་མེད་པ་རྣམས་ཀུན་ནས་བསྟེན་ཅིང་བསྒོམས་ལ་ལན་མང་དུ་བྱས་པ་གང་ཡིན་པ་རྣམས་ནི། ལེགས་པར་བསྒྲུབས་པ་ཡང་མ་ཡིན་པར་དེ་ལྟར་འབྲས་བུ་རྣམས་ཤེས་པར་འགྱུར་ན། བག་མེད་པའི་དགྲ་བོས་ཇི་ལྟར་བྱས་པ་དེ་དག་རྣམས་ལ་བརྩི་བགྲང་མེད་པར་ལྷ་དེ་
[277a.3]དག་རྣམས་ཕྱིར་ཞིང་ཉིད་ཀྱང་དགའ་བར་བྱེད་ཅིང་། གླུ་ལེན་པར་བྱེད་ལ་མཚོ་དེ་ཡང་ལེགས་པར་བྱས་པའི་ལས་རྣམས་ཐམས་ཅད་ཀྱི་སྙིང་པོ་དང་འདྲ་བས་ཆེས་དགའ་བར་གྱུར་པར་པད་མའི་རྒྱལ་པོའི་འདབ་མ་རྣམས་ལ་རྩེ་དགའ་བར་བྱེད་པ་དེ་དག་རྣམས་དང་གང་ཡང་ནམ་
[277a.4]མཁའི་དཀྱིལ་ན་ཁང་བུ་རྣམས་ཀྱིས་འགྲོ་བ་དག་གི་མཚོ་དེ་མཚུངས་པར་མཐོང་ངོ་། །དེ་ནས་དེ་ལྟར་བག་མེད་པ་རྣམས་ལ་ཆུའི་རླབས་ལ་རྩེ་བ་ཞེས་བྱ་བའི་བྱས་ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་ཚིགས་སུ་བཅད་པ་རྗོད་པར་བྱེད་པ་རྣམས་ལ། ཇི་ལྟར། 
[277a.5]ལུས་ཅན་རྣམས་ཀྱི་གསོན་པ་ནི། །ཆུ་ཡི་རླབས་ལྟར་གཡོ་བ་ཡིན། །སྙིང་པོ་མེད་པའི་ཆུའི་ཆུ་བུར། །ལྷ་རྣམས་ཀྱིས་ནི་གོ་བའང་མིན། །དབུ་བའི་ཕུང་པོ་རིང་གནས་ཀྱི། །ཚེ་འདི་ཡང་ནི་མདོར་སྡུད་པའི། །ལྷ་ཡི་ཡུན་རིང་གནས་མིན་ཏེ། །མི་རྟག་པ་ཡིས་
[277a.6]སྐལ་བ་སྤངས། །ཇི་ལྟར་མར་མེ་རྣམས་ཞིག་པས། །འོད་རྣམས་ཞིག་པར་འདོད་པ་ཡིན། །དེ་བཞིན་ལས་ནི་རྣམ་ཟད་པས། །ལྷ་རྣམས་ཀྱི་ནི་བདེ་བ་འཇིག །བྱས་པའི་ལས་གང་མི་འཇིག་པ། །ཅུང་ཟད་ཡོད་པ་མ་ཡིན་ནོ། །དེ་ལྟར་ན་ཡང་རྨོངས་པའི་རྣམས། །
[277a.7]སྐྱེ་འདི་རྣམས་ནི་རྟག་ཉིད་མིན། །དངོས་གང་འགའ་ཞིག་སྐྱེ་བ་ནི། །དེ་ཡི་འཇིག་པ་རྟག་པར་གནས། །འདུས་བྱས་ཀྱང་ནི་ཐམས་ཅད་ཀྱི། །ཆོས་ཉིད་འདིར་ནི་རྣམ་པར་གནས། །གལ་ཏེ་འཁོར་བའི་སྲོག་ཆགས་རྣམས། །རང་གི་ལས་ཀྱིས་འཁོར་བྱེད་ན། །
[277b]
[277b.1]འཇིག་རྟེན་འདི་ཅིའི་དོན་དུ་རྨོངས། །བག་མེད་པས་ནི་རྣམ་པར་བཅོམ། །བག་མེད་པས་ནི་བདེ་ལེགས་འཇོམས། །བག་མེད་པས་ནི་འཆིང་བའི་མཆོག །བག་མེད་ལོག་པར་ལྟུང་བ་དང་། །བག་མེད་པས་ནི་དམྱལ་བར་འཚེད། །སྡུག་བསྔལ་འདི་ཡི་རྒྱུ་
[277b.2]གཅིག་པུ། །བག་མེད་ཡིན་པར་ཡོངས་སུ་བསྒྲགས། །དེ་ཕྱིར་བདེ་དོན་གཉེར་སྐྱེས་བུས། །བག་མེད་ཡོངས་སུ་སྤང་བར་གྱིས། །གང་གིས་བག་མེད་ཡོངས་སྤངས་པ། །དེ་ཡིས་གོ་འཕང་འཕོ་མེད་འཐོབ། །གང་ཡང་བག་ཡོད་ལ་དགའ་བ། །དེ་ནི་མྱ་ངན་
[277b.3]འདས་མཐའ་ཉིད། །བག་ཡོད་གོ་འཕང་དེ་དག་ཀྱང་། །མྱ་ངན་འདས་མཆོག་འགྲོ་བ་ཡིན། །བག་མེད་ལོག་པར་ལྟུང་བ་ཡི། །རྒྱུ་དེ་དག་ཏུ་རབ་ཏུ་བསྒྲགས། །སྐྱེས་བུ་བག་མེད་ཐམས་ཅད་ནི། །དེ་ནི་སྨྱོན་པ་བཞིན་དུ་སྣང་། །འཇིག་རྟེན་འདིར་ནི་སླད་སླ་ཞིང་། །
[277b.4]ཕྱི་མ་ལ་ནི་སྡིག་པས་འཚེད། །བག་མེད་པ་ཡི་སྐྱེས་བུ་ཀུན། །ཕྱིན་ཅི་ལོག་ལ་འཇུག་པར་བྱེད། །རྒྱུ་རྣམས་ལས་ཀྱི་རྣམ་སྨིན་དང་། །འཆི་འཕོ་སྐྱེ་བ་དེ་བཞིན་ཏེ། །བག་མེད་མེ་ནི་གདུག་པ་འདིས། །དམྱལ་བར་རྗེས་སུ་འཁྲིད་པར་བྱེད། །དེ་ཕྱིར་དམྱལ་
[277b.5]ལས་གྲོལ་དོན་དུ། །བག་མེད་རྣམ་པར་སྤང་བར་གྱིས། །གང་གིས་བག་མེད་ངེས་རྣམ་རྒྱལ། །རྟག་ཏུ་ཤེས་རབ་ལ་དགའི་མི། །དེ་ནི་ཉོན་མོངས་འཆིང་བཅད་ནས། །བདེ་བའི་གོ་འཕང་འཆར་བར་འགྲོ། །སྒོ་ལྔ་ནས་ནི་དྲི་མ་གསུམ། །སྐྱེ་བས་ཁམས་གསུམ་
[277b.6]རྟག་འཇུག་པ། །བག་མེད་ལས་ནི་རྣམ་རྒྱལ་བའི། །སངས་རྒྱས་རྣམས་ཀྱིས་བག་མེད་གསུངས། །བག་མེད་མུན་པའི་སྐྱེ་གནས་ཡིན། །བག་ཡོད་པ་ནི་བདེ་བ་ཡིན། །དེ་ཕྱིར་བདེ་དོན་གཉེར་སྐྱེས་བུས། །བག་མེད་རྣམ་པར་སྤང་བར་གྱིས། །དེ་ལྟར་ཆུའི་
[277b.7]རླབས་ལ་རྩེད་མོ་རྩེ་བ་ཞེས་བྱ་བའི་བྱས་ལྷ་བག་མེད་པར་གྱུར་པ་དེ་དག་རྣམས་ཀྱི་བག་མེད་པ་ཀུན་དུ་ཞི་བར་བྱ་བའི་དོན་དུ་རྗེས་སུ་སྟོན་པའི་ཚིགས་སུ་བཅད་པ་རྣམས་བཤད་དོ། །ལྷ་དེ་དག་རྣམས་ཀྱང་ཀུན་དུ་རྨོངས་པར་གྱུར་པའི་ཕྱིར་ན་ཇི་ལྟར་དེ་ཁོ་ན་ཉིད་དེ་དག་རྣམས་བརྗོད་
[278a]
[278a.1]པར་གྱུར་པ་ན། དེ་ལྟར་ཀུན་དུ་མི་རྟོགས་སོ། །སླར་ཡང་དེ་ཁོ་ན་བཞིན་དུ་གང་དག་ནམ་མཁའི་དཀྱིལ་དུ་སོང་བ་རྣམས་དང་། མཚོ་ཆེན་པོ་རྣམ་པར་རྒྱས་པའི་པད་མའི་འདབ་མ་རྣམས་ལ་ལྟ་བ་གང་ཡིན་པ་དེ་དག་རྣམས་ཕན་ཚུན་ཀུན་དུ་ལྟ་བ་ལ་ཆེད་ཆེར་
[278a.2]བྱེད་པས། རྩེ་འཇོ་བར་བྱེད་ཅིང་དགའ་བར་ཡང་བྱེད་དེ། མཆོག་ཏུ་སྙན་པར་གྱུར་པའི་ལྷ་རྫས་ཀྱི་རྔ་སྐད་ཡན་ལག་ལྔ་པ་རྣམས་ཀྱིས་སོ། །ཡུལ་གཞན་རྣམས་ཀྱི་གཟུགས་དང་དྲིས་ཀྱང་ཕན་ཚུན་དུ་ཡིད་འཕྲོག་པར་གྱུར་པའི་བདེ་བ་རྣམས་ཀྱིས་ཀྱང་རྣམ་པར་ངོམས་པ་མེད་
[278a.3]པའི་ཡུལ་རྣམས་ནི་ལན་ཚྭའི་ཆུ་བཞིན་དུ་ལན་ཅིག་མ་ཡིན་པ་དང་ལན་ཅིག་མ་ཡིན་པར་ཡང་ནགས་རྣམས་ཉིད་དུ་རྣམ་པར་ངོམས་པ་མེད་པར་འགྱུར་ཏེ། ལྷ་དེ་དག་རྣམས་དེ་ཁོ་ན་བཞིན་དུ་རྣམ་པ་དུ་མར་དགའ་བར་བྱེད་ཅིང་བདེ་བ་ཡང་ཉམས་སུ་མྱོང་བར་བྱེད་དོ། །དེ་ནས་
[278a.4]དུས་ཤིན་ཏུ་རིང་བར་ལྷ་དེ་དག་གིས་ནམ་མཁའི་དཀྱིལ་དུ་རྩེད་སྒྲོགས་དག་བྱས་ནས། སླར་ཡང་གང་ན་རྣམ་པར་རྒྱས་པའི་མཚོ་དེ་དང་པད་མ་ཆེན་པོའི་ནགས་ཡོད་པ་དེར་ལེགས་པར་འབབས་པར་བྱེད་དོ། །ལྷ་གང་ཡང་པད་མ་ཆེན་པོ་དེའི་འདབ་མ་རྣམས་ལ་ལྷན་ཅིག་
[278a.5]རྗེས་སུ་སྤྱོད་པ་དང་བཅས་ནས། རྔ་སྐད་ཡན་ལག་ལྔ་དང་ལྡན་པས་གླུ་ལེན་པར་བྱེད་པ་དང་དགའ་བར་བྱེད་པ་དང་། ཀུན་དུ་གཡོག་བྱེད་པ་དེ་དག་རྣམས་ནི་ཕན་ཚུན་དུ་གཡོག་གི་བྱ་བས་བགྲོད་ཅིང་འཐུན་པར་འཇུག་པས་རྒྱགས་པ་ལ་དོན་གཅིག་པ་འདོད་པ་དྲུག་ལ་
[278a.6]རྣམ་པར་ཆགས་པའི་ཡིད་ཀྱིས། དུས་རིང་དུ་གླུ་ལེན་པར་བྱེད་པ་དང་མཆོག་ཏུ་རྩེད་མོ་རྩེ་བར་ཡང་བྱེད་དེ། དེ་དག་རྣམས་རྣམ་པ་དུ་མ་དང་རྣམ་པར་རྟོག་པ་དུ་མས་བདེ་བ་རྣམས་ཉམས་སུ་མྱོང་བར་བྱེད་དོ། །དེ་དག་གི་བདེ་བ་དེ་དག་རྣམས་ཀྱང་སེམས་བསྐྱེད་པ་དང་། 
[278a.7]ལྷན་ཅིག་ཏུ་སྐྱེ་བ་དང་། ཀུན་དུ་རྟོག་པ་ཙམ་གྱིས་རབ་ཏུ་འགྲུབ་པར་འགྱུར་བ་ནི། དགེ་བའི་ལས་རྣམས་ཀྱིས་དེ་ལྟར་ཡང་ཕུན་སུམ་ཚོགས་པར་འགྱུར་རོ། །ལྷ་དེ་དག་དེ་ལྟར་ཀུན་དུ་རྟོག་པའི་ཆུའི་ཤུགས་ལ་རྣམ་པར་རྟོག་པའི་རླབས་ཀྱི་ཕྲེང་བ་དང་ལྡན་པའི་ཆུ་
[278b]
[278b.1]ཀླུང་ཆེན་པོས་ཀུན་དུ་ཁྱེར་བར་གྱུར་པ་དེ་དག་རྣམས་ནི། མཆོག་ཏུ་བག་མེད་པའི་ཡིད་ཀྱིས་དུས་རིང་དུ་འདའ་བར་བྱེད་དོ། །མཚོ་ཆེན་པོ་དེའི་པད་མའི་འདབ་མ་རྣམས་ལ་སོང་བའི་ལྷུ་རྣམས་ལ་ནི། ལྷ་རྫས་ཀྱི་བདེ་བ་རྣམ་པ་དུ་མ་རྣམས་དང་རྣམ་པར་འདྲེས་པ་དུ་མ་རྣམས་ཉམས་སུ་
[278b.2]མྱོང་བར་བྱེད་དོ། །དེ་དག་དེ་ལྟར་རྣམ་པར་འཕྱན་པས་བག་མེད་པར་སྤྱོད་པ་དེ་དག་རྣམས་ལ་རྗེས་སུ་བརྩེ་བའི་དོན་དང་། བག་མེད་པ་ཀུན་དུ་སྤང་བར་བྱ་བའི་དོན་དུ་ཡང་འཐབ་བྲལ་གྱི་བདག་པོ་མུ་སུ་ལུན་དྷ་དེས། སྤྲུལ་པ་འདི་དག་རྣམས་བྱེད་པ་ཡིན་ཏེ། གཟུགས་དང་ལང་ཚོའི་
[278b.3]རྒྱགས་པ་རྣམས་ཀུན་དུ་ཞི་བར་བྱ་བའི་དོན་དུ་ཡང་ཡིན་ནོ། །དེ་བཞིན་དུ་ཡང་མཚོ་ཆེན་པོ་རྣམ་པར་རྒྱས་པ་དེའི་དྲུང་དེ་ན་གྲིབ་མ་སྔོན་པོ་ཞེས་བྱ་བའི་རི་ཐམས་ཅད་ནས་ཀྱང་ཤིན་ཏུ་རབ་ཏུ་དང་བའི་བཻ་ཌཱུརྱའི་རང་བཞིན་ལ་གསེར་དང་དངུལ་གྱི་ཁམས་ཀྱི་འབྱུང་ཁུངས་རྣམས་དང་ལྡན་པ་
[278b.4]ཐམས་ཅད་དུ་བཀྲ་ཞིང་བཀྲ་བར་གྱུར་པའི་ནགས་འབར་བའི་ཕྲེང་བ་རྣམས་དང་ལྡན་པ། འབབ་ཆུ་སྟོང་ཕྲག་བརྒྱ་གསེར་ཤིན་ཏུ་བསིལ་བ་དང་རིན་པོ་ཆེའི་འོད་ཀྱིས་ཀུན་ཏུ་སྣང་བར་གྱུར་པའི་རྩེ་མོ་ཐམས་ཅད་ལ་ཡང་ལྗོན་ཤིང་གི་ཚལ་དང་ལྡན་པ་དང་པད་མའི་རྫིང་བུ་རྣམས་ཀྱིས་
[278b.5]ཉེ་བར་མཛེས་པ་དང་། མེ་ཏོག་གི་འབྱུང་གནས་རྣམ་པ་དུ་མ་སྣ་ཚོགས་པ་རྣམས་ཀྱིས་ཉེ་བར་མཛེས་པ། འཁྲི་ཤིང་གི་ཁང་པ་སྟོང་གིས་རྣམ་པར་བརྒྱན་པ། ཉེ་འཁོར་རྣམ་པ་དེ་ལྟ་བུར་རྣམ་པར་མཛེས་པའི་རིའི་མཆོག་དེ་ལ། འཐབ་བྲལ་བའི་མངའ་བདག་དེས་
[278b.6]བདེ་བ་རྒྱ་ཆེན་པོའི་ས་ན་གནས་པའི་ལྷ་རྣམས་དང་། ལྷ་གཞན་རྣམས་ལ་ཡང་ཕན་པར་བྱ་བའི་དོན་དུ་རྫུ་འཕྲུལ་བྱས་པ་རྣམས་ནི་ལྷ་རྫས་ཀྱི་བསམ་གྱིས་མི་ཁྱབ་པའི་ངོ་བོའི་སྤྲུལ་པ་རྣམས་ཡིན་ཏེ། བདེ་བ་རྒྱ་ཆེན་པོའི་ས་ལ་གནས་པའི་ལྷ་དེ་དག་རྣམས་ལས། ཐབས་
[278b.7]ཐམས་ཅད་ནས་བཅུ་འགྱུར་གྱིས་གཟུགས་དང་ལང་ཚོ་དང་མདངས་དང་མགྱོགས་པ་དང་སྤྲོ་བ་དང་གར་དང་གླུ་དང་རྒོད་པ་དང་འགྱིང་བག་དང་རྩེད་འཇོ་ལ་སྤྲོ་བ་ལ་སོགས་པ་རྣམས་ཀྱིས་ཆེས་ལྷག་པའི་ལྷ་རྫས་ཀྱི་ཡུལ་གྱི་རྣམ་པ་དེ་སྲིད་པ་རྣམས་སྤྲུལ་པ་གང་ཡིན་པ་འདི་དག་གི་
[279a]
[279a.1]ཁྱད་པར་གྱིས་ལྷ་གཞན་དེ་དག་རྣམས་ནི་བཅུར་བྱས་པའི་ཆ་ཙམ་དུ་ཡང་འགྱུར་བ་མ་ཡིན་ནོ། །རིམ་པ་ཐམས་ཅད་ཀྱིས་གཟུགས་དང་ལང་ཚོ་དང་ཚད་དང་མདོག་དང་དབྱིབས་དང་དགོད་པ་དང་འགྱིང་བག་དང་གླུ་དང་གར་དང་རྩེད་མོའི་ཡང་རིམ་པ་རྣམས་ཀྱི་རིམ་པ་
[279a.2]རྣམས་ཐམས་ཅད་ཀྱིས་ཀྱང་ཅུང་ཟད་མཛེས་པ་མ་ཡིན་ནོ། །རྣམ་པ་དེ་སྲིད་དུ་སྤྲུལ་པ་དེ་དག་རྣམས་ཕལ་ཆེར་ནི་གྲིབ་མ་སྔོན་པོའི་རི་དེ་ལ་སྟེ། ཉེ་འཁོར་ཀུན་ནས་བཻ་ཌཱུརྱའི་རང་བཞིན་ཡིན་པ་རྣམས་ནི་སྔ་མ་བཞིན་ནོ། །དེ་ནས་རིའི་མཆོག་གང་ཡིན་པ་དེའི་རྩེ་མོ་དང་། ཐམས་ཅད་
[279a.3]མཆོག་ཏུ་གྱུར་པ་དེ་དག་རྣམས་ལས་སྤྲུལ་པའི་ལྷ་དེ་དག་རྣམས་དང་། ལྷ་མོ་དག་ཀྱང་གླུ་ལེན་པར་གྱུར་པས་ཡན་ལག་ལྔ་དང་ལྡན་པར་གྱུར་པའི་རོལ་མོ་རྣམས་ཀྱང་མཉམ་པ་དང་ཆགས་པར་བྱེད་པ་དང་། སྙན་པར་གྱུར་པ་རྣམས་བྱེད་ཅིང་། གང་ན་རང་བཞིན་གྱི་ལྷ་དེ་དག་
[279a.4]རྣམས་གར་བྱེད་པ་དང་། འགྱིང་བར་བྱེད་པས་སྐྱེད་མོས་ཚལ་གྱི་ལྟད་མོ་བྱེད་པ་དེར་ལྷ་མོ་དེ་དག་རྣམས་དང་ལྷ་དེ་དག་རྣམས་རིམ་གྱིས་འཇུག་གོ། །དེ་ནས་ལྷ་དེ་དག་རྣམས་ཀྱིས་སྤྲུལ་པ་དེ་དག་གི་གླུའི་སྒྲ་རྣམས་ཐོས་པར་གྱུར་པ་དང་། བཅུ་འགྱུར་གྱིས་ཤིན་ཏུ་སྙན་པར་
[279a.5]གྱུར་པ་ནི། སྔ་མ་བཞིན་ཏེ་རང་བཞིན་གྱི་ལྷ་དེ་དག་རྣམས་རྩེ་དགའ་བ་ལ་མཆོག་ཏུ་ཡང་ཞུགས་པ་དང་། ལྷ་མོ་དེ་དག་རྣམས་ཀྱིས་ཀྱང་དེ་ཁོ་ན་བཞིན་དུ་རྩེས་པར་གྱུར་ཏོ། །དེ་ནས་སྤྲུལ་པའི་ལྷ་དེ་དག་རྣམས་ཀྱིས་དལ་བུ་དལ་བུས་ལེགས་པར་བབས་ཏེ། དེ་ནས་ཕན་ཚུན་དུ་གང་
[279a.6]གི་ཚེ་ཁྱད་པར་ཞུགས་པར་མཐོང་བར་གྱུར་པ་དེའི་ཚེ་རང་བཞིན་གྱི་ལྷ་དེ་དག་རྣམས་ནི་སྤྲུལ་པ་དེ་དག་རྣམས་ཀྱི་ཁྱད་པར་གྱིས་ཚུལ་ཐམས་ཅད་ཀྱིས་མི་མཛེས་སོ། །གཟུགས་ལྷག་པས་ནི་གཟུགས་ཀྱི་རྒྱགས་པ་ཉེ་བར་བཅོམ་མོ། །དེ་དག་རྣམས་ཀྱིས་བྱས་པའི་ཆ་བྱད་དུ་བྱས་པ་རྣམས་
[279a.7]བཅོམ་མོ། །འོད་རྣམས་ཀྱིས་ནི་རང་གི་ལུས་ལས་ཀུན་དུ་འབྱུང་བའི་འོད་རྣམས་བཅོམ་མོ། །སྤྲུལ་པའི་གླུའི་དབྱངས་རྣམས་ཀྱིས་ནི་ངོ་བོ་ཉིད་ཀྱི་གླུའི་གདངས་རྣམས་ཉེ་བར་བཅོམ་མོ། །དྲི་རྣམས་ཀྱིས་ནི་དྲི་རྣམས་བཅོམ་མོ། །སྤྲུལ་པའི་ཚད་དང་ཁ་དོག་དང་དབྱིབས་རྣམས་ཀྱིས་
[279b]
[279b.1]ནི་ལྷ་དེ་དག་རྣམས་ལྷ་མོ་དང་ལྷན་ཅིག་ཏུ་བཅས་པ་རྣམས་ཀྱི་ཚད་དང་ཁ་དོག་དང་དབྱིབས་རྣམས་ཉེ་བར་བཅོམ་མོ། །དེ་བཞིན་དུ་ཡན་ལག་ལྔ་དང་ལྡན་པའི་ཡུལ་གྱི་བདེ་བ་རྣམས་ཀྱིས་ནི་ཡན་ལག་ལྔ་དང་ལྡན་པའི་ཡུལ་གྱི་བདེ་བ་རྣམས་ཉེ་བར་བཅོམ་མོ། །ཇི་ལྟ་ཇི་ལྟར་ངོ་བོ་ཉིད་ཀྱི་ལྷ་རྣམས་
[279b.2]ཀྱི་རྒྱགས་པ་ཆེན་པོ་ཐམས་ཅད་ཆུང་ངུན་དུ་བྱས་པར་འགྱུར་ཏེ། ཐབས་རྣམས་ཐམས་ཅད་ཀྱིས་གང་གི་ཚེ་ལྷ་དེ་དག་དང་ངོ་བོ་ཉིད་ཀྱི་ལྷ་དེ་དག་རྣམས་རྣམ་པར་འདྲེ་བར་འགྱུར་བ་དེའི་ཚེ་ནའོ། །དེ་ལྟར་དེ་དག་རྣམས་ཀྱིས་ངོ་བོ་ཉིད་ཀྱི་ལྷ་རྣམས་ཀྱི་གཟི་བརྗིད་དེ་དག་དེ་བཞིན་དུ་ཟིལ་གྱིས་
[279b.3]གནོན་ཏེ། ཇི་ལྟར་འཛམ་བུའི་གླིང་དུ་ཉི་མ་ཤར་བར་གྱུར་ན། གཟའ་དང་སྐར་མ་དང་རྒྱུ་སྐར་རྣམས་ཀྱི་གཟི་བརྗིད་ཉམས་པར་བྱེད་དོ། །དེ་བཞིན་དུ་སྤྲུལ་པའི་ལྷ་དེ་དག་རྣམས་ཀྱིས་ལྷ་རྣམས་ཐམས་ཅད་ཀྱི་འོད་ཟེར་ཟིལ་གྱིས་གནོན་ནོ། །ཇི་ལྟར་ལྷ་རྫས་ཀྱི་རོལ་མོ་རྣམས་
[279b.4]ཀྱིས་མི་རྣམས་ཟིལ་གྱིས་གནོན་པར་བྱེད་པ་དེ་བཞིན་དུ་རོལ་མོ་རྣམས་ཀྱང་མངོན་པར་ཟིལ་གྱིས་གནོན་ནོ། །གླུ་རྣམས་ཀྱང་དེ་བཞིན་དུ་ཟིལ་གྱིས་གནོན་ནོ། །ཚད་དང་མདོག་དང་དབྱིབས་རྣམས་ཀྱང་དེ་བཞིན་དུ་ཟིལ་གྱིས་གནོན་ཏེ། ཇི་ལྟར་འཐབ་བྲལ་བས་མི་རྣམས་ཟིལ་
[279b.5]གྱིས་གནོན་པ་བཞིན་ནོ། །དེ་ནས་ངོ་བོ་ཉིད་ཀྱི་ལྷ་དེ་དག་རྣམས་ངོ་ཚ་བ་དང་བཅས་པས་གང་ན་དེ་མཚོ་ཆེན་པོ་དེ་ཡོད་པའི་འགྲམ་དེར་ཉེ་བར་འགྲོ་བར་བྱེད་དེ། ངོ་ཚ་བ་དང་ངོ་མཚར་བར་གྱུར་པ་དང་བཅས་པའི་ཡིད་ཀྱིས་སོ། །དེ་ནས་སྤྲུལ་པའི་ལྷ་དེ་དག་རྣམས་མཚོ་དེའི་གང་ན་
[279b.6]པད་མ་ཆེན་པོ་ཡོད་པ་ཡིན་པ་དེ་དང་ཉེ་བར་མངོན་པར་གནས་ནས་གླུ་ལེན་པར་བྱེད་པར་གྱུར། གར་བྱེད་པར་གྱུར། དགོད་པར་གྱུར་པས་ཀྱང་ལྷ་རྫས་ཀྱི་འདོད་པའི་ཡོན་ཏན་ལྔ་ཕུན་སུམ་ཚོགས་པར་གྱུར་པའི་བདེ་བ་རྣམས་དང་ཡང་དག་པར་ལྡན་པས་མཚོ་དེའི་སྟེང་གི་པད་མ་ཆེན་
[279b.7]པོའི་འདབ་མ་རྣམས་ཀྱི་བར་དུ་སོང་ནས་གར་བྱེད་པ་དང་། དགོད་པར་བྱེད་པ་དང་། འགྱིང་བར་བྱེད་པ་དང་། ཕན་ཚུན་གྲོགས་བྱེད་པས་ཀྱང་རྒྱགས་པ་ལ་དོན་གཅིག་པ་རྣམས་ཡིན་ཏེ། འཐབ་བྲལ་བ་རྣམས་ལས་ཆེས་ལྷག་པའི་ལུས་ཅན་དེ་དག་རྣམས་ཀྱིས་རང་བཞིན་གྱི་
[280a]
[280a.1]ལྷ་རྣམས་ལ་ཕན་པར་བྱ་བའི་དོན་དུ་དེའི་ཚེ། ཚིགས་སུ་བཅད་པ་མངོན་པར་བསྙད་པ་གླུ་དང་ལེགས་པར་འདྲེས་པ་རྣམས་བཤད་པ། ཇི་ལྟར། ལྷ་ཡི་བདེ་བ་ཐམས་ཅད་ནི། །ལས་དང་ཆ་འདྲ་མཐོང་བ་ཡིན། །གསོན་པ་དང་ནི་བདེ་བ་ཡང་། །ལས་ཟད་
[280a.2]པས་ནི་འཇིག་པ་ཡིན། །དེ་ཕྱིར་རྣམ་པ་དུ་མའི་བདེ། །ཇི་སྲིད་ཟད་པར་མ་གྱུར་པ། །དེ་སྲིད་དུ་ནི་བསོད་ནམས་ཀྱིས། །བསོད་ནམས་མ་བྱས་ལས་སྡུག་བསྔལ། །གསོན་ཚེ་མྱུར་བ་ཉིད་དུ་འགྲོ། །ལང་ཚོ་མྱུར་བར་འགྲོ་བ་ཡིན། །འཆི་བདག་མྱུར་བ་ཉིད་འོང་གིས། །
[280a.3]བག་མེད་པ་ལ་དགའ་མ་བྱེད། །ལུས་ཅན་ཀུན་གྱི་བདེ་བ་ཀུན། །འཇིག་པའི་རྒུད་པར་འགྱུར་བ་ཡིན། །གསོན་པ་ཡང་ནི་མཐར་འཇོམས་ན། །བག་མེད་ལ་ནི་དགའ་མ་བྱེད། །དབང་པོ་རྣམས་ཀྱི་སྤྱོད་ཡུལ་ལ། །མི་སྐྱེ་བར་ནི་བྱ་མི་ནུས། །དབང་རྣམས་རང་གི་སྤྱོད་
[280a.4]ཡུལ་ལས། །གང་ཕྱིར་ཤེས་པས་ཟློག་པར་བྱེད། །དེ་ཕྱིར་རྟག་ཏུ་ཤེས་པ་བསྟེན། །ཤེས་པ་ཡོངས་སུ་སྤོང་བ་དང་། །སྐྱོན་རྣམས་རྟག་ཏུ་སྤོང་མི་འགྱུར། །དེ་ནི་དོན་མིན་མྱུ་གུ་ཡིན། །བག་མེད་པ་ལས་འདོད་ཆགས་སྐྱེ། །འདོད་ཆགས་ལས་ནི་སྡུག་བསྔལ་འབྱུང་། །
[280a.5]སྡུག་བསྔལ་གྱིས་བསྒྲུབས་སྐྱེ་བ་འདི། །དེ་དག་འཁོར་བའི་ལམ་ཡིན་ནོ། །བག་མེད་ཡོངས་སུ་སྤངས་པ་གང་། །ཡུལ་འདི་སྟེན་པར་མི་བྱེད་པ། །དེ་ལ་སྐྱོན་ནི་མི་དམིགས་ལ། །སྐྱོན་གྱི་དངོས་པོ་གྲོལ་བ་ཡིན། །སྡུག་བསྔལ་ལྗོན་ཤིང་རྩ་བར་ནི། །བག་མེད་
[280a.6]འདི་གཅིག་རྣམ་པར་གནས། །བག་མེད་པ་ལ་མཆོག་གྱུར་པས། །སྐྱེ་འདི་ལམ་ནི་ཐམས་ཅད་འཇོམས། །གཟུགས་ནི་རྟག་པ་མཐོང་བ་མེད། །མཉམ་དུ་འགྲོ་བའི་བདེ་བ་མེད། །སྲིད་ནས་སྲིད་པར་དངོས་པོ་འདིའི། །ཀུན་ཐོབ་པ་ཡང་རྣམ་འཇིག་འགྱུར། །ཡུལ་
[280a.7]ནི་འཆིང་བ་རྣམས་ཀྱི་རྒྱུ། །ཇི་ལྟ་ཇི་ལྟར་བསྟེན་བྱས་པ། །དེ་ལྟ་དེ་ལྟར་རྣམ་འཕེལ་ཏེ། །བུད་ཤིང་ལས་ནི་མེ་ཇི་བཞིན། །ངོམས་པ་མེད་པའི་སྡུག་བསྔལ་འདི། །འདི་ནི་བདེ་བར་འདིར་མི་བརྗོད། །འཁོར་བ་ལས་ནི་ཁ་ལོག་པའི། །གང་ཞིག་སྲེད་བྲལ་དེ་བདེ་ཡིན། །
[280b]
[280b.1]དེ་ཕྱིར་གང་ཞིག་མཐར་ཐུག་བདེ། །བདེ་བ་དེ་ནི་བདེ་བར་བརྗོད། །འདོད་པ་འབྱུང་མིན་བདེ་བ་ནི། །མཐར་ཐུག་པ་ཡི་བདེ་བ་ཡིན། །དེ་ལྟར་བག་མེད་པ་རྣམས་ཀྱིས་ཤིན་ཏུ་བཅོམ་པར་མ་གྱུར་པའི་མུ་སུ་ལུན་དྷ་ཡིས་སྤྲུལ་པའི་ལྷ་དེ་དག་རྣམས་ཀྱིས་ལྷ་དེ་དག་རྣམས་ལ་གླུ་
[280b.2]བསྙད་ནས་མཆོག་ཏུ་སྙན་པ། སྔ་ན་མ་ཐོས་པའི་གླུ་རྣམས་ལེན་པར་བྱེད་ལ། ཇི་ལྟར་བསྟན་པ་དང་ཀུན་ཏུ་བསྲེས་པའི་སྤྲུལ་པའི་དེ་ཁོ་ན་ཉིད་རྣམས་ངོ་བོ་ཉིད་ཀྱི་ལྷ་དག་གིས་ཐོས་ནས་ཉན་པར་བྱེད་དོ། །དེ་ནས་ལྷ་དེ་དག་གིས་ཚིགས་སུ་བཅད་པའི་དབྱངས་ཀྱིས་བསྙད་པ་ཐོས་ནས། 
[280b.3]སྲེད་པ་སྔ་མ་ལ་གོམས་པར་བྱས་པར་གྱུར་པ་ཡོངས་སུ་དག་པའི་རྒྱུད་གང་ཡིན་པ་ཇི་ལྟར་ལྷ་དེ་དག་གིས་ཆེས་གཙོ་བོར་གྱུར་པ་རྣམས་ཀྱིས་གླུ་དབྱངས་ཀྱི་དོན་ཀུན་དུ་རྟོགས་ནས་སྐྱོ་བ་སྐྱེ་བར་འགྱུར་རོ། །དེ་ནས་ཡང་བདག་ཅག་རྣམས་ཀྱི་དྲུང་ན་རིམ་པ་རྣམས་ཐམས་ཅད་ཀྱིས་ཁྱད་པར་དུ་འཕགས་
[280b.4]པར་གྱུར་པ་དེ་དག་གང་གིས་ཚིགས་སུ་བཅད་པའི་དབྱངས་འདི་དག་རྣམས་ལེགས་པར་བཤད་པ་ཡིན་ཡང་དེ་དག་རྣམས་གང་ཡིན་པའི་དྲུང་ན། བདག་ཅག་རྣམས་ཅིའི་ཕྱིར་ཐམས་ཅད་དུ་ཤིན་ཏུ་དམན་པར་གྱུར་ཞེས། དེ་ལྟར་ཐབས་དེ་དག་རྣམས་ཀྱིས་འཐབ་བྲལ་གྱི་བདག་པོས་སྙིང་ལ་
[280b.5]ལེགས་པར་གོ་བར་བྱས་ཏེ། བག་མེད་པ་རྣམས་དང་བྲལ་བར་ཡང་བྱས་སོ། །ཐབས་གཞན་རྣམས་ཀྱིས་ཀྱང་ཕན་པར་བྱས་པ་ཡིན་ལ། དེ་ལྟར་ལྷ་དེ་དག་རྣམས་གཟུགས་ལ་སོགས་པའི་བདེ་བའི་རྒྱགས་པ་དག་གིས་རྒྱགས་པར་གྱུར་ནས། ལོག་པར་ལྟུང་བར་འགྱུར་བ་རབ་ཏུ་མ་མཐོང་
[280b.6]བ་དེ། ཕྱིས་འཆི་འཕོ་བའི་དུས་ན་འགྱོད་པའི་མེས་བསྲེགས་ནས་ཕྱི་ནས་ཡང་དམྱལ་བའི་མེས་སྲེག་པར་འགྱུར་བ་ཡིན་ནོ། །དེ་ལ་ཐབས་འདི་དག་གིས་རང་བཞིན་པའི་ལྷ་དེ་དག་རྣམས་ལ་ཕན་པར་འདོད་པས་མུ་སུ་ལུན་དྷ་དེས་ཀུན་སྐྱོ་བ་སྐྱེད་དོ། །དེ་ནས་ལྷ་དེ་དག་རྣམས་ཡིད་བྱུང་བར་
[280b.7]གྱུར་པ་རྟོགས་ནས། ཡང་སྤྲུལ་པ་གཞན་ཡང་ཤིན་ཏུ་ཡིད་འབྱུང་བའི་རྒྱུར་གྱུར་པའི་སྤྲུལ་པ་རྣམས་བྱེད་དེ། ཇི་ལྟར་པད་མའི་འདབ་མ་རྣམས་ཉིད་ལ་རྣམ་གྲངས་དུ་མ་རྣམས་ཀྱིས་དགའ་བར་བྱེད་པ་དང་། ཡོངས་སུ་གླུ་ལེན་པར་བྱེད་པ་དང་། རྣམ་གྲངས་དུ་མར་འགྱིང་བར་
[281a]
[281a.1]ཡང་བྱེད་པ་དེ་ལྟར་བྱེད་དོ། །ཇི་ལྟར་རང་བཞིན་གྱི་ལྷ་དེ་དག་རྣམས་ཀྱིས་ནམ་ཡང་འགའ་ཞིག་ཏུ་ཡང་མཐོང་མ་མྱོང་བའི་རྩེད་མོ་དེ་དག་རྣམས་དེ་ལྟར་རྣམ་པ་དུ་མ་རྣམས་སུ་དང་རྣམ་པར་རྟོག་པ་དུ་མ་རྣམས་སུ་དང་ཆེས་དགའ་བ་དུ་མ་རྣམས་སུ་ངོ་བོ་ཉིད་ཀྱི་ལྷ་དེ་དག་
[281a.2]རྣམས་ཀྱི་བག་མེད་པ་དང་ངེས་པར་བྲལ་བར་བྱ་བའི་དོན་དུ་དང་། ཇི་ལྟར་དེ་དག་རྣམས་ཀྱི་རྒྱགས་པ་ཀུན་ནས་སྤངས་པར་འགྱུར་བར་རོ། །ངོ་བོ་ཉིད་ཀྱི་ལྷ་དེ་དག་རྣམས་ཀྱིས་སྤྲུལ་པའི་ལྷ་དེ་དག་རྣམས་ཀྱི་གླུ་ཤིན་ཏུ་སྙན་པར་གྱུར་པ་རྣམས་ཇི་ལྟ་བ་བཞིན་དུ་ཐོས་པས་ངོ་ཚ་བར་
[281a.3]གྱུར་ནས། གླུ་ལེན་པར་མི་བྱེད་པ་དང་གར་ཡང་མི་བྱེད་འགྱིང་བར་ཡང་མི་བྱེད་དགའ་བར་ཡང་མི་བྱེད་ཀུན་ཏུ་སྤྱོད་པར་ཡང་ནི་མི་བྱེད་ཀྱི་སྤྲུལ་པ་དེ་དག་རྣམས་ཀྱི་ལ་ལྟ་བར་འདོད་པའི་ཡིད་རྩེ་གཅིག་པས་ཐམས་ཅད་ཉིད་གནས་པར་གྱུར་ཏོ། །དེ་དག་རྣམས་ཀྱིས་ཀྱང་རྣམ་པ་དུ་
[281a.4]མར་གར་དང་གླུ་དང་དགོད་པ་དང་འགྱིང་བག་དང་རྣམ་པར་རྟོག་པ་དུ་མར་དང་། དགའ་བར་འགྱུར་བ་དུ་མར་གཞན་རྣམས་དང་འདྲ་བ་མ་ཡིན་པའི་རྣམ་པ་དུ་མ་རྣམས་ཀྱང་པད་མའི་འདབ་མ་རྣམས་ལ་སོང་ནས་ལྷ་དེ་དག་རྣམས་གླུ་ལེན་པར་བྱེད་པ་དང་གར་ཡང་བྱེད་དོ། །དེ་ནས་
[281a.5]གང་གི་ཚེ་རང་བཞིན་གྱི་ལྷ་དེ་དག་རྣམས་ཀྱིས་ཡིད་ལས་སུ་རུང་བར་བྱས་པར་གོ་ནས། མུ་སུ་ལུན་དྷ་དེས་སྤྲུལ་པ་གཉིས་པ་བྱེད་པ་རྣམས་ནི་ཇི་ལྟར་པད་མའི་འདབ་མ་རྣམས་ལ་གནས་ནས་གླུ་ལེན་པར་བྱེད་པའི་ལྷ་དེ་དག་རྣམས་ཉིད་ཀྱི་པད་མའི་འདབ་མ་གཅིག་སྤྲུལ་པའི་
[281a.6]ལྷ་རྣམས་ཀྱིས་ལེགས་པར་གང་བ་རབ་ཏུ་ལྟུང་ངོ་། །དེ་ནས་མཚོ་དེ་ལ་ལྷ་དེ་དག་རྣམས་ལས་ཁ་ཅིག་ནི་ནུབ་པར་གྱུར་ཏོ། །ཁ་ཅིག་ནི་བྱུང་ནས་ཡང་ནུབ་བོ། །ལ་ལ་དག་ནི་ལུས་རྣམས་ཆུ་ལ་བརྟེན་ནས་རྐྱལ་བར་བྱེད་དོ། །ཁ་ཅིག་ནི་ཕན་ཚུན་ཀུན་དུ་འཁྱུད་པར་བྱེད་པ་དང་ནུབ་པར་
[281a.7]ཡང་གྱུར་ནས། ཇི་ལྟ་བ་བཞིན་དུ་སྐྱོབས་དང་བསྐྱབ་པར་གྱིས་དང་ཞེས་དེ་ལྟར་ཕན་ཚུན་དུ་འབོད་པར་བྱེད་ཅིང་། འབོད་པར་བྱེད་པས་ཀྱང་ཕན་ཚུན་དུ་རྟེན་པར་བྱེད་པ་དང་། ངུ་བར་ཡང་བྱེད་པ་དང་ལྟུང་བ་དང་བྱིང་བར་ཡང་གྱུར་པའི་ཉམ་ང་བ་ཆེན་པོ་དང་འཇིགས་པ་ཆེན་པོ་དང་སྡུག་
[281b]
[281b.1]བསྔལ་ཆེན་པོ་རྣམ་པ་དུ་མ་དེ་དག་རྣམས་མཚོ་ཆེན་པོ་དེའི་འགྲམ་དུ་སོང་བར་གྱུར་པའི་ལྷ་དེ་དག་རྣམས་ཀྱིས་ཁྱད་པར་དུ་མཐོང་ངོ་། །དེ་ནས་འདབ་མ་གཅིག་དེ་དག་ཏུ་ཟགས་པ་དང་མཉམ་པ་ཐབས་ཀྱི་རྗེས་ཐོགས་སུ་འདབ་མ་གཞན་སྤྲུལ་པའི་ལྷ་རྣམས་ཀྱིས་ཀུན་དུ་གང་བར་གྱུར་པའི་
[281b.2]འདབ་མ་དེ་དང་དེ་དག་རྣམས་ཟགས་ཤིང་ཟགས་ཤིང་རྣམ་པར་རྒྱས་པའི་མཚོ་ཆེན་པོར་ལྷུང་ལ། སྤྲུལ་པའི་ལྷ་དེ་དག་གང་ཡིན་པ་དེ་དག་རྣམས་ཐམས་ཅད་ཀྱང་འཇིགས་པ་ཆེན་པོ་རྣམས་སུ་ལྷུང་བར་གྱུར་ཏེ་ཁ་ཅིག་ནི་ཆུར་ནུབ་བོ། །ཁ་ཅིག་འགྱུར་ལྡོག་བྱས་པས་ཤེད་སྨད་པར་གྱུར་ནས་
[281b.3]རྣམ་པར་ཁྲོ་བར་བྱེད་དོ། །ཁ་ཅིག་ནི་དེ་ན་གར་སོང་བ་མཐོང་བར་གྱུར་པ་ཉིད་ཀྱང་མ་ཡིན་ནོ། །ཁ་ཅིག་ནི་ཆུར་འགྱུར་ལྡོག་བྱས་པས་ཤི་བར་གྱུར་ཏོ། །ཁ་ཅིག་ནི་རྣམ་པར་ཁྲོ་འཚིག་གོ། །དེ་བཞིན་དུ་ལྷའི་བུ་མོ་རྣམས་ཀྱང་ཤིན་ཏུ་རྣམ་པར་ཉམས་པར་གྱུར་ཅིང་རྣམ་པར་ཁྲོས། འཁྲུགས་
[281b.4]པ་དང་བྱིང་བར་གྱུར་པས་ལྷ་དེ་དག་རྣམས་ལ་འཇུས་འཕྱངས་ནས་ནུབ་པར་འགྱུར་རོ། །ཇི་ལྟར་གང་གི་ཚེ་གྲུ་ཞིག་པར་གྱུར་ན་དེའི་ཚེ་གང་དག་དེར་ཞུགས་པ་དེ་དག་རྣམས་མེད་པ་དང་བྱིང་བར་འགྱུར་རོ། །དེ་བཞིན་དུ་མི་དགེ་བའི་ཆུ་རྣམས་ཀུན་དུ་རྒལ་བར་བྱེད་པ་ན། སྤྲུལ་པའི་ལྷ་དེ་
[281b.5]དག་རྣམས་ཀྱང་འདབ་མ་རྣམས་ལས་ལྷུང་བས་ངེས་པར་ནུབ་པར་འགྱུར་རོ། །དེའི་རྗེས་ལ་རྣམ་པར་རྒྱས་པའི་མཚོ་ཆེན་པོར་པད་མའི་འདབ་མ་གསུམ་པ་ལྷུང་བར་གྱུར་པས་དེ་ན་ཡང་ལྷ་གང་དག་གནས་པ་དེ་དག་རྣམས་ཐམས་ཅད་ཀྱང་། རྡོ་བ་བཞིན་དུ་འོག་ཏུ་བྱིང་ཞིང་ནུབ་ནས་ཐམས་
[281b.6]ཅད་ཀྱང་མ་མཐོང་བར་སོང་ངོ་། །དེའི་རྗེས་ཐོགས་ལ་སྤྲུལ་པའི་ལྷས་ཀུན་ནས་གང་བའི་འདབ་མ་གཞན་དག་ཀྱང་རབ་ཏུ་ལྷུང་བར་གྱུར་ཏེ། དེ་དག་ན་ཡང་དེའི་ལྷ་གང་དག་དེ་ལ་ཀུན་ཏུ་འདུས་ཤིང་ལེགས་པར་ཚོགས་པ་དེ་དག་རྣམས་ཀྱང་མཚོ་རྣམ་པར་རྒྱས་པ་དེ་དག་ཏུ་ངེས་པར་ལྷུང་
[281b.7]བར་གྱུར་ཏོ། །ལྷུང་བར་གྱུར་ནས་ཀྱང་ཕན་ཚུན་ཀུན་དུ་ཆགས་པར་གྱུར་ཅིང་རྣམ་པར་ཁྲོས་པས་ཀྱང་ཕན་ཚུན་དུ་འབོད་པར་བྱེད་ཅིང་ཀུན་དུ་འབྱིང་བར་གྱུར་པས་ཀྱང་། དུས་རིང་དུ་རྣམ་པར་རྗོད་པར་བྱེད་ཅིང་རྣམ་པར་བརྗོད་པས་ཀྱང་མཚོ་དེའི་ནང་དུ་ལྷུང་བར་འགྱུར་བ་ནི། དེ་
[282a]
[282a.1]ལྟར་ལན་བརྒྱ་ཕྲག་རྣམས་སུ་དང་ཇི་སྟེ་ན་ལན་སྟོང་ཕྲག་རྣམས་སུ་ཡང་བྱེ་བྲག་མང་དུ་རྣམ་པར་བརྗོད་ཅིང་། མཚོ་དེའི་ནང་དུ་ངེས་པར་ལྷུང་ཞིང་ངེས་པར་བྱིང་བ་ནི་རྡོ་བ་བཞིན་ཏེ། ལན་དུ་མར་ཡང་འོག་གི་ཡང་སྲིད་པ་རྣམས་སུ་འགྲོ་བར་འགྱུར་རོ། །དེའི་
[282a.2]རྗེས་ཐོགས་ལ་ལྷ་རྣམས་ཉིད་ཀྱིས་ཀུན་ནས་གང་བའི་པད་མའི་འདབ་མ་གཞན་རྣམས་ཀུན་ཏུ་ལྷུང་བར་གྱུར་ཏོ། །དེ་དག་རྣམས་ལྷུང་བར་གྱུར་པ་དེའི་རྩ་བ་ལས་ཀྱང་སྒྲ་ཆེན་པོ་རྣམ་པ་དུ་མར་ཀུན་ཏུ་བྱུང་བར་གྱུར་པ་རྣམས་ནི། དཔེར་ན་རིའི་རྩེ་མོ་ཀུན་ཏུ་ཉིལ་བའམ་ས་གཞི་
[282a.3]གཡོས་པའམ་རྒྱ་མཚོ་འཁྱོམས་པར་གྱུར་པ་རྣམས་ཀྱང་ཀུན་ཏུ་འབྱུང་བར་གྱུར་ཏེ། དེ་ལྟར་འདིར་ཏུག་ཅོམ་གྱི་སྒྲ་དེ་དག་རྣམས་རབ་ཏུ་བྱུང་བར་གྱུར་ཏོ། །སྒྲ་དེ་དག་རྣམས་ཐོས་ནས་ཀྱང་གང་དག་རང་བཞིན་དུ་གནས་པའི་ལྷ་དེ་དག་རྩ་བ་ནས་འགྱེལ་ཞིང་གནས་པར་གྱུར་ཏེ། རྣམ་
[282a.4]པ་དུ་མར་ཁྱད་པར་དུ་མི་རིགས་པ་དེ་དག་རྣམས་དེ་དག་གིས་མཐོང་བར་གྱུར་ནས། ཤིན་ཏུ་ཡི་མུག་ཅིང་འཇིགས་པ་དང་མཆོག་ཏུ་སྐྱོ་བའི་ཡིད་དུ་གྱུར་ཏོ། །གཞན་ཡང་གང་ན་མཚོར་སོང་བའི་སྤྲུལ་པའི་ལྷ་དེ་དག་རྣམས་རབ་ཏུ་ལྷུང་བར་གྱུར་པའི་དེ་དག་འཁོར་རྣམས་ཀྱིས་
[282a.5]ཡོངས་སུ་བསྐོར་ནས་ཤིན་ཏུ་སྡུག་བསྔལ་བའི་ཡིད་ཀྱི་གནས་པས་གནས་ཏེ། སྔ་ན་མ་མཐོང་བ་འདི་རྣམས་ཅི་ཡིན་ལྷ་རྣམས་ཐམས་ཅད་ཀྱིས་ཀྱང་སྔར་ནམ་ཡང་དེ་ལྟར་ཉམས་སུ་མྱོང་བར་མ་གྱུར་པ། ཤིན་ཏུ་མི་བཟད་པའི་སྡུག་བསྔལ་བའི་གོ་འཕང་ལྷ་རྣམས་ཀྱིས་ཉམས་
[282a.6]སུ་མྱོང་བ་ཡིན་ནོ་ཞེས་རྣམ་པ་དེ་ལྟ་བུའི་མཆོག་ཏུ་འཇིགས་པར་གྱུར་པའི་ཤིན་ཏུ་མི་རིགས་པ་རྣམས་དེ་སྐད་དུ་རྗོད་པར་ཡང་བྱེད་དོ། །དེ་ལྟར་དེ་དག་རྣམས་སེམས་པར་བྱེད་པ་ཉིད་དང་ཕན་ཚུན་དུ་གླེང་བར་ཡང་བྱེད་པ་དང་མཆོག་ཏུ་སྐྱོ་བའི་ཡིད་དུ་ཡང་འགྱུར་རོ། །འདབ་མ་གཞན་
[282a.7]ཉིད་ཀྱང་རབ་ཏུ་ལྷུང་བར་གྱུར་པས་ལྷ་མོ་རྣམས་ཐམས་ཅད་ཀྱང་ཤིན་ཏུ་ཉམས་སྨས་པར་གྱུར་ནས་ཕན་ཚུན་དུ་རྣམ་པར་ཁྲོ་བར་བྱེད་པ་དང་། ཧཱ་ཡོངས་སུ་སྐྱོབས་དང་ཞེས་བྱ་བ་དེ་ལྟར་ཕན་ཚུན་དུ་རྗོད་པར་ཡང་བྱེད་དོ། །ཇི་ལྟར་གང་དག་བག་མེད་པར་གྱུར་པས་བག་མེད་པར་རྒྱུ་
[282b]
[282b.1]བར་བྱེད་པ་དེ་དག་རྣམས་ཀྱི་ནི་གནས་སྐབས་འདི་ཡིན་ལ། རྣམ་པར་ལྷུང་བའི་རྣམ་པ་རྣམས་ཀྱང་འདི་འདྲ་བ་ཡིན་ནོ། །དེ་ལྟར་ཕན་ཚུན་རྣམ་པར་ཁྲོ་བ་རྣམས་ལས་རང་བཞིན་པའི་ལྷ་དེ་དག་རྣམས་ཀྱི་ཡིད་ལས་སུ་རུང་བར་བྱས་ཏེ། བག་མེད་པ་ཉམས་དམའ་བར་གྱུར་པ་རྣམས་
[282b.2]ནི་མྱ་ངན་ལས་འདས་པའི་ཆོས་རྣམས་བསྒྲུབ་པ་ལ་ལས་སུ་རུང་བ་ཡིན་པར་མཐོང་ནས། མཆོག་ཏུ་གཞན་ལ་ཕན་པ་ལ་རབ་ཏུ་ཞུགས་པའི་མུ་སུ་ལུན་དྷ་དེས་དེ་དག་རྣམས་ལ་ཡང་ཕན་པའི་དོན་དུ་ཡང་ལྷ་དེ་དག་དང་བཅས་པའི་པད་མའི་སྙིང་པོ་དེ་ཉིད་མི་མཐོང་བར་བསྒྱུར་རོ། །
[282b.3]དེ་ཡིས་འགྲོ་བའི་ཚོགས་ཆེན་པོ་བག་མེད་པས་ན་བག་མེད་པར་རྣམ་པར་སྤྱོད་པར་བྱེད་པ་གང་ཡིན་པ་དེ་དག་རྣམས་ཀྱི་ཡིད་དགེ་ལེགས་དང་ལྡན་པར་གྱུར་ཏོ། །དེ་ལྟར་ལེགས་པར་སྐྱེས་པར་གྱུར་ནས་དུས་འདི་ཉིད་དུ་ནི་འདི་དག་རྣམས་དམ་པའི་ཆོས་བསྒྲགས་པ་རབ་ཏུ་འཛིན་
[282b.4]པར་འགྱུར་ཏེ་དམ་པའི་ཆོས་བསྒྲག་པར་བྱའོ། །དེ་ནས་དེར་དེ་ལྟར་རིག་ནས་མཚོ་དེར་འཇིགས་པ་ཆེན་པོའི་རིམ་པ་དུ་མ་གཞན་ཉིད་ཀྱང་སྤྲུལ་པར་བྱེད་པ་ཡིན་ཏེ། འདབ་མ་བརྒྱ་ཡང་འཇིག་པ་དང་སྤྲུལ་པའི་ལྷ་རྣམས་ཀྱང་འཇིགས་པ་ཆེན་པོ་རྣམ་པ་དུ་མ་དང་། ཕུང་ཉེས་
[282b.5]རྣམས་དང་མཚོ་ལ་ཡང་འབྱིང་བར་འགྱུར་བ་དང་། དེ་བཞིན་དུ་རྣམ་པ་དུ་མར་ཀུན་དུ་རྗོད་པར་བྱེད་པ་དང་ཡིད་ཉམས་སྨས་པ་ཀུན་དུ་འབྱུང་བ་དང་། འཆི་བར་འགྱུར་བ་དུ་མ་ཡང་སྤྲུལ་པར་གྱུར་ཏོ། །དེ་དུས་རིང་དུ་རྟོགས་པར་བྱེད་དེ། དེ་དག་གིས་ཀྱང་རང་བཞིན་
[282b.6]གྱིས་ལྷ་དེ་དག་གི་འགྲོས་བཅོམ་ཞིང་། ཇི་ལྟ་བ་བཞིན་དུ་ཡིད་ཉམས་སྨད་ནས་གཞན་དུ་འགྲོ་བར་བྱེད་པ་ན་ཡང་དེ་ལྟར་བྱུང་བའི་འགྲོས་བཅོམ་ནས་ཇི་ལྟར་དེ་དག་གིས་མཐོང་བར་འགྱུར་བར་བྱེད་དོ། །མཐོང་བའི་རྗེས་ཐོགས་ཉིད་ལ་ཡིད་ཤིན་ཏུ་ཉམས་དམས་ཤིང་སྐྱོ་བ་སྐྱེ་བ་
[282b.7]འབྱུང་བར་འགྱུར་རོ། །དེ་ལྟར་ཐམས་ཅད་བྱས་ནས་པད་མའི་ནང་གི་སྙིང་པོ་ལ་རྗེས་སུ་ཞུགས་ཏེ། བག་མེད་པའི་ལྷ་དེ་དག་རྣམས་ཉིད་དང་ལྷན་ཅིག་ཏུ་ལྟ་བར་བྱེད་པ་དང་ལྷན་ཅིག་ཏུ་སྤྱོད་པར་ཡང་གྱུར་པ་ན་ཡང་། ཤར་བར་གྱུར་པ་ལེགས་པར་མངོན་པར་མཐོང་བ་དང་གཞན་
[283a]
[283a.1]ལ་ཕན་པ་དང་རྗེས་སུ་འཛིན་པ་ལ་རབ་ཏུ་ཞུགས་པ་དང་། མཆོག་ཏུ་སྙིང་རྗེ་ཆེ་བ་དང་གཞན་རྣམས་ལ་ཕན་པ་དང་རབ་ཏུ་ལྡན་པས་ལེགས་པར་ཞུགས་པས་ཀྱང་ལྷ་དེ་དག་རྣམས་ཀྱིས་རྗེས་སུ་འབྲང་བ་དང་བཅས་པས་པད་མའི་སྙིང་པོ་དེ་ཀུན་དུ་བཏང་བར་གྱུར་ཏོ། །
[283a.2]སྤྲུལ་པ་དེ་དག་རྣམས་ཀྱང་མི་སྣང་བར་བྱས་ནས་དབུགས་འབྱིན་པར་བྱེད་དོ། །ཇི་ལྟར་ཤིན་ཏུ་བར་ཡང་འཇིགས་པའི་གནས་རྣམས་སུ་ལྷ་དག་འགྲོ་བར་བྱེད་པ། ཤིན་ཏུ་འཇིགས་པར་གྱུར་པའི་གནས་རྣམས་སུ་རབ་ཏུ་འགྲོ་བ་ན་བག་མེད་པས་འཇིགས་པའི་གནས་རྣམས་སུ་
[283a.3]འགྲོ་བར་མ་བྱེད་ཅིག །བག་མེད་པས་རྣམ་པར་རྒྱུ་བ་རྣམས་ཀྱི་གནས་སྐབས་ནི་འདི་དག་ཡིན་ནོ། །བག་མེད་པས་རྒྱུ་བར་བྱེད་པ་རྣམས་ནི་བག་མེད་པའི་རྩ་བ་ལས་ཤིན་ཏུ་འཇིགས་པར་འགྱུར་བ་ཡིན་ཏེ། བག་མེད་པ་ལ་སྡུག་བསྔལ་རྣམས་མི་འབྱུང་བ་ནི་འགའ་ཡང་མེད་དོ། །
[283a.4]དེ་ནས་དུས་དེ་དག་ཏུ་མུ་སུ་ལུན་དྷས་ཚིགས་སུ་བཅད་པའི་དབྱངས་རྣམས་བརྗོད་པ། ཇི་ལྟར། བག་མེད་ལ་ནི་མངོན་དགའི་བྱིས། །རྟག་ཏུ་སྡུག་བསྔལ་སྐལ་ལྡན་ཡིན། །གང་ཡང་བག་མེད་རྣམ་པར་སྤངས། །རྟག་ཏུ་བདེ་བའི་སྐལ་ལྡན་དེ། །སྡུག་བསྔལ་ལྗོན་ཤིང་
[283a.5]ཐམས་ཅད་ཀྱི། །རྩ་བ་བག་མེད་པར་བརྗོད་དོ། །དེ་ཕྱིར་སྡུག་བསྔལ་ཡོངས་སྤོང་བས། །བག་མེད་པ་ནི་རྣམ་པར་སྤོངས། །དེ་ནས་ལྷ་རང་བཞིན་པ་དེ་དག་གིས་ཀྱང་མུ་སུ་ལུན་དྷ་དེ་མངོན་པར་མཐོང་ནས། དེ་དག་རྣམས་ཡིད་རྣལ་དུ་ཕེབས་པ་དང་ཆེས་རབ་ཏུ་དགའ་བར་གྱུར་
[283a.6]ནས། གང་ན་འཐབ་བྲལ་གྱི་མངའ་བདག་དེ་ཡོད་པ་དེར་ཐམས་ཅད་ཉིད་ཉེ་བར་བརྒྱུགས་སོ། །ཇི་ལྟར་ལྷ་བདག་ཅག་རྣམས་ཀྱི་མགོན་པོ་དེ་བདག་ཅག་རྣམས་ཀྱི་མགོན་པོ་བདག་ཅག་འཐབ་བྲལ་བ་རྣམས་ཀྱི་མངའ་བདག་དེ་ནི་པད་མའི་སྙིང་པོ་ལ་ལྷའི་ཚོགས་རྣམས་ཐམས་ཅད་ཀྱིས་ཡོངས་
[283a.7]སུ་བསྐོར་ནས་ལེགས་པར་གནས་ཏེ། བདག་ཅག་རྣམས་རྗེས་སུ་འཛིན་པར་བྱེད་པའི་རྒྱུ་མཚན་དུ་འདིར་བྱོན་ནོ། །དེ་ལྟར་ཕན་ཚུན་དུ་རིག་པར་གྱུར་ནས་གང་ན་པད་མའི་སྙིང་པོ་ཡོད་པ་དེར་ཐམས་ཅད་ཉིད་ཉེ་བར་འགྲོ་བར་བྱེད། དེ་ནས་ཉེ་བར་སོང་བ་དང་པད་མའི་སྙིང་པོ་ལ་རང་ཉིད་ལེགས་པར་
[283b]
[283b.1]གནས་པ་གང་ཡིན་པ་འདི་ནི་མུ་སུ་ལུན་དྷ་ཀུན་དུ་གནས་པ་ཡིན་ནོ། །པད་མའི་སྙིང་པོའི་སེང་གེའི་ཁྲི་ལ་ཁ་དོག་མཚུངས་པའི་གཟུགས་དང་ལྡན་པ་རྣམས་ཀྱི་ལྷ་གཞན་གྱིས་ཞབས་འབྲིང་བྱས་ནས་ཉེ་བར་འགྲོ་བ་ན་ལྷ་དེ་དག་གིས་མུ་སུ་ལུན་དྷ་དེ་ལ་འདི་སྐད་ཅེས་བརྗོད་དེ། ལྷ་ལགས་ལྷ་འདི་
[283b.2]དག་རྣམས་གང་ཡིན་པ་ལ་དེ་ལྟར་མཐོ་འཚམ་པར་བྱེད་པ་འདི་དག་ཅི་ལགས། འཆིང་བར་བྱེད་པ་དང་ཀུན་དུ་སྐོར་བར་བྱེད་པ་དང་། ཆུ་རྣམས་ལ་ཡང་ཀུན་དུ་ནུབ་པར་བྱེད་པར་གྱུར་པ་དང་རྣམ་པར་ཁྲོ་བར་ཡང་བྱེད་པ་དང་རྣམ་པ་མང་པོའི་གནས་སྐབས་རྣམས་ཀྱང་བྱེད་དུ་འཇུག་ལགས་ན། དེ་ནས་མུ་སུ་ལུན་དྷ་དེས་
[283b.3]ལྷ་དེ་དག་རྣམས་ལ་འདི་སྐད་ཅེས་བརྗོད་དེ། ཇི་ལྟར་སྲོག་ཆགས་སུ་གྱུར་པ་རྣམས་ཐམས་ཅད་ཀྱིས་ནི་ཅི་ནས་ཀྱང་མྱོང་བར་བྱ་བ་གང་ཡིན་པ་ནི་བག་མེད་པའི་སྐྱོན་འདི་དག་རྣམས་ཡིན་པར་ཁྱེད་རྣམས་ཀྱིས་ལེགས་པར་མ་གོའོ། །དེ་ནས་དེའི་དུས་ན་མུ་སུ་ལུན་དྷས། ཚིགས་སུ་བཅད་
[283b.4]པའི་དབྱངས་ཀྱིས་བསྙད་པ། ཇི་ལྟར། འབྱུང་པོ་ཐམས་ཅད་ཀྱིས་མི་མཐོང་། །ལས་རྣམས་ཀུན་གྱིས་རྒྱལ་བ་མིན། །འཇིག་རྟེན་ཐམས་ཅད་རྣམ་འཇིག་པ། །འཆི་བདག་ཅེས་ནི་མངོན་པར་བརྗོད། །དེ་ཡིས་སྐྱེ་བོ་འདི་དག་འཇོམས། །ཕུང་པོ་སྐྱེ་མཆེད་འཇོམས་བྱེད་
[283b.5]པོ། །འཇིག་རྟེན་འདི་ནས་ཕ་རོལ་ཏུ། །འཆི་བདག་རྒྱལ་པོས་ཀུན་ཏུ་འཁྲིད། །འདི་ཡིས་འཁྲིད་པར་གྱུར་པ་ན། །དེ་འགའ་ཞིག་ལའང་སྟོབས་མི་དམིགས། །ཆོས་མ་གཏོགས་པ་དེ་ཡི་ཕྱིར། །ཆོས་ནི་སྐྱོབ་པའི་མཆོག་ཏུ་བརྗོད། །གསོན་པ་ཡང་ནི་མྱུར་བར་
[283b.6]འགྲོ། །མྱུར་བར་ལང་ཚོ་འགྲོ་བ་ཡིན། །འཆི་བདག་མྱུར་བར་འོང་བ་ཡིན། །བག་མེད་པ་ཡིས་དགའ་མ་བྱེད། །ལུས་ཅན་རྣམས་ཀྱི་བདེར་གྱུར་པ། །ཐམས་ཅད་འཇིག་པའི་རྒུད་པ་ཡིན། །གསོན་པ་ཡང་ནི་མཐར་འཇོམས་ཀྱི། །བག་མེད་པ་ལ་དགའ་མ་བྱེད། །
[283b.7]དམྱལ་བ་ཡི་དགས་དུད་འགྲོར་ནི། །ལས་ཀུན་ཟད་ནས་འགྲོ་དགོས་ཀྱི། །ཤེས་ཀྱིས་སྡུག་བསྔལ་མི་བཟད་འདི། །དགའ་བར་མ་བྱེད་བག་མེད་ལ། །སྲིད་གསུམ་ངམ་གྲོག་སྲིད་འདི་གང་། །མི་རྟག་པ་ཡི་ཐབས་འོག་ཡིན། །སྐྱེ་ཞིང་འཆི་བ་དེ་ལྟ་ལ། །བག་
[284a]
[284a.1]མེད་པ་ལ་དགའ་མ་བྱེད། །འཆི་བདག་གིས་ནི་ལུས་འཇོམས་ལ། །རྒས་པ་ཡིས་ནི་གཞོན་པ་འཇོམས། །སོ་གསོད་པ་ནི་ནད་ཀྱིས་འཇོམས། །བག་མེད་པས་ནི་དགའ་མ་བྱེད། །ལས་ཀྱི་ཐག་པས་རྣམ་བཅིངས་ནས། །སེམས་ཀྱི་འཕྱང་མོ་ལ་
[284a.2]ལེགས་རྟེན། །སེམས་ཅན་སྲིད་པ་གསུམ་ན་འཁྱམ། །དགའ་བར་མ་བྱེད་བག་མེད་ལ། །སྐྱིད་དེ་བ་ཡང་སྡུག་བསྔལ་འགྱུར། །སྡུག་བསྔལ་ཅན་ཡང་རྣལ་ཕེབས་གནས། །རྗེ་དཔོན་ཡང་ནི་བྲན་འགྱུར་གྱི། །བག་མེད་པ་ལ་དགའ་མ་བྱེད། །མ་ཡང་ཆུང་
[284a.3]མར་འགྱུར་བ་དང་། །ཆུང་མ་ཡང་ནི་དགྲ་འདི་ཉིད། །འགྱུར་ལྡོག་ཆེན་པོ་འདི་འདྲ་ལ། །བག་མེད་པ་ལ་དགའ་མ་བྱེད། །ནགས་དང་ཉེ་ནགས་བྲག་རྣམས་ལ། །ལྷ་ཡི་ཚོགས་ཀྱིས་བརྒྱན་པ་ཡི། །འཇིག་རྟེན་འདི་ནི་མེད་འགྱུར་གྱི། །བག་མེད་པ་ལ་
[284a.4]དགའ་མ་བྱེད། །ལུས་ཅན་རྣམས་ཀྱི་བདེ་བ་ནི། །གཡོ་ཞིང་འཚེ་དང་བཅས་པ་ཡིན། །ཡིད་ཆེས་མེད་དང་སྟོང་པ་ལ། །བག་མེད་པ་ལ་དགའ་མ་བྱེད། །སྡུག་བསྔལ་གྱིས་གཟིར་སྐྱེ་འདི་ཡང་། །རྒ་དང་ནད་ཀྱི་སྣོད་ཡིན་ནོ། །སྐྱེ་བ་ངེས་པར་འཆི་བ་ཡང་། །
[284a.5]གང་གིས་ཐམས་ཅད་དུ་ནུས་མིན། །སྐྱེ་བ་ཐམས་ཅད་འཆི་བའི་མཐའ། །དེ་བཞིན་ལང་ཚོ་རྒས་པའི་མཐའ། །རྨི་ལམ་ལྟ་བུའི་འདོད་པ་ལ། །བག་མེད་པས་ནི་དགའ་མི་བྱ། །ཆུ་ཤིང་ལོ་མ་དང་མཚུངས་དང་། །གློག་རྣམས་དང་ཡང་རབ་ཏུ་
[284a.6]མཚུངས། །སླུ་བར་བྱེད་པ་ཐམས་ཅད་ལ། །བག་མེད་པས་ནི་དགའ་མ་བྱེད། །ཡུལ་གྱི་སྤྱོད་ཡུལ་ཅན་དབང་པོ། །རྒྱལ་བར་བྱ་བར་ནུས་མ་ཡིན། །དབང་པོ་རྣམས་ཀྱི་རང་ཡུལ་ལས། །གང་ཕྱིར་ཤེས་པས་ཟློག་པར་བྱེད། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་
[284a.7]ཀྱི་ཡིད་སྐྱོ་བར་གྱུར་པ་ལ་གཞན་ལ་ཕན་པའི་དོན་དུ་ཚིགས་སུ་བཅད་པ་རྣམས་ཇི་ལྟ་བར་རྗོད་དོ། །གཞན་ཡང་འཐབ་བྲལ་བའི་བདག་པོ་དེ་ཉིད་ཀྱིས་ལྷ་རྣམས་ཀྱི་བག་མེད་པ་ལ་རྣམ་པར་གཤེའོ། །ཇི་ལྟར་བག་མེད་པའི་མུན་པར་འོག་ཏུ་ནུབ་པ་དེ་དག་མ་མཐོང་བ་རྣམས་ནི་སྡུག་
[284b]
[284b.1]བསྔལ་ཆེན་པོར་གྱུར་པ་དང་རྒས་པ་དང་འཆི་བ་རྣམས་འབྱུང་བར་གྱུར་ཏོ། །ཇི་ལྟར་ལྷ་དེ་དག་ནི་ཁྱེད་རྣམས་ཉིད་དང་མཚུངས་པ་ཡིན་ཏེ། ཕྱིན་ཅི་ལོག་རྣམས་ལ་ཇི་ལྟ་བར་ཞུགས་ནས་བག་མེད་པ་ལ་མངོན་པར་དགའ་བ་རྣམས་ཡིན་ཏེ། ཕྱིན་ཅི་ལོག་ཉིད་ལ་ཞུགས་པ་རྣམས་
[284b.2]ཐམས་ཅད་ལ་ཡོངས་སུ་སྐྱོབ་པར་བྱེད་པ་ནི་འགའ་ཡང་མེད་དོ། །གང་ཁྱེད་རྣམས་ཀྱི་ཁྱད་པར་ལས་ཚུལ་ཐམས་ཅད་ཀྱིས་ཁྱད་པར་དུ་འཕགས་པ་རྣམས་བག་མེད་པས་བརླག་པར་གྱུར་ནས། ཚད་དང་། མདོག་དང་། དབྱིབས་དང་། ཉེ་བར་ལོངས་སྤྱོད་པ་དང་། ཁང་བུ་དང་། 
[284b.3]འོད་ཟེར་དང་། ལྷ་མོ་དང་། སྐྱེ་བོ་རྣམས་ཀྱིས་ཡོངས་སུ་སྤངས་པ་དེ་དག་རྣམས་ཁྱེད་རྣམས་ཀྱིས་མངོན་སུམ་དུ་འགྱུར་བ་ཡིན་ན། ཇི་ལྟར་ན་ཡོངས་སུ་སྤྱད་པར་འགྱུར་བ་ཡིན། ཇི་ལྟར་ནི་འཁོར་རྣམས་དང་བཅས་པ་ཡིན། ཕྱིན་ཅི་ལོག་ལ་ཞུགས་པ་དེའི་ཚེ། དེ་དག་ནི་བག་
[284b.4]མེད་པའི་སྐྱོན་གྱིས་ཡིན་པར་མངོན་པར་མཐོང་བའི་ཕྱིར་ན། ཐམས་ཅད་ལ་དུས་ཐམས་ཅད་དུ་ཐབས་རྣམས་ཐམས་ཅད་ཀྱིས་བག་མེད་པ་ཡོངས་སུ་སྤང་བར་བྱའོ། །གང་ཅུང་ཟད་ཅིག་འཚོ་བ་འདི་འཛིན་པ་དང་བཅས་པའི་བག་མེད་པའི་འཚོ་བ་དེ་དག་རྣམས་ནི་དུག་གིས་ཟིན་པ་རྣམས་
[284b.5]ལས་ཀྱང་ཤིན་ཏུ་ཁྱད་པར་དུ་འཕགས་པ་ཡིན་ནོ། །གང་འགའ་ཞིག་མེ་རླུང་དང་བཅས་པར་གྱུར་པ་དེ་དག་རྣམས་ཀྱི་དྲུང་ན་བག་མེད་པའི་མེ་ཀུན་དུ་རྟོག་པའི་རླུང་དང་བཅས་པ་ནི་ཤིན་ཏུ་བར་ཡང་ལྷག་པ་ཡིན་ནོ། །གང་ཅུང་ཟད་ཅིག་མུན་པ་དུས་རིང་དུ་འཐིབས་པ་རྣམས་ལས་
[284b.6]བག་མེད་པའི་རང་བཞིན་གྱི་མུན་པ་ནི་དེ་དག་རྣམས་ལས་ཟླ་མེད་པར་ཁྱད་པར་དུ་གྱུར་པ་ཡིན་ཏེ། ཐོག་མ་མེད་པའི་དུས་ནས་ཀུན་ལ་རིང་དུ་འབྱུང་བ་ཡིན་པའི་ཕྱིར་རོ། །གང་འགའ་ཞིག་དགྲ་བོ་གླགས་གཅོད་པར་བྱེད་པ་རྣམས་ཀྱི་ནང་ནས། བག་མེད་པའི་དགྲ་ནི་དེ་དག་རྣམས་
[284b.7]ཀྱི་དྲུང་ན་ཁྱད་པར་དུ་འཕགས་པ་ཡིན་ཏེ། ཡུལ་གྱི་གྲོགས་རྣམས་ཀྱིས་ཀུན་ནས་གླགས་གཅོད་པ་ཡིན་པའི་ཕྱིར་རོ། །གང་ཅུང་ཟད་མཚོན་ཆར་བརྗོད་པར་བྱ་བ་སོ་རྣོན་པོ་དེ་དག་རྣམས་ཀྱི་ནང་ནས་བག་མེད་པའི་མཚོན་གྱི་སོ་རྣམས་ནི་ལྷག་པར་རྣོ་བ་ཡིན་ཏེ་ངན་སོང་དུ་ལོག་པར་ལྟུང་
[285a]
[285a.1]བའི་རྩེ་མོ་རྣོན་པོ་རྣམས་ཡོད་པའི་ཕྱིར་རོ། །གང་འགའ་ཞིག་སྦྲུལ་དུག་ཅན་དུ་གྱུར་པ་དེ་དག་རྣམས་ཀྱི་དྲུང་ནས་བག་མེད་པའི་སྦྲུལ་གྱི་དུག་གིས་སེམས་ཅན་ཐམས་ཅད་ཀྱི་སྲོག་ངེས་པར་འཕྲོག་པར་བྱེད་པའི་དུག་ཆེན་པོ་དེ་ནི་ཁྱད་པར་དུ་འཕགས་པ་ཡིན་ཏེ་བྱིས་པའི་
[285a.2]སྐྱེ་བོ་རྣམས་ཐམས་ཅད་ཀྱི་སེམས་སྟོབས་ངེས་པར་འཇོམས་པའི་ཕྱིར་རོ། །གང་ཅུང་ཟད་གྲོགས་པོའི་གཟུགས་ཅན་གྲོགས་པོ་མ་ཡིན་པ་རྣམས་ལས་བག་མེད་པ་ནི་དེ་དག་རྣམས་ཀྱི་ནང་ན་བླ་ལྷག་པ་ཡིན་ཏེ་དགའ་བའི་འདོད་ཆགས་དང་ཀུན་དུ་འདྲེས་པའི་ཕྱིར་རོ། །གང་ཅུང་ཟད་
[285a.3]འཆིང་བར་གྱུར་པ་ལྕགས་སྒྲོག་གམ་ཤིང་གདོས་སམ། ཐག་པ་ལས་བྱས་པ་དེ་དག་རྣམས་ཀྱི་ནང་ནས་བག་མེད་པ་ནི་བླ་ལྷག་པ་ཡིན་ཏེ་ཞེ་སྡང་འཐུག་པོ་དང་ཀུན་དུ་འདྲེས་པའི་ཕྱིར་རོ། །གང་འགའ་ཞིག་པས་བླ་ལྷག་པར་གྱུར་པ་ནི་དགོན་པར་རྣམ་པར་འཁྱམས་པར་གྱུར་པ་རྣམས་ལ་ཆུ་
[285a.4]དག་དང་། ཤིང་ལྗོན་པ་དང་། འབྲས་བུ་དང་། གྲིབ་མ་དང་བཞོན་པ་ཡང་མེད་པས་སེམས་ཅན་རྣམས་ཐམས་ཅད་སྡུག་བསྔལ་བར་བྱེད་པ་པོ་དེ་དག་རྣམས་ཀྱི་ནང་ནས་བག་མེད་པའི་དགོན་པ་ནི་ཤིན་ཏུ་བླ་ལྷག་པ་ཡིན་ཏེ། བདེ་བའི་ཆུ་དག་དང་། སྐྱེས་བུ་དམ་པ་རྣམས་ཀྱི་ཚུལ་ཁྲིམས་ཀྱི་
[285a.5]ལྗོན་ཤིང་གི་གྲིབ་མ་རྣམས་ལས་ཐ་མར་སེམས་ཅན་རྣམས་ཐམས་ཅད་སྡུག་བསྔལ་བར་བྱེད་པའི་ཕྱིར་རོ། །གང་འགའ་ཞིག་རྣམ་པར་སླུ་བར་བྱེད་པ་པོའི་ངོ་བོ་དོན་མེད་པར་གྱུར་པ་མཐོང་བ་རྣམས་ལས། འདི་དག་གི་ཇི་ལྟ་བའི་དོན་ནི་འདི་ལྟ་སྟེ། ཟོ་ཆུན་འཁོར་མོ་དང་། དྲི་ཟའི་གྲོང་
[285a.6]ཁྱེར་དང་། སྨིག་རྒྱུ་རྣམས་སོ། །དེ་དག་རྣམས་ཀྱི་དྲུང་ན་ཡང་བག་མེད་པ་ནི་ཤིན་ཏུ་ལྷག་པ་ཡིན་ཏེ། ཡུལ་གྱི་ཉེ་བར་ལོངས་སྤྱོད་པ་རྣམས་ནི་གཡོ་བར་གྱུར་པ་ཇི་ལྟ་བའི་དོན་དང་བྲལ་བས་ན་ཟོ་ཆུན་འཁོར་མོ་དང་། དྲི་ཟའི་གྲོང་ཁྱེར་དང་། སྨིག་རྒྱུ་རྣམས་ལས་ཀྱང་བླ་ལྷག་པར་
[285a.7]སྟོང་པ་ཡིན་ནོ། །གཞན་ཡང་ཅུང་ཟད་རབ་ཏུ་ལྟུང་བར་བྱེད་པ་གང་ཡིན་པའི་ཡུལ་དུ་གྱུར་པ་རྣམས་ཅུང་ཟད་ཡོད་པའི་ངམ་གྲོག་དང་གཡང་ས་དང་འདྲ་བ་དེ་དག་རྣམས་ཀྱི་དྲུང་ན་ཡང་བག་མེད་པ་ཤིན་ཏུ་ལྷག་པ་ཡིན་ཏེ། ངན་སོང་དུ་ལོག་པར་ལྟུང་བ་རྣམས་ངེས་པར་ཡང་ཉམས་སུ་
[285b]
[285b.1]མྱོང་བར་བྱེད་པའི་ཕྱིར་རོ། །དེ་ལྟར་བག་མེད་པ་འདིས་ནི་ལྷ་རྣམས་དང་། སྲོག་ཆགས་སུ་གྱུར་པའི་རྣམས་ཐམས་ཅད་དང་། འགྲོ་བ་ལྔར་སྐྱེས་པར་གྱུར་པ་རྣམས་དང་། ཁམས་གསུམ་དུ་གཏོགས་པ་རྣམས་ཀྱང་ལོག་པར་ལྟུང་བར་བྱེད་པའི་ཕྱིར་རོ། །དེའི་ཕྱིར་ཐམས་ཅད་ཀྱིས་
[285b.2]ཐམས་ཅད་ཀྱང་རབ་ཏུ་བརྩོན་པ་ཐམས་ཅད་ཀྱིས། གནས་སྐབས་ཐམས་ཅད་དུ་སྡུག་བསྔལ་གྱི་འཇིགས་པ་རྣམས་དང་། བདེ་བ་འདོད་པ་རྣམས་ཀྱིས་ཀྱང་སྡུག་བསྔལ་རྣམས་ཀྱི་རྩ་བ་འདི་ཡོངས་སུ་སྤང་བར་གྱིས་དང་། འདི་ལྟ་སྟེ་བག་མེད་པའོ། །དེ་ནས་ཡང་དེའི་ཚེ་ན་མུ་སུ་ལུན་དྷ་
[285b.3]དེས་ཚིགས་སུ་བཅད་པ་བརྗོད་པ། ཇི་ལྟར། བག་ཡོད་པ་ནི་དགའ་བར་བརྗོད། །བག་མེད་སྡུག་བསྔལ་སྐལ་ལྡན་ཡིན། །བག་ཡོད་བག་མེད་པ་དག་གི། །འདི་ནི་རང་གི་མཚན་ཉིད་བརྗོད། །དེ་ལྟར་ལྷ་རྣམས་ཀྱི་མངའ་བདག་དམ་པའི་ལམ་ཇི་ལྟ་བ་བཞིན་དུ་སྟོན་པར་བྱེད་པ་པོ་
[285b.4]དེས་ལྷ་དེ་དག་རྣམས་ལ་རྗེས་སུ་འདོམས་པར་བྱེད་དོ། །དེ་ལ་ལྷ་དེ་དག་རྣམས་ཐམས་ཅད་ཀྱང་ཡིད་ལས་སུ་རུང་བར་བྱས་པ་དང་། དབང་པོ་རྣམས་རྒྱས་པ་དང་། དབང་པོ་རྣམས་རབ་ཏུ་དང་བ་དང་། ཡིད་རྩེ་གཅིག་ཏུ་གྱུར་པས་ཉན་པར་བྱེད་ཅིང་། མུ་སུ་ལུན་དྷ་པད་མའི་སྙིང་པོ་ལ་སེང་གེའི་
[285b.5]ཁྲི་ལ་གནས་པ་དེ་ལ་འདི་ལྟར་ཡང་རྗོད་པར་བྱེད་དེ། བདག་ཅག་རྣམས་ལ་ཤིན་ཏུ་ཕན་པར་གྱུར་པ་དང་མཐར་ཐུག་པར་བདེ་བ་གང་ཡིན་པ་དེ་དག་ཀྱང་འདིར་བརྗོད་ལགས་ན། བདག་ཅག་རྣམས་ལ་ཕན་པ་དང་བདེ་བ་རྣམས་ཀྱང་ཁྱེད་ཉིད་ཀྱིས་བཀའ་སྩལ་དུ་གསོལ། བདག་ཅག་རྣམས་
[285b.6]ཀྱིས་ཅི་བགྱི་བ་ཡང་ལྷ་ཉིད་ཀྱི་ཞལ་སྔ་ནས་བཀའ་སྩལ་དུ་གསོལ། ཇི་ལྟར་ཚིག་འདི་དག་རྣམས་བརྗོད་པ་དང་འཐབ་བྲལ་གྱི་བདག་པོ་དེས་འདི་སྐད་ཅེས་བརྗོད་དོ། །ཇི་ལྟར་བཅོམ་ལྡན་འདས་གང་ཡིན་པ་འདི་ནི་ཐར་པའི་སྤྱོད་པ་རྣམས་རིག་ཅིང་རྟོགས་ལ་མཁྱེན་པ། སྐྱོན་རྣམས་ཐམས་
[285b.7]ཅད་ལས་རྣམ་པར་གྲོལ་བ། ཡོན་ཏན་རྣམས་ཐམས་ཅད་དང་ལྡན་པ་སེམས་ཅན་རྣམས་ཐམས་ཅད་ཀྱི་ཡང་གཙོ་བོར་གྱུར་པའི་སངས་རྒྱས་དེ་ལ་སྐྱབས་སུ་སོང་དང་། སྡུག་བསྔལ་རྣམས་ཐམས་ཅད་དང་བྲལ་བར་འགྱུར་གྱིས། དེ་ནི་བག་མེད་པ་རྣམས་དང་བྲལ་བ་ཡིན་པས་དེ་ལ་སྐྱབས་
[286a]
[286a.1]སུ་སོང་ན་གོང་ན་མེད་པའི་འཁོར་བའི་འཇིགས་པ་རྣམས་ཐམས་ཅད་ལས་ཡོངས་སུ་སྐྱོབ་པར་འགྱུར་རོ། །དེ་ནས་ཡང་ངེས་པར་མུ་སུ་ལུན་དྷའི་དྲུང་ནས་ལྷ་དེ་དག་རྣམས་ཀྱིས་ཚིག་འདི་དག་ཐོས་པ་དང་། ཐམས་ཅད་ཉིད་ཀྱིས་པུས་མོ་རྣམས་ས་གཞི་ལ་བཙུགས་ཏེ། འཁོར་
[286a.2]དང་བཅས་པ་རྣམས་གུས་པ་ལེགས་པར་སྐྱེས་པ་དང་དོན་ལ་དབང་པོ་རྣམས་རྒྱས་ཤིང་། སངས་རྒྱས་བཅོམ་ལྡན་འདས་ལ་ལེགས་པར་གུས་པ་སྐྱེས་པས་མགོ་བོ་ཀུན་ཏུ་བཏུད་པར་གྱུར་པས་རབ་ཏུ་ཕྱག་འཚལ་ཏེ། གསུམ་ལ་སྐྱབས་སུ་འགྲོ་བར་བྱེད་པས་ཀྱང་སྐྱབས་སུ་སོང་ངོ་། །ཐམས་ཅད་
[286a.3]ཀྱང་སངས་རྒྱས་དང་ཆོས་དང་དགེ་འདུན་རྣམས་ལ་ཡང་ལེགས་པར་སྐྱབས་སུ་འགྲོ་བར་བྱེད་དོ། །ཡིད་ཤིན་ཏུ་རབ་ཏུ་དང་བ་དང་། བག་མེད་པ་རྣམས་ལ་ཡང་རྣམ་པར་སྨོད་པར་བྱེད་ཅིང་བཤགས་པར་བྱེད་དེ། གང་དག་བག་མེད་པའི་ལྷ་དེ་དག་རྣམས་ཀྱིས་བཟོད་པར་མི་ནུས་པ་རྣམ་པ་མང་
[286a.4]པོར་མི་བཟད་པ་རྣམ་པ་དུ་མ་རྣམས་ཐམས་ཅད་ཀྱིས་ཤིན་ཏུ་སྡུག་བསྔལ་བ་རྣམས་མཐོང་བའི་ཕྱིར་རོ། །དེ་ནས་མུ་སུ་ལུན་དྷ་ཡང་ལྷ་དེ་དག་རྣམས་ཀྱི་ཡིད་ཀུན་དུ་སྐྱོ་བར་གྱུར་པ་དེ་དག་རྣམས་ལེགས་པར་མཐོང་ནས། སླར་ཉིད་ཀྱང་ཆོ་འཕྲུལ་རྣམ་པ་དུ་མ་རྣམས་བྱེད་དེ། ཡུད་ཙམ་
[286a.5]ཅིག་ལ་ཡང་རྣམ་པ་དུ་མར་གཅིག་ཏུ་གྱུར་ནས་བརྒྱར་འགྱུར་རོ། །སྟོང་དུ་འགྱུར་རོ། །སྟོང་ཕྲག་བརྒྱར་ཡང་འགྱུར་རོ། །ཡུད་ཙམ་ལ་ཡང་ཆ་བྱད་དུ་མ་དག་ཏུ་བྱས་པའི་དབྱིབས་རྣམས་སུ་འགྱུར་རོ། །ཡུད་ཙམ་ཅིག་ལ་རྣམ་པ་དུ་མའི་ཆ་བྱད་དག་གིས་མཚུངས་པར་བྱས་པའི་
[286a.6]དབྱིབས་རྣམས་སུ་འགྱུར་རོ། །ཡུད་ཙམ་ཉིད་ལ་ནམ་མཁའི་དཀྱིལ་དུ་འཕགས་ནས་རིན་པོ་ཆེའི་ཁང་བུ་སྣ་ཚོགས་པ་རྣམས་ཀྱིས་ཀུན་ཏུ་གང་བ་རྣམས་ན་གཟུགས་དང་ཆ་བྱད་སྣ་ཚོགས་པ་རྣམས་འཛིན་པར་བྱེད་པར་འགྱུར་རོ། །ཡུད་ཙམ་ལ་ཡང་ཆུར་འབྱིང་བར་འགྱུར་རོ། །མགོ་
[286a.7]བོ་སྟོང་དུ་གྱུར་ནས་ཀྱང་རིན་པོ་ཆེ་སྣ་ཚོགས་པའི་དབུ་རྒྱན་དང་དཔུང་རྒྱན་འབར་བ་རྣམས་ཀྱིས་བརྒྱན་པ་དང་། ཉི་མ་སྟོང་བས་ལྷག་པའི་གཟི་བརྗིད་ཅན་ལྷའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་ནས། ཉེ་བའི་ནགས་རྣམས་ཐམས་ཅད་དུ་ལེགས་པར་མཐོང་ངོ་། །སྟོང་
[286b]
[286b.1]ཕྲག་བརྒྱར་གསལ་བར་བྱེད་པའི་གཟི་བརྗིད་དང་ལྡན་པའི་ལྷ་རྣམས་ཀྱི་ཚོགས་ཐམས་ཅད་ཀྱིས་ཡོངས་སུ་བསྐོར་ནས། པད་མ་ཆེན་པོ་དེ་ཉིད་ཀྱི་སྟེང་དུ་འབྱུང་བར་བྱེད་པ་དང་། རང་གི་གཟི་བརྗིད་རྣམས་ཀྱིས་ལམ་མེར་གྱུར་པར་ལྷ་དེ་དག་རྣམས་ཀྱིས་ལུས་ཤིན་ཏུ་བལྟ་བར་དཀའ་བ་ཡིན་ནོ། །
[286b.2]གཞན་ཡང་མུ་སུ་ལུན་དྷ་དེ་ཉིད་ཀྱིས་རྫུ་འཕྲུལ་གཞན་ཡང་བྱེད་པར་གྱུར་པ་ནི། ལྷ་དེ་དག་རྣམས་ཉིད་ཀྱི་བག་མེད་པ་ཀུན་ནས་བསྙུངས་པར་བྱ་བའི་དོན་དུ་འདི་ལྟ་སྟེ། ཁ་ནས་ལྷ་བརྒྱ་སྟོང་ཀུན་དུ་འབྱུང་བར་བྱེད་དོ། །ཁ་ཅིག་ནི་ཁང་བུའི་སྟེང་དུ་ཞོན་ནས་རིན་པོ་ཆེ་སྣ་ཚོགས་པའི་འོད་རྣམས་
[286b.3]ཀྱིས་ལུས་ཤིན་ཏུ་གསལ་བར་གྱུར་པ་རྣམས་སོ། །ཁ་ཅིག་ནི་རྣམ་པ་སྣ་ཚོགས་པའི་ཆ་བྱད་འཛིན་པར་གྱུར་པས་གླུའི་རོལ་མོ་རྣམས་ཉེ་བར་ལེན་པར་བྱེད་པ་རྣམས་ལྷ་རྫས་ཀྱི་རྒྱན་དང་། ཆ་བྱད་དང་། མཆོག་ཏུ་ལང་ཚོ་ལ་བབ་པའི་ལྷ་མོ་རྣམས་ཀྱིས་ཡོངས་སུ་བསྐོར་ནས་གླུ་ཉེ་བར་ལེན་པས་མུ་
[286b.4]སུ་ལུན་དྷའི་ཁ་ནས་བྱུང་ནས་འགྲོའོ། །ཁ་ཅིག་ནི་རིན་པོ་ཆེ་བདུན་གྱི་རང་བཞིན་གྱི་པད་མ་གཞན་དག་རྣམས་ལ་ནང་དུ་ཞེན་ནས་སྙན་པའི་གླུ་རྣམས་ལེན་པར་བྱེད་པ་དང་། རྩི་ཡང་ལྷ་རྫས་ཀྱི་རོ་དང་དྲི་དང་ཡང་དག་པར་ལྡན་པ་དག་འཐུང་བར་བྱེད་དེ། ལྷན་ཅིག་སྤྱོད་པ་རྣམས་ཀྱིས་
[286b.5]ཡོངས་སུ་བསྐོར་ནས་ལན་བརྒྱ་ཕྲག་རྣམས་སུ་དང་། གལ་ཏེ་ན་ལན་སྟོང་ཕྲག་ཏུ་ཡང་མཛེས་པར་གྱུར་པ་དང་ལྡན་པའི་ལྷ་རྫས་ཀྱི་ཕྲེང་བའི་མཆོག་རྣམས་ཀྱིས་བརྒྱན་པ། རང་གི་འོད་ཀྱི་དཔལ་འབར་བ་དང་ལྡན་པ་རྣམས་ཡིན་ནོ། །གཞན་ཡང་ལྷ་གཞན་དག་རྣམས་རྣམ་པ་གཞན་
[286b.6]གྱིས་མུ་སུ་ལུན་དྷ་དེའི་ཁ་ནས་ཀུན་ཏུ་བྱུང་ནས་འགྲོ་ན། རྫུ་འཕྲུལ་གྱིས་སྤྲུལ་པ་རྣམས་ལ་འདི་ལྟ་སྟེ། བྱའི་རྒྱབ་ཏུ་ཞོན་པ་རྣམས་ནི་རིན་པོ་ཆེ་བདུན་གྱི་རང་བཞིན་གྱི་བྱ་རྣམས་ལ་མངོན་པར་ཞོན་ནས་དགའ་བར་བྱེད་པ་དང་། གླུ་ཡང་ལེན་པར་བྱེད་པ་དང་ལྷན་ཅིག་སྤྱོད་པ་རྣམས་ཀྱིས་
[286b.7]ཡོངས་སུ་བསྐོར་ནས། རབ་ཀྱི་མཆོག་ཏུ་རངས་པའི་ཡིད་ཀྱིས་རྔ་སྐད་ཡན་ལག་ལྔ་དང་ལྡན་པ་ཉན་པར་བྱེད་ཅིང་། བག་མེད་པས་ཉེ་བར་འཚོ་བ་རྣམས་མུ་སུ་ལུན་དྷའི་ཁ་ནས་ཀུན་ཏུ་འགྲོའོ། །ལྷ་ངོ་མཚར་བར་གྱུར་པ་མཚུངས་པ་མེད་པའི་གཟུགས་གསལ་ཞིང་སྡུག་པའི་ཡོན་ཏན་དང་ལྡན་པ་
[287a]
[287a.1]གཞན་ཡང་རྣམ་པ་གཞན་གྱིས་ལྷ་རྣམས་སྤྲུལ་པར་བྱེད་པ་ན། ཇི་ལྟར་མུ་སུ་ལུན་དྷའི་ཁ་ནས་དེ་དག་ཉིད་འགྲོ་བ་ནི་ཨུད་པ་ལའི་ཟེ་བའི་ནང་དུ་ཞོན་ཞིང་རྒྱན་རྒྱུན་བར་འབྲེལ་པའི་དབུས་སུ་སོང་ནས། ལྷ་རྫས་ཀྱི་རྔ་སྐད་ཡན་ལག་ལྔ་པ་ཉན་པར་བྱེད་ཅིང་ལྷ་མོའི་ཚོགས་རྣམས་
[287a.2]ཀྱིས་ཡོངས་སུ་བསྐོར་ནས་ལྷ་རྫས་ཀྱི་བཏུང་བ་དག་འཐུང་བར་བྱེད་དོ། །གླུ་ཡང་ལེན་པར་བྱེད་ལ་ལྷན་ཅིག་སྤྱོད་པའི་འཁོར་རྣམས་ཀྱིས་ཡོངས་སུ་བསྐོར་ནས་ལན་བརྒྱ་ཕྲག་དང་། ཅི་སྟེ་ལན་སྟོང་ཕྲག་དང་ལན་བྱེ་བ་ཕྲག་རྣམས་སུ་ཡང་གཟུགས་དང་། ཁ་དོག་དང་། དབྱིབས་དཔེ་
[287a.3]མེད་པའི་ལྷའི་བུ་མོ་མཆོག་རྣམས་ཀྱིས་ཡོངས་སུ་བསྐོར་ནས་དགའ་བར་བྱེད་པ་ལྷ་རྫས་ཀྱི་ནགས་དང་ཉེ་བའི་ནགས་སུ་ཐབས་དུ་མས་རབ་ཏུ་སྒྲུབ་པར་བྱེད་དོ། །ནམ་མཁའི་དཀྱིལ་དུ་མངོན་པར་འཕགས་ནས་ས་གཞི་དག་བཞིན་དུ་འགྲོ་བར་བྱེད་ལ། རང་བཞིན་པའི་ལྷ་དེ་དག་
[287a.4]ཀྱང་གླུ་དེ་དག་རྣམས་ཉན་པར་བྱེད་དོ། །དེ་དག་གི་དྲུང་ན་ཡོན་ཏན་བརྒྱས་ལྷག་པར་སྙན་པར་གྱུར་པ། དེ་དག་གི་གླུ་དང་། དེ་དག་གི་གཟུགས་དང་། དེ་དག་གི་བདེ་བ་ཡང་རྣམ་པ་སྣ་ཚོགས་པའི་ཡོན་ཏན་དང་ལྡན་པ་ཡིན་ནོ། །དེ་ནས་རང་བཞིན་དུ་གནས་པའི་ལྷ་དེ་དག་སྔ་ན་མ་
[287a.5]མཐོང་བའི་ངོ་མཚར་ཆེ་བ་དེ་དག་རྣམས་ཀུན་ཏུ་མངོན་པར་མཐོང་ནས། ཁ་ཅིག་ནི་ངོ་མཚར་བའི་མཆོག་དང་ལྡན་པར་གྱུར་ཏོ། །ཁ་ཅིག་ནི་རབ་ཏུ་དགའ་བར་གྱུར་ལ། ཁ་ཅིག་ནི་རྨད་དུ་བྱུང་བར་གྱུར་ནས་ཅིའི་ཕྱིར་ལྷ་དེ་དག་རྣམས་ཇི་ལྟར་ན་འཐབ་བྲལ་གྱི་བདག་པོ་མུ་སུ་
[287a.6]ལུན་ངྷའི་ཁ་ནས་འགྲོ་བར་འགྱུར། འདི་དག་ནི་ཤིན་ཏུ་ཡང་ཡ་མཚན་ཆེའོ། །དེ་ལྟར་རང་བཞིན་གྱི་ལྷ་དེ་དག་རྣམས་སེམས་པར་བྱེད་པ་དང་ཕན་ཚུན་རྗོད་པར་ཡང་བྱེད་དེ། དེ་ལྟར་ཡང་རང་བཞིན་གྱི་ལྷ་དེ་དག་རྣམས་བྱེད་དོ། །གཞན་ཡང་མུ་སུ་ལུན་དྷས་མཆོག་ཏུ་
[287a.7]གྱུར་པའི་རྫུ་འཕྲུལ་གཞན་དག་བྱེད་པ་ནི་འདི་ལྟ་སྟེ། ཁ་ནས་བྱུང་བའི་ལྷ་དེ་དག་ལས་སྣ་ཚོགས་པའི་ཆ་བྱད་འཛིན་པ་རལ་པ་རིང་པོ་དང་ཅོད་པན་དང་ལྡན་པ་ཤིང་ཤུན་གྱི་གོས་ཅན་ལག་ན་རིལ་བ་སྤྱི་བླུགས་ཐོགས་པ། ལྷ་རྫས་ཀྱི་ཕྲེང་བའི་རྒྱན་ཅན། གཟི་བརྗིད་ཀྱི་དཔལ་
[287b]
[287b.1]འབར་བའི་རི་དགས་ཀྱི་པགས་པ་འཛིན་པའི་རྣམ་པ་སྣ་ཚོགས་པའི་དྲང་སྲོང་དག་ཀུན་ཏུ་འབྱུང་སྟེ། བརྒྱ་ཕྲག་རྣམས་དང་དེ་ནས་ལན་སྟོང་ཕྲག་ཀྱང་ཀུན་ཏུ་བྱུང་ནས། ནམ་མཁའི་དཀྱིལ་དུ་འཁོད་ནས་ཚིགས་སུ་བཅད་པ་རྣམས་ཀྱང་བག་མེད་པ་རྣམས་དང་ཀུན་ནས་བྲལ་
[287b.2]བར་བྱ་བའི་དོན་དུ་རྗོད་པར་བྱེད་པ། ཇི་ལྟར། སྒྱུ་མ་ལྟ་བུའི་སྲིད་པ་ལས། །གཡོ་བའི་སེམས་ཅན་འདི་དག་ཀྱང་། །ཐམས་ཅད་འཆི་བའི་མཐའ་ཅན་གྱི། །དངོས་པོས་བག་མེད་པར་མ་བྱེད། །སྲེད་པ་ཀུན་ནས་འཕེལ་བ་ཡི། །དགའ་བར་འགྱུར་བ་ཐམས་ཅད་ལ། །ཐ་
[287b.3]མར་སྨད་པའི་གནས་ཀྱི་ནི། །དངོས་པོས་བག་མེད་པར་མ་བྱེད། །གང་ཞིག་སྐྱེས་པ་མི་འཇིག་པའི། །གནས་ནི་ཡོད་པ་མ་ཡིན་ནོ། །གང་ཕྱིར་བདེ་ཀུན་འཇིག་བཅས་ཀྱིས། །བག་མེད་མ་བྱེད་དངོས་རྣམས་ལ། །གལ་ཏེ་ཡོན་ཏན་ལྡན་པ་ཡི། །དགའ་བར་
[287b.4]མཐོང་བ་འདི་ཐམས་ཅད། །ཐམས་ཅད་རྨི་ལམ་འདྲ་བ་ཡི། །སྲིད་པས་བག་མེད་པར་མ་བྱེད། །བག་མེད་དགྲ་བོ་སྡིག་ཅན་འདི། །དགའ་བའི་འདོད་ཆགས་གདུལ་དཀའ་བ། །དམྱལ་བར་མྱུར་དུ་འབབ་འགྱུར་བའི། །དངོས་པོར་བག་མེད་པར་མ་བྱེད། །བདེ་
[287b.5]བ་འདི་ནི་ཡང་དང་ཡང་། །ཡོངས་སུ་ཉམས་པ་ཀུན་དུ་འབྱུང་། །ཡང་ནི་ཐམས་ཅད་འཇིག་འགྱུར་བའི། །སྲིད་པས་བག་མེད་པར་མ་བྱེད། །འོག་ཏུ་བར་གྱི་བསྐལ་པར་ནི། །སྐྱེ་དགུ་སྐྱོན་གྱིས་ཉེ་བར་བཅོམ། །ལས་ཀྱི་ལྕགས་སྒྲོག་གིས་བཅིངས་ནས། །ཇི་ལྟར་
[287b.6]མཆིལ་པས་ཉ་བཞིན་དུ། །ཐབས་ཀྱི་རྣམ་པ་ཐ་དད་ཀྱིས། །ལྕགས་སྒྲོག་གཅོད་པར་ནུས་མོད་ཀྱི། །ལྷ་དང་ལྷ་མིན་ཐམས་ཅད་ཀྱིས། །ལས་ཀྱི་སྒྲོག་ནི་གཅོད་མི་ནུས། །མཐོང་བ་མེད་དང་ཤིན་ཏུ་རིང་། །སྐྱེས་པ་རྒྱ་ཆེ་བ་ཡི་སྒྲོག །སྲེད་པའི་རྒྱུད་ནི་དམ་པོ་འདིས། །གང་
[287b.7]ཡང་འཆིང་བ་བྱིས་པ་རྣམས། །བདག་ཅག་ལྷ་རྣམས་ཐམས་ཅད་དང་། །མི་དང་དེ་བཞིན་ལྷ་མིན་མེད། །མི་རྟག་ཉིད་ལས་རྣམ་གྲོལ་མིན། །མིག་མེད་པས་ཀྱང་མཐོང་བ་མིན། །ལས་རྒྱ་ཆེན་པོའི་རྒྱུན་རྣམས་ནི། །ཤིན་ཏུ་རིང་བར་རབ་ཏུ་འཇུག །ཇི་སྲིད་ཤེས་
[288a]
[288a.1]པས་རྣམ་མ་བཅོམ། །དེ་སྲིད་དུ་ནི་སྲེད་པ་ཡིན། །ལྔ་ཡི་གཙུབ་ཤིང་ལས་གྱུར་པའི། །སྲེད་པའི་བུད་ཤིང་ལས་བྱུང་བ། །རྣམ་རྟོག་རླུང་ནི་སྟོབས་པོ་ཆེས། །དུས་ཀྱི་མེས་ནི་ཤིན་ཏུ་སྲེག །བྱིས་པ་བློ་གྲོས་ཆུང་རྟག་ཏུ། །སྡུག་བསྔལ་དེས་ཀྱང་ཀུན་དུ་ལྡན། །
[288a.2]ཕྱིན་ཅི་ལོག་གིས་ཡོངས་འཁྲུལ་པས། །དེ་ནི་འགྲོ་བ་ལྔར་འཁོར་རོ། །ལོངས་སྤྱོད་རྣམ་པ་སྣ་ཚོགས་དང་། །ཆུང་མ་བུ་ལ་ཀུན་ཏུ་ཆགས། །མི་ལུས་ནད་ཀྱིས་རྣམ་བཅོམ་ནས། །འཆི་བདག་རྒྱལ་པོས་ཀུན་དུ་འདྲེན། །སྤྱང་ཁུས་ཇི་ལྟར་རི་དགས་ཀུན། །རབ་དང་མིན་
[288a.3]པས་མངོན་པར་འཇོམས། །དེ་བཞིན་འཆི་བདག་དཔུང་ཚོགས་ཀྱིས། །དང་བ་མིན་པས་མི་རྣམས་འཇོམས། །མཉམ་པ་མེད་དང་ཁྱད་འཕགས་པའི། །སྡུག་བསྔལ་སྲིད་དང་སྲིད་པར་མཐོང་། །གཏི་མུག་གིས་ནི་ཡོངས་བསླུས་པས། །འཇིག་རྟེན་འདི་ནི་སྐྱོ་བའང་
[288a.4]མེད། །ཤིན་ཏུ་བདག་ལ་བྱམས་པ་གང་། །དེ་ཀུན་སྡིག་ལ་རྟེན་པའི་མི། །གང་དག་བདག་ལ་བྱམས་མིན་པ། །དེ་ལ་འཇིག་རྟེན་སུ་མི་བྱམས། །དེ་ལྟར་ལྷ་དེ་དག་རྣམས་ཀྱི་བག་མེད་པ་ཀུན་ནས་ཞི་བར་བྱ་བའི་དོན་དུ་མུ་སུ་ལུན་དྷའི་ཁ་ནས་འབྱུང་བཞིན་པའི་དྲང་སྲོང་
[288a.5]རྣམས་རྫུ་འཕྲུལ་གྱིས་སྤྲུལ་ནས་རང་བཞིན་གྱི་ལྷ་རྣམས་ལ་སྟོན་པར་བྱེད་དེ། དེ་དག་ནི་མཐར་ཐུག་པར་ཕན་པ་རྣམས་ཡིན་ནོ། །གཞན་ཡང་འཐབ་བྲལ་བའི་མངའ་བདག་དེས་ཕན་པ་གཞན་གྱི་སྤྲུལ་པ་གཞན་རྣམས་བྱེད་པ་ནི་འདི་ལྟ་སྟེ། བྲང་དུ་ཆེས་མཆོག་ཏུ་དགའ་བར་
[288a.6]གྱུར་པའི་ངང་པ་དང་། ཀཱ་རཎྜ་བ་དང་། ངང་ངུར་དག་གིས་ཉེ་བར་མཛེས་པར་གྱུར་པ་ཡན་ལག་བརྒྱད་དང་ལྡན་པ་རབ་ཏུ་དང་བ་མཆོག་གི་ཆུ་དང་ཡང་དག་པར་ལྡན་པའི་པད་མའི་རྫིང་བུ་སྤྲུལ་པར་བྱེད་དོ། །དེའི་པད་མའི་རྫིང་བུ་དེ་ན་བརྒྱ་སྟོང་བྱེ་བའི་པད་མ་རྣམས་ལེགས་པར་སྐྱེས་
[288a.7]པ་འདི་དག་རྣམས་ནི་མཚོ་ཆེན་པོར་གྱུར་པ་རྣམས་ཡིན་ཏེ། རིན་པོ་ཆེ་བདུན་གྱི་རང་བཞིན་དུ་གྱུར་པ་དང་དཔག་ཚད་བརྒྱར་དྲི་ཞིམ་པོ་རྣམས་འབྱུང་བ་ཡིན་ནོ། །པད་མ་དེ་དག་རྣམས་ཀྱི་ནང་དུ་སོན་པའི་སྙིང་པོ་རྣམས་ལ། ཅོད་པན་དང་ལྡན་པའི་མགོ་བོ་རྣམས་རྣམ་པ་སྣ་ཚོགས་
[288b]
[288b.1]པའི་འདབ་མ་རྣམས་ཀྱི་འོད་ཀྱིས་རབ་ཏུ་སྣང་བར་བྱས་པ། རིན་པོ་ཆེ་རབ་ཀྱི་མཆོག་གིས་རྒྱན་དུ་བྱས་པའི་དཔུང་རྒྱན་ཅན་རྣམས་འདུག་པ་ལ། རྣམ་པ་དུ་མར་སྣ་ཚོགས་པར་རབ་ཀྱི་མཆོག་ཏུ་ལང་ཚོ་ལ་བབ་པར་མང་པོ་རྣམས་ཀྱིས་ཉེ་བར་གླུ་ལེན་པར་བྱེད་ཅིང་། སེང་གེའི་
[288b.2]ཁྲི་ལ་ཉེ་བར་གནས་པ་ལ་རྔ་ཡབ་དཀར་པོ་ཉེ་བར་གཡོབ་པར་བྱེད་པ་དང་། མགོ་བོ་ལ་མེ་ཏོག་གི་མཆོག་རྣམས་དང་ལྡན་པའི་རྗེས་སུ་སྤྱོད་པ་གཞན་རྣམས་ཀྱིས་མངོན་པར་སྟོད་པར་བྱེད་པར་གྱུར་པས་རྒྱལ་བར་གྱུར་ཅིག་རྒྱལ་བར་གྱུར་ཅིག་ཅེས་ཀུན་ནས་དགའ་བ་འཕེལ་བར་བྱེད་པ་
[288b.3]རྣམས་ཀྱིས་མངོན་པར་བསྟོད་པར་གྱུར་པ་ན། བརྒྱ་བྱིན་ལ་རབ་ཏུ་འགྲན་པར་བྱེད་པའི་རྒྱལ་པོ་བརྒྱ་སྟོང་སྤྲུལ་པར་བྱེད་དོ། །གཞན་ལ་ཕན་པ་ལ་རབ་ཏུ་ཞུགས་པར་གྱུར་པའི་འཐབ་བྲལ་གྱི་མངའ་བདག་དེས་རང་བཞིན་པའི་ལྷ་རྣམས་ལ་གོ་བར་བྱ་བའི་དོན་དུ་འཁོར་ལོས་སྒྱུར་བ་བརྒྱ་ཕྲག་ལ་
[288b.4]འགྲན་པར་བྱེད་པའི་རྒྱལ་པོ་བརྒྱ་ཕྲག་སྟོང་ཡང་ཡོངས་སུ་སྤྲུལ་པར་བྱེད་དོ། །གཞན་ཡང་གཞན་ལ་ཕན་པ་རྣམས་ལ་ཞུགས་པས་རྫུ་འཕྲུལ་གཞན་བྱེད་པ་ནི། མུ་སུ་ལུན་དྷ་དེས་རང་གི་ལུས་རྣམས་ལ་སྤྲུལ་པར་བྱེད་པ་རྣམས་ལ་དཔག་ཚད་བརྒྱ་པའི་པད་མ་དེ་དག་
[288b.5]རྣམས་ནི་བརྒྱ་སྟོང་བྱེ་བའི་འདབ་མ་དང་ལྡན་པ། རིན་པོ་ཆེ་བདུན་གྱི་རང་བཞིན་གྱིས་རྣམ་པར་བཀྲ་བའི་འདབ་མ་རྣམས་ལ་ལྷའི་བུང་བ་རྣམས་གླུ་ཉེ་བར་ལེན་པར་གྱུར་པའི་སྒྲ་རྣམས་ཀུན་དུ་བརྗོད་པ། དགའ་བར་གྱུར་ཅིང་མཉན་པར་འོས་པ་མཐོང་ན་ཆེས་དགའ་བར་གྱུར་
[288b.6]པ་ལྷ་རྣམས་ཀྱི་པད་མ་ཆེན་པོ་དེའི་སྒྲ་དག་ནི་དཔག་ཚད་ལྔ་བརྒྱར་འགྲོ་བ་ཡིན་ནོ། །ཡུ་བ་རྣམས་སྤྲུལ་པར་བྱེད་པ་ནི་བཻ་ཌཱུརྱའི་རང་བཞིན་རྡོ་རྗེས་ལེགས་པར་གནས་པ། ཨིན་དྲ་ནཱི་ལའི་རིན་པོ་ཆེ་དང་ལྡན་པ་མཛེས་པས་འཇའ་ཚོན་རྣམས་པས་ཀྱང་ཆེས་ལྷག་པར་དགའ་
[288b.7]བ་ཡིན་ནོ། །པད་མ་ཆེན་པོ་དེའི་ནང་དུ་ཞུགས་པ་ན་མིའི་རྒྱན་དང་ཆ་བྱད་སྣ་ཚོགས་པས། རྣམ་པ་དུ་མར་བརྒྱན་པའི་ལུས་མཆོག་ཏུ་སྐྱིད་པ་རྣམས་ཐོང་གཤོལ་གྱིས་ཞིང་ལས་ཀྱང་བྱེད་ཅིང་། ཞིང་གི་རྣང་ལ་ཚིགས་སུ་བཅད་པའི་དབྱངས་བརྗོད་པ། ཇི་ལྟར། འབྲས་འདོད་
[289a]
[289a.1]མི་རྣམས་ཐམས་ཅད་ཀྱིས། །ས་གཞི་འདི་ལ་ཞིང་ལས་བྱེད། །འདོད་ལ་ཆགས་པའི་མཁས་མིན་རྣམས། །འཆི་བ་ལེགས་པར་མཐོང་བ་མིན། །སྐད་ཅིག་སྐད་ཅིག་ལ་འགྲིབ་པ། །སྐྱེ་བོ་འདོད་པའི་བསམ་པས་རྨོངས། །སྐད་ཅིག་སྐད་ཅིག་ལ་
[289a.2]ཟད་པའི། །འདུ་བྱེད་གོ་བ་ཡང་མ་ཡིན། །མི་རྣམས་ལང་ཚོ་མཐར་བྱེད་པའི། །རྒས་པའི་དབྱུག་པ་འདི་འབྱུང་ངོ་། །ནད་མེད་ལོ་ཐོག་འཇོམས་པ་ཡི། །ནད་ཀྱི་དབྱུག་པ་འདི་འབྱུང་ངོ་། །འཇིགས་པའི་དབྱུག་པ་འདི་གསུམ་གྱིས། །ལྷར་བཅས་ལྷ་མིན་འཇོམས་བྱེད་པ། །
[289a.3]བྱིས་པའི་འཇིག་རྟེན་བླུན་པོ་འདིས། །འོང་བ་མཐོང་བ་ཡང་མ་ཡིན། །ལྷ་དང་ལྷ་མིན་དྲི་ཟ་དང་། །ཤ་ཟ་ཀླུ་དང་སྲིན་པོ་ལའང་། །གསོན་པ་མཐར་ནི་བྱེད་པའི་མཆོག །དུས་ཀྱི་དབྱུག་པ་འདི་འབྱུང་འགྱུར། །སྐྱེ་བོ་གཞན་ཡང་རབ་བཅོམ་ནས། །རང་གི་སྐྱེ་ལ་ཆགས་ཤིང་
[289a.4]འཆུམས། །སྲིད་གཞན་འགྲོ་བས་སྐྱེ་གཏོང་ཡང་། །རྨོངས་པས་བཅིངས་པའི་སྐྱེ་བོ་རྣམས། །བུ་དང་ཚ་བོ་ཡང་ཚ་དང་། །མི་གང་དེ་ཡི་རིགས་གནས་པ། །དེ་དག་ཐམས་ཅད་མེད་གྱུར་ཀྱང་། །ཁྱོད་ནི་ཆགས་པས་འཆིང་བར་བྱེད། །དེ་ལྟར་སྤྲུལ་པ་དེ་དག་གིས་གཞན་
[289a.5]ལ་ཕན་པ་བསྒྲུབ་པའི་ཕྱིར་དོན་དུ་ཚིགས་སུ་བཅད་པ་བརྗོད་པ་ཡིན་ནོ། །རང་བཞིན་གྱི་ལྷ་རྣམས་ཀྱིས་ཀྱང་ཐོས་ཤིང་ཐོས་པར་གྱུར་ནས་ཀྱང་ཡིད་ཀྱིས་འཐུན་པར་བྱེད་དོ། །ཡུལ་རྣམས་ལ་ཡང་ཤིན་ཏུ་བག་མེད་པར་ཡང་མི་འགྱུར་རོ། །དེ་ནས་གཞན་ཡང་རྫུ་འཕྲུལ་གཞན་
[289a.6]ཤིན་ཏུ་དཀའ་བ་རྣམས་གཞན་ལ་ཕན་པ་ལ་རབ་ཏུ་ཞུགས་པའི་འཐབ་བྲལ་གྱི་མངའ་བདག་དེས་སྤྲུལ་པར་བྱེད་པ་རྣམས་ནི་འདི་ལྟ་སྟེ། ཡན་ལག་དང་ཉིང་ལག་རྣམས་ཐམས་ཅད་ལས་རྒྱན་དང་ཆ་བྱད་སྣ་ཚོགས་པ་དང་། རྣམ་པ་སྣ་ཚོགས་པའི་དབུ་རྒྱན་གྱིས་བརྒྱན་པ་རྣམས་ནི་ཁ་
[289a.7]ཅིག་ཡིན་ནོ། །ཁ་ཅིག་ནི་ཁ་དོག་དུ་མ་རྣམས་དང་དབྱིབས་དུ་མ་རྣམས་དང་འགྲོ་བ་དུ་མ་རྣམས་དང་ལྡན་པའི་ལྷ་དང་དྲི་ཟ་དང་མི་དང་ཀླུ་དང་ལྷ་མ་ཡིན་དང་གཞན་དག་རྣམས་ཀྱང་སྟེ། རང་གི་སྐྱེ་བ་གཉུག་མར་གནས་པར་གྱུར་པའི་རྒྱན་དང་ཆ་བྱད་ཅན་རྣམས་ཀུན་དུ་འབྱུང་སྟེ། འཐབ་
[289b]
[289b.1]བྲལ་གྱི་མངའ་བདག་དེའི་བ་སྤུའི་ཁུང་བུ་རྣམས་ཐམས་ཅད་ལས་དང་། ལུས་ཀྱི་མཐའ་རྣམས་མ་ལུས་པ་ནས་འབྱུང་བ་ནི་ཇི་ལྟར་རྗེས་སུ་འཐུན་པ་དང་གནས་སྐབས་ཇི་ལྟ་བ་དང་། དེ་དག་གི་རིགས་རྣམས་དང་རྗེས་སུ་སྤྱོད་པ་རྣམས་ཇི་ལྟ་བའི་འཁོར་གྱིས་གླུ་ལེན་པར་བྱེད་པ་དང་
[289b.2]གར་བྱེད་པ་དང་དགོད་པར་བྱེད་པ་ཡིན་ནོ། །མི་རྣམས་ནི་མི་རྣམས་དང་རྗེས་སུ་འཚམ་པར་གྱུར་པའི་ལོངས་སྤྱོད་མཆོག་ཏུ་ཡིད་འཕྲོག་པར་བྱེད་པ་རྣམས་དང་། ཡང་དག་པར་ལྡན་པས་གར་བྱེད་པ་དང་དགོད་པར་བྱེད་པས་ཀྱང་མི་རྣམས་ཀྱི་རྒྱལ་པོ་བདེ་བ་རྣམས་ལ་ཉེ་བར་ལོངས་སྤྱོད་
[289b.3]པར་བྱེད་པ་ཡིན་ནོ། །དེ་བཞིན་དུ་རྣམ་པ་སྣ་ཚོགས་པའི་རྒྱན་དང་ཆ་བྱད་ཅན་གྱི་ཀླུ་རྣམས་ཀྱང་ཁ་ཅིག་ནི་མགོ་གཅིག་པ། ཁ་ཅིག་ནི་མགོ་གཉིས་པ། ཁ་ཅིག་ནི་མགོ་གསུམ་པ། ཁ་ཅིག་ནི་མགོ་བཞི་པ། ཁ་ཅིག་ནི་མགོ་ལྔ་པ། ཁ་ཅིག་ནི་མགོ་དྲུག་པ། ཁ་ཅིག་ནི་མགོ་བདུན་
[289b.4]པ་རྣམས་ཡིན་ཏེ། མདོག་དང་དབྱིབས་སྣ་ཚོགས་པའི་ཅོད་པན་བཅིངས་པའི་མགོ་བོ་རྣམས་ཡིན་ནོ། །རིན་པོ་ཆེ་སྣ་ཚོགས་པའི་འོད་ཟེར་གྱིས་མཆོག་ཏུ་གསལ་བར་བྱས་པའི་མགོ་བོ་ཅན་རྣམས་སྣ་ཚོགས་པའི་རོལ་མོའི་སྒྲ་དང་། གླུ་དང་། དགོད་པ་དང་། འགྱིང་བ་དང་། རྩེ་དགའ་
[289b.5]བས་རྗེས་སུ་ཆགས་པའི་ཡིད་ཀྱིས་བདེ་བ་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེ་བཞིན་དུ་ལྷ་མ་ཡིན་ཡང་བརྟན་པ་ལ་སོགས་པ་སྒྲ་གཅན་འཛིན་གྱི་མཐར་ཐུག་པས་གཞིར་གཏོགས་པ་རྣམས་སྤྲུལ་པར་བྱེད་དོ། །འཐབ་བྲལ་གྱི་བདག་པོ་དེས་བསྐལ་པ་གཞན་གྱི་བརྒྱ་བྱིན་
[289b.6]གྱི་རྩ་ལག་ལྷན་ཅིག་རྗེས་སུ་སྤྱོད་པ་རྣམས་ཀྱི་རྗེས་སུ་འབྲང་བར་གྱུར་པ། མཆོག་ཏུ་གཟུགས་དང་རྒྱན་དང་ཆ་བྱད་དང་རབ་ཏུ་དང་བའི་ལྷ་མ་ཡིན་གྱི་བུ་མོས་རྗེས་སུ་འབྲང་བར་གྱུར་པས། རྔ་སྐད་ཡན་ལག་ལྔ་པ་རྣམས་ཐོས་ནས་དགའ་བར་འགྱུར་བས་ཡིད་ཆེས་སུ་འབྲེལ་བས་
[289b.7]མཆོག་ཏུ་སྐྱིད་པ་རྣམས་དང་། ལྷ་མ་ཡིན་གྱི་མངའ་བདག་རྣམས་ཀྱང་ཁང་བུ་ན་ལེགས་པར་གནས་ནས་མུ་སུ་ལུན་དྷའི་ལུས་དང་ཁ་ནས་ཀུན་ཏུ་འབྱུང་སྟེ། སྤྲུལ་པ་རྣམས་ཐམས་ཅད་ཀྱང་རྩེ་བར་བྱེད་བཞིན་པས་མཆོག་ཏུ་ཡང་དཔེ་མེད་པའི་བདེ་བ་རྣམས་ལ་ཉེ་བར་ལོངས་
[290a]
[290a.1]སྤྱོད་པར་བྱེད་དོ། །དེ་བཞིན་དུ་བྱང་ཕྱོགས་སྒྲ་མི་སྙན་པའི་མི་རྣམས་ཀྱང་སྤྲུལ་པར་བྱེད་དེ། སྤྲིན་དང་འདྲེས་པ་ལ་སོགས་པའི་རི་ཆེན་པོ་བཅུ་ལ་སོ་སོར་གནས་པ་རྣམས། སུམ་ཅུ་རྩ་གསུམ་པའི་ལྷ་རྣམས་ལས་ཉེ་བར་ལོངས་སྤྱོད་པར་བྱ་བ་རྣམས་ཅུང་ཟད་
[290a.2]ཀྱིས་ཆུང་བར་གྱུར་པའི་ནགས་དང་ཉེ་བའི་ནགས་དང་། རྫིང་བུ་དང་། པད་མའི་ཚལ་རྣམས་དང་། རྣམ་པ་སྣ་ཚོགས་པའི་བཟའ་བའི་ཀླུང་དང་བཏུང་བ་རྣམས་དང་། རྣམ་པ་སྣ་ཚོགས་པའི་བདེ་བ་རྣམ་པ་དུ་མ་རྣམས་ཉམས་སུ་མྱོང་བར་གྱུར་པས་རྩེ་བར་བྱེད་པ་དང་། གར་བྱེད་པ་
[290a.3]རྣམས་ཀྱང་མུ་སུ་ལུན་དྷའི་ལུས་པོ་ཉིད་ལས་ཀུན་དུ་འབྱུང་ངོ་། །དེ་བཞིན་དུ་བ་ལང་སྤྱོད་པ་རྣམས་ཀྱི་མི་རྣམས་ཀྱང་རང་གི་བདེ་བ་དག་དང་ཡང་དག་པར་ལྡན་པར་གྱུར་པས་མཆོག་གི་རབ་ཏུ་དགའ་བའི་ཡིད་ཀྱིས་གར་བྱེད་པར་གྱུར་པ་དང་། གླུ་ལེན་པར་གྱུར་པ་དང་དགོད་པར་གྱུར་པས་
[290a.4]མུ་སུ་ལུན་དྷའི་ལུས་ཉིད་ལས་ཀུན་དུ་འབྱུང་ངོ་། །དེ་བཞིན་དུ་ཤར་ཕྱོགས་ལུས་འཕགས་པའི་མི་རྣམས་ཀྱི་རང་གི་བདེ་བ་དང་ཡང་དག་པར་ལྡན་པ་དང་། རབ་ཀྱི་མཆོག་ཏུ་རངས་པའི་ཡིད་ཀྱིས་རྩེ་བར་གྱུར་པ་རྣམས་ཀྱང་རང་བཞིན་གྱི་ལྷ་རྣམས་ཀྱིས་མཐོང་ངོ་། །ཆོ་འཕྲུལ་གྱི་མཆོག་
[290a.5]རྣམས་དང་ཡང་དག་པར་ལྡན་པར་གྱུར་པའི་འཐབ་བྲལ་བ་རྣམས་ཀྱི་བདག་པོ་དེས། དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མས་བག་མེད་པ་རྣམས་ཀུན་ནས་ཞི་བར་བྱ་བའི་དོན་དང་། གཞན་རྣམས་ལ་ཕན་པར་བྱ་བའི་དོན་དུ་ཡང་སྤྲུལ་པ་དེ་དག་རྣམས་བྱེད་དོ། །བག་མེད་
[290a.6]པས་རྣམ་པར་རྒྱུ་བར་བྱེད་པའི་ལྷ་དེ་དག་རྣམས་ཇི་ལྟར་ན་མི་རྟག་པ་མངོན་སུམ་དུ་གྱུར་པས་སེམས་ཀྱི་རྒྱུད་འཇམ་པོར་འགྱུར་བ་ཡིན་ཞེས། རྒྱུ་འདིའི་ཕྱིར་ན་ཕུན་སུམ་ཚོགས་པ་རྣམས་སྟོན་པར་བྱེད་དེ། འདོད་པ་རྣམས་ཀྱི་ཀུན་ནས་རོ་མྱང་བའི་དོན་དང་ཕྱི་ནས་ནི་ཉེས་དམིགས་
[290a.7]རྣམས་བསྟན་པར་བྱའོ། །རྣམ་པ་ཇི་སྲིད་ཀྱིས་འདོད་པ་རྣམས་ལས་ངེས་པར་འབྱུང་བ་ཡིན་པའི་རྒྱུ་འདི་དག་གིས་ལྷ་རྣམས་སྤྲུལ་པ་བྱས་སོ། །དེ་ལ་ཀུན་ནས་རོ་མྱང་བར་གྱུར་པ་རྣམས་ནི་ཇི་ལྟར་ཐོས་པར་གྱུར་པ་བཞིན་དུ་རྣམ་པ་སྣ་ཚོགས་པའི་འདོད་པའི་ལོངས་སྤྱོད་པ་
[290b]
[290b.1]རྣམས་ཀྱི་གར་དང་། དགོད་པ་དང་། འགྱིང་བག་དང་། གླུ་དང་། གོས་རྣམས་དང་ཉེ་བར་ལོངས་སྤྱོད་པར་བྱ་བའི་བཟའ་བ་དང་། བཏུང་བ་རྣམས་མིད་པར་བྱེད་པ་དང་། བུད་མེད་རྣམས་ཀྱིས་ཡོངས་སུ་བསྙེན་བཀུར་བ་དང་འཁྱུད་འཕྱང་བྱེད་པ་རྣམས་ཏེ། དབང་པོ་ལྔ་ཀའི་ཉེ་བར་ལོངས་
[290b.2]སྤྱོད་པ་རྣམས་ཐམས་ཅད་ཇི་ལྟར་འདོད་པ་བཞིན་དུ་མངོན་པར་ཆགས་པ་ཕུན་སུམ་ཚོགས་པ་འདི་ནི་འདོད་པ་རྣམས་ཀྱི་རོ་མྱོང་བ་ཞེས་བརྗོད་དོ། །དེ་ལ་ཉེས་དམིགས་རྣམས་གང་དག་ཞེ་ན། ཐོབ་པར་གྱུར་པའི་འདོད་པ་གང་དག་ཡིན་པ་རྣམས་མངོན་པར་འཆུམས་པ་སྔོན་དུ་འགྲོ་
[290b.3]བས་དོན་དུ་གཉེར་བར་བྱེད་པ་ན་ཉམས་པར་འགྱུར་བ་དང་། ཐུན་མོང་བ་རྣམས་ཀྱིས་དབང་བྱས་ནས་རླག་པར་གྱུར་པའི་བྲལ་བས་བསྐྱེད་པའི་སྡུག་བསྔལ་རྣམ་པ་དུ་མ་རྣམས་དང་། གཞན་དག་གིས་ཕྲོགས་པར་གྱུར་པའམ། རྫས་དང་ལྡན་པ་ལས་འཇིག་པ་ལྔས་ངེས་
[290b.4]པར་འཇོམས་པ་རྣམས་ཀྱང་འདི་ལྟ་སྟེ། རྒྱལ་པོ་དང་ཆུ་དང་ཆོམ་རྐུན་པ་དང་མེ་ལ་སོགས་པ་རྣམས་སོ། །སྡུག་བསྔལ་གཞན་དག་རྣམས་ཀྱི་ཡང་གཞི་པོར་འགྱུར་བ་ཡིན་ཏེ། རྟག་ཏུ་ཡང་དགྲ་རྣམས་ཀྱིས་མངོན་པར་འཚེ་བར་འགྱུར་བ་དང་། རླག་གིས་དོགས་པ་བསྲུང་
[290b.5]བའི་འཇིགས་པ་རྒྱུན་མི་འཆད་པ་རྣམས་ཀྱིས་འཇིགས་པར་ཡང་འགྱུར་རོ། །མངོན་པར་ཞེན་པ་སྔོན་དུ་སོང་བས་གང་དག་གི་ཡིད་ཀྱང་མྱ་ངན་གྱིས་རྟག་ཏུ་གཟེར་ཟུག་དང་ལྡན་པར་འགྱུར་རོ། །དེ་ནི་ལུས་དང་ཡིད་ཀྱི་འདོད་པའི་ཉེས་དམིགས་རྣམས་ཡིན་ནོ། །འདོད་པ་རྣམས་ཀྱི་
[290b.6]ཉེས་དམིགས་དེས་ནི་འཆི་བའི་མཐར་ཐུག་པ་ན་ཡང་བྱིས་པ་བློ་དམན་པ་རྣམས་ལ་ཡི་མུག་པས་བསྐྱེད་པའི་སྡུག་བསྔལ་བ་རྣམ་པ་དུ་མ་རྣམས་སྐྱེ་བར་བྱེད་དེ། ཟུག་གཟེར་འདི་དག་རྣམས་ཀྱང་འདོད་པ་རྣམས་ཀྱི་ཉེས་དམིགས་ཡིན་ལ། གཞན་ཡང་འདོད་པ་རྣམས་ཀྱི་ཉེས་
[290b.7]དམིགས་ཡོད་དོ། །འདི་ཡང་གང་དག་ཞེ་ན། འདི་ལྟ་སྟེ་དེས་མ་དང་བུ་དག་ཀྱང་ལྷན་ཅིག་ཏུ་འཐབ་ཅིང་རྩོད་པར་བྱེད་དོ། །དཀའ་བླས་ཀྱིས་འཚོ་བར་འགྱུར་རོ། །འདོད་པ་དེའི་རྒྱུས་གང་དག་ལ་སྤུན་དང་སྤུན་རྣམས་ལྷན་ཅིག་ཏུ་འཐབ་རྩོད་བྱེད་དོ། །གསོད་པ་དང་
[291a]
[291a.1]འཆིང་བ་རྣམས་ཀྱང་ཕུལ་དུ་ཕྱིན་པར་བྱེད་དོ། །དེ་དག་ཀྱང་འདོད་པའི་རྒྱུ་ལས་ཡིན་ལ། འདོད་པ་རྣམས་ཀྱི་དོན་གྱིས་དེ་བཞིན་དུ་རྒྱལ་པོ་དང་རྒྱལ་པོ་ཡང་ལྷན་ཅིག་ཏུ་འཐབ་ཅིང་རྩོད་པར་བྱེད་དོ། །གཡུལ་འགྱེད་པར་བྱེད་དོ། །ཡུལ་ལྗོངས་རྣམས་
[291a.2]འཇོམས་པར་བྱེད་དོ། །ཕན་ཚུན་དུ་གསོད་པ་དང་འཆིང་བའི་སྡུག་བསྔལ་རྣམ་པ་སྣ་ཚོགས་པ་རྣམས་ཀྱི་རྩེ་མོར་ཕྱིན་པར་བྱེད་དོ། །དེ་ལ་དེ་དག་ཉིད་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་པས་ན། འདོད་པ་རྣམས་ཀྱི་ཉེས་དམིགས་འདི་དག་རྣམས་ཀྱང་སོ་སོར་
[291a.3]ཤེས་པར་བྱའོ། །གང་གི་ཕྱིར་འཁོར་བ་རྣམས་ཐམས་ཅད་ཀྱི་འཆིང་བ་ཡིན་པའི་ཕྱིར་འདོད་པ་འདི་དག་རྣམས་བྱེ་བྲག་ཏུ་རྟོགས་པར་བྱ་བ་ཡིན་ནོ། །དེ་ལ་རྒྱུ་འདི་དག་གིས་ནི་འཐབ་བྲལ་བ་རྣམས་ཀྱི་བདག་པོ་དེས་ལྷ་དེ་དག་རྣམས་ལ་རྣམ་པ་དུ་མ་དང་། རྣམ་པར་རྟོག་པ་
[291a.4]དུ་མས་ཀྱང་རྫུ་འཕྲུལ་དེ་དག་རྣམས་བྱས་སོ། །དེ་ལྟ་བུ་དག་ནི་མི་རྣམས་ཀྱི་འདོད་པའི་ཉེས་དམིགས་རྣམས་ཡིན་ཏེ། གང་གཞན་དག་རྣམས་ལྟ་ཕར་ཞོག་གི་རྒྱལ་པོ་ཡང་རྣམ་པ་དུ་མ་དང་བཅས་པའི་ཐབས་རྣམས་བྱེད་དོ། །གང་ཡང་མི་གཞན་དག་འདོད་པའི་དོན་
[291a.5]དུ་རྒྱ་མཚོར་འཇུག་པར་བྱེད་པ་དང་། འཁྲུག་པ་ལ་ལྷན་ཅིག་ཏུ་འཇུག་པར་བྱེད་པ་དང་། འཆིང་བ་དང་མྱ་ངན་དང་། ངལ་དུབ་དང་སེམས་ཁྲལ་དང་། འཐབ་རྩོད་དང་འཇིག་པ་ལ་སོགས་པའི་དོན་མེད་པ་རྣམས་ཀུན་བཟོད་པར་བྱེད་དོ། །དེ་དག་རྣམས་ཐམས་ཅད་ཀྱང་འདོད་པའི་
[291a.6]དོན་དུ་ཡིན་ལ། དེ་ལྟར་མི་རྣམས་ཐམས་ཅད་འདོད་པ་རྣམས་ཀྱི་དོན་དུ་ཉེས་དམིགས་རྣམས་ཀུན་ནས་བཟོད་པར་བྱེད་དོ། །ཇི་ལྟར་ན་ཡང་ལྷ་རྣམས་འདོད་པའི་དོན་དུ་ཉེས་དམིགས་རྣམས་ཀུན་ཀྱང་བཟོད་པར་བྱེད་པ་ཡིན་ན་འདི་ལྟ་སྟེ། གང་དག་ལྷ་མ་ཡིན་རྣམས་དང་ལྷན་
[291a.7]ཅིག་ཏུ་གཡུལ་འགྱེད་པར་བྱེད་པ་དང་། རྩོད་པར་བྱེད་པ་དང་དེ་དག་གི་དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ནོ། །དེ་བཞིན་དུ་ལྷ་མ་ཡིན་རྣམས་ཀྱང་ལྷ་རྣམས་དང་ལྷན་ཅིག་ཏུ་རྩོད་པར་བྱེད་པ་དང་། གཡུལ་འགྱེད་པར་བྱེད་པ་གང་ཡིན་པ་འདི་དག་ཡང་འདོད་
[291b]
[291b.1]པ་རྣམས་ཀྱི་ཉེས་དམིགས་ཡིན་ནོ། །དངོས་པོ་རྣམས་ཁོ་ནའི་རྒྱགས་པ་གང་ཡིན་པ་དེ་དག་རྣམས་ནི་འདོད་པ་རྣམས་ཀྱི་ཉེས་དམིགས་ཡིན་ནོ། །དེ་ལ་རྒྱུ་འདི་རྣམས་ཀྱིས་ཀྱང་སྤྲུལ་པ་རྣམས་བྱས་སོ། །གང་ཡང་ཀླུ་རྣམས་ཀླུ་རྣམས་དང་ལྷན་ཅིག་གཡུལ་འགྱེད་པར་བྱེད་ཅིང་ཡུལ་
[291b.2]གཞན་དག་རྣམས་ཀྱང་འཇིག་པར་བྱེད་པ་དང་། གློག་དང་ཐོག་ལ་སོགས་པ་ཡང་གཏོང་བར་བྱེད་པ་གང་ཡིན་པ་དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ནོ། །ཡང་གང་དག་དུད་འགྲོ་རྣམས་ཀྱང་ཕན་ཚུན་དུ་ཟ་བར་བྱེད་པ་དང་། གསོད་པ་དང་འཆིང་བ་ལ་སོགས་
[291b.3]པར་བྱེད་པ་རྣམས་དང་། འཐབ་པར་ཡང་བྱེད་པ་དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ཏེ། འདི་ཡང་འདོད་པའི་ཉེས་དམིགས་ཡིན་ནོ། །དེ་བཞིན་དུ་ཡི་དགས་རྣམས་ཀྱང་ཟས་ཀྱི་རྒྱུ་མཚན་གྱིས་སམ། འཁྲིག་པའི་རྒྱུ་མཚན་གྱིས་ཀྱང་ཕན་ཚུན་དུ་རལ་
[291b.4]གྲིས་གཅོད་པར་བྱེད་པ་དང་། དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ནོ། །གང་ཡང་འདོད་པ་རྣམས་ཀྱིས་ཉེས་དམིགས་དེ་དག་རྣམས་ཡིན་པའི་རྒྱུ་མཚན་འདི་དག་གིས་ནི་འཐབ་བྲལ་གྱི་མངའ་བདག་དེས་བག་མེད་པ་དང་བྲལ་བར་བྱ་བའི་དོན་དུ་ལྷ་རྣམས་ལ་
[291b.5]སྤྲུལ་པར་བྱེད་དོ། །དེ་བཞིན་དུ་དམྱལ་བ་རྣམས་ཀྱང་ཕན་ཚུན་དུ་མངོན་པར་འཇོམས་པར་བྱེད་དེ། ཉེས་པར་བྱེད་པའི་ལས་རྣམས་ཀྱིས་སྐྱེས་པ་གཞན་རྣམས་སུ་གང་དག་དང་ཞེ་འགྲས་པར་གྱུར་པ་དེ་དག་རྣམས་རྗེས་སུ་དྲན་པར་འགྱུར་ལ། རྗེས་སུ་དྲན་ནས་ཀྱང་འཁོན་དེ་
[291b.6]དག་རྣམས་ནི་རལ་གྲི་རྣམས་ཀྱིས་ཕན་ཚུན་དུ་ལས་བྱེད་པར་འགྱུར་བ་ཁོ་ན་ཉེ་བར་གནས་པས་བདག་ཉིད་དང་གཞན་དག་རྣམས་ཀྱང་གཤོག་པར་བྱེད་དོ། །དེ་ལྟར་ཡང་དམྱལ་བ་རྣམས་ཀྱི་འདོད་པ་རྣམས་ཀྱི་ཉེས་དམིགས་ཡིན་ནོ། །དེ་ལ་རྒྱུ་མཚན་འདི་དག་གིས་ཀྱང་འདོད་
[291b.7]པ་རྣམས་ཡོངས་སུ་སྤོང་བའི་རྒྱུར་འཐབ་བྲལ་བ་རྣམས་ཀྱི་མངའ་བདག་དེ་སྤྲུལ་པ་གཞན་རྣམས་བྱེད་པ་ཡིན་ནོ། །འགྲོ་བ་ལྔ་པོ་འདི་དག་རྣམས་ཐམས་ཅད་ན་ནི་འདོད་པ་རྣམས་ཀྱི་ཉེས་དམིགས་ཡོད་པ་ཡིན་ནོ། །གང་ཡང་འཁོར་བ་ལས་ཁ་ཕྱིར་ཕྱོགས་པར་གྱུར་པ་དེ་དག་རྣམས་
[292a]
[292a.1]ཐམས་ཅད་ནི་གནས་སྐབས་ཐམས་ཅད་དུ་འདོད་པ་རྣམས་ལས་ངེས་པར་འབྱུང་བར་སྟོན་པར་བྱེད་པ་དང་འཆད་པར་ཡང་བྱེད་དོ། །དེ་ལ་འཐབ་བྲལ་གྱི་བདག་པོ་དེས་འདོད་པ་རྣམས་ཀྱི་རོ་མྱང་བ་རྣམས་བསྟན་པ་ཡིན་ཞིང་། ཉེས་དམིགས་རྣམས་ཀྱང་
[292a.2]པད་མའི་འདབ་མ་བརྒྱ་པོ་དང་ལྷ་རྣམས་རབ་ཏུ་ལྷུང་བར་གྱུར་པ་རང་བཞིན་པའི་ལྷ་རྣམས་ལ་ཅུང་ཟད་ཅིག་བསྟན་པ་ཡིན་ནོ། །རྒྱས་པར་ཡང་ལྷ་དང་མི་རྣམས་ཀྱི་ཉེས་དམིགས་གཞན་དག་ཀྱང་བདག་གིས་བསྟན་པར་བྱ་ཡིས། ཉེས་དམིགས་རྣམས་ལེགས་པར་བསྟན་
[292a.3]ནས་ངེས་པར་འབྱུང་བ་ཡང་བདག་གིས་བཤད་པར་བྱ་སྟེ། ཐར་པའི་ས་བོན་གྱི་རྒྱུར་གྱུར་པ་རང་བཞིན་གྱི་ལྷ་རྣམས་ལ་ཕན་པའི་དོན་དུ་དང་བདེ་བའི་དོན་དུའོ། །གཞན་ཡང་ལྷ་དེ་དག་རྣམས་ལ་ཕན་པའི་དོན་དུ་མུ་སུ་ལུན་དྷ་དེས་འདོད་པ་རྣམས་ཀྱི་ཉེས་དམིགས་རྣམས་མངོན་
[292a.4]སུམ་དུ་བྱེད་དེ། འདོད་པ་རྣམས་ཀྱི་ཉེས་དམིགས་རྣམས་གཞན་རྣམས་སུ་མཐོང་བར་གྱུར་པ་དང་། གཞན་དུ་ཡང་ཐོས་པར་གྱུར་པའི་རྒྱུ་མཚན་གྱིས་ཀྱང་འཁོར་བ་ལ་ཡིད་འབྱུང་བར་འགྱུར་བ་ཡིན་ནོ། །དེ་ལ་རྒྱུ་མཚན་འདིས་ལྷ་དེ་དག་རྣམས་ལ་འདོད་པ་རྣམས་ཀྱི་ཉེས་དམིགས་
[292a.5]རྣམས་སོ་སོར་སྤྲུལ་པར་བྱེད་དོ། །དེ་ནས་ལྷ་དེ་དག་དང་ལྷ་མ་ཡིན་དང་ཀླུ་རྣམས་ཀྱི་འདོད་པ་རྣམས་ལ་རོ་མྱོང་བར་བྱེད་པ་དེ་དག་རྣམས་བསྟན་ནས་ཉེས་དམིགས་ཀུན་དུ་སྟོན་པར་བྱེད་དེ། ལྷ་དང་། མི་དང་། ཀླུ་དང་། ལྷ་མ་ཡིན་དེ་དག་རྣམས་ཉིད་ཀྱང་དུས་རྣམས་མདོར་བསྡུ་བ་ཇི་ལྟ་བ་
[292a.6]བཞིན་དུ་ཡིན་པས་སོ། །དེ་ལ་ལྷ་རྣམས་ནི་རྣམ་པ་སྣ་ཚོགས་པའི་འདོད་པ་རྣམ་པ་དུ་མ་རྣམས་ལ་ལོངས་སྤྱོད་ནས། འཆི་འཕོ་བའི་དུས་བྱུང་བར་གྱུར་པ་ན་དེ་དག་རྣམས་ཇི་ལྟར་ཡིན་པ་དེ་བཞིན་དུ་སྟོན་པར་བྱེད་དེ། རྣམ་པ་དུ་མ་སྣ་ཚོགས་པའི་ཚུལ་གྱིས་འཆི་འཕོ་བར་འགྱུར་བ་རྣམས་
[292a.7]ལ་འདི་ལྟ་སྟེ། རིའི་དྲུང་དག་ནས་རྣམ་པ་དུ་མར་གྱུར་པ་བྱི་ལ་དང་། གུང་དང་། གཟིག་དང་། སེར་བ་ཅག་ཅག་དང་། ཅེ་སྤྱང་དང་། རི་བོང་དང་། སེང་གེ་དང་། ཕག་པ་དང་། ཀླུ་དང་། དོམ་དང་། སྟག་དང་། སྲིན་བྱ་དང་། རྟ་དང་། སྟོ་མ་ར་དང་། གླང་པོ་དང་། ཁྭ་ཏ་དང་། སུ་སུ་ཀ་དང་། 
[292b]
[292b.1]ཆུ་སྲིན་དང་། རུས་སྦལ་དང་། རྔ་མོ་རྣམས་ཀྱི་གདོང་གཅིག་པ་དང་། གདོང་གཉིས་པ་དང་། གདོང་གསུམ་པ་དང་། གདོང་མང་པོར་གྱུར་པ་དེ་དག་རྣམས། ཁ་ཅིག་གི་ལག་ན་ནི་ཐལ་བ་དང་སོལ་མེ་ཐོགས་པའོ། །ཁ་ཅིག་གི་ནི་ཐམས་ཅད་རབ་ཏུ་འབར་བར་གྱུར་པའོ། །ཁ་ཅིག་
[292b.2]གིས་ནི་མེའི་ཆར་འབེབས་པར་བྱེད་པ་དང་། རྡོ་རྗེ་དང་བཅས་པའི་རལ་གྲི་ཀུན་ནས་འཕེན་པར་བྱེད་དོ། །ཐོན་ཀོར་ཀུན་ནས་འཇིགས་སུ་རུང་བའི་སྒྲ་མང་པོ་རྣམས་མངོན་པར་འདོན་པར་གྱུར་པ་ནི་རི་དང་ཐོག་འབབ་པ་དང་མཚུངས་པའི་འཇིགས་པ་ཆེན་པོ་རྣམ་པ་དུ་མ་རྣམས་ཡིན་
[292b.3]ཏེ། ཆར་འབྱུང་བའི་སྤྲིན་མཐིང་ནག་དང་མདོག་འདྲ་བར་འཇིགས་པ་ཆེན་པོར་གྱུར་པའི་གཟུགས་དང་ལྡན་པ་དེའི་མགོ་བོ་ནི་རི་དང་མཉམ་པར་སྐྲ་རྣམས་དང་། ལུས་རབ་ཏུ་འབར་བར་གྱུར་པ་བརྒྱ་ཕྲག་མང་པོ་རྣམས་དང་། དེ་བཞིན་དུ་སྟོང་ཕྲག་མང་པོ་རྣམས་ཀྱིས་ཀུན་ནས་
[292b.4]བསྐོར་ནས་ལག་ན་ཞགས་པ་ཐོགས་པ་དང་། རལ་གྲི་དང་། མདུང་དང་། རྡོ་རྗེ་དང་། རྫོགས་ལག་ན་ཐོགས་པ། འཇིགས་བྱེད་ཆེན་པོའི་གཟུགས་སུ་སྟོན་པར་བྱེད་པ་རྣམས་རི་དེ་དག་གི་ཁྲོད་རྣམས་ནས་བྱུང་བ་ནས་ངེས་པར་འོང་བར་བྱེད་དོ། །གང་ན་སྤྲུལ་པའི་ལྷ་དེ་དག་རྣམས་
[292b.5]ཡོད་པ་དེར་ཉེ་བར་རྒྱུག་པར་བྱེད་དོ། །ཁྲོས་པས་བཞིན་དམར་པོ་རྣམ་པར་རོལ་བ་ཉེ་བར་སྒྱུར་བར་བྱེད་པས་སྔོན་པོ་དང་སེར་པོ་དང་དམར་པོ་རྣམས་ཀྱི་མདོག་གི་མེ་འབར་བ་རྣམ་པ་དུ་མར་ཆར་འབྱུང་བའི་སྤྲིན་མཐིང་ནག་གི་གསེབ་རྣམས་ལས་བཞིན་དུ་གློག་རྣམ་པར་འབྱིན་པས་
[292b.6]ངེས་པར་རྒྱུག་པར་བྱེད་དོ། །སྤྲུལ་པ་གཞན་རྣམས་ཁ་ཅིག་ནི་འཆི་བདག་ལྟ་བུར་གྱུར་པས་མཆོག་ཏུ་འཇིགས་སུ་རུང་བའི་གཟུགས་རྣམས་ཀྱིས་གང་ན་སྤྲུལ་པ་དེ་དག་རྣམས་ཡོད་པར་རྒྱུག་པར་བྱེད་པ་ནི་སྣ་ཚོགས་པའི་ཞགས་པ་དང་། ལག་ཆ་ཐོགས་པ་རྣམས་ལ་འདི་ལྟ་སྟེ། 
[292b.7]ལྕགས་ཀྱི་རང་བཞིན་ལས་ལག་པ་གྱེན་དུ་རབ་ཏུ་འབར་བར་གྱུར་པ་འབྲུག་བཞིན་དུ་སྒྲ་ཀུན་ནས་སྒྲོག་པར་བྱེད་པ་ལུས་རབ་ཏུ་འབར་བར་གྱུར་པ་དཔག་ཚད་བཅུའི་ཚད་ཙམ་གྱི་གཟུགས་ཅན་རྣམས་སོ། །ཁ་ཅིག་ནི་མིག་བརྒྱ་པ་རྣམས་སོ། །ཁ་ཅིག་ནི་མིག་བཞི་བརྒྱ་པ་རྣམས་སོ། །
[293a]
[293a.1]དེ་བཞིན་དུ་ལྔ་པ་དང་དྲུག་དང་བདུན་དང་བརྒྱད་དང་དགུ་དང་མིག་བརྒྱ་ཕྲག་བཅུ་པ་རྣམས་ཏེ། མིག་རབ་ཏུ་འབར་བར་གྱུར་པ་རྒྱང་གྲགས་ཀྱི་ཚད་ཙམ་པ་རྣམས་རབ་ཏུ་འོང་བར་བྱེད་དོ། །ཁ་དོག་སྔོན་པོ་དང་། སེར་པོ་དང་། དམར་པོ་དང་། སྔོ་སྐྱ་རྣམས་དང་དབྱིབས་
[293a.2]རྣམ་པ་སྣ་ཚོགས་པར་གྱུར་པ། འབྱུང་པོ་རྣམས་ཐམས་ཅད་འཇིགས་པར་བྱེད་པ། ཧཱ་ཧཱ་ཞེས་སྒྲོགས་པར་བྱེད་པས་ཀྱང་དེ་དག་ཐམས་ཅད་རིའི་རྩེ་མོ་འདུད་པའི་སྒྲ་དང་འདྲ་བར་སོ་སོར་གསུས་པ་འཕྱང་བ་དང་། གསུས་པ་གཞན་དག་རྣམས་ནི་རི་དང་མཚུངས་པར་གྱུར་པའི་
[293a.3]གསུས་པ་དང་། རི་དང་མཚུངས་པའི་མགོ་བོ་ཅན་རྣམས་ཡིན་ནོ། །མགོ་བོ་ཐུང་ངུ་དང་ལྡན་པ་དང་། གཞན་རྣམས་ནི་རིང་བར་རབ་ཏུ་འབར་བར་གྱུར་པའི་སྐྲ་དང་ལག་པ་རིང་པོར་གྱུར་པ་དང་། སེན་མོ་རྣམས་རབ་ཏུ་འབར་བ་དང་། དེ་བཞིན་དུ་ལུས་ལ་སྐྱེས་པའི་བ་སྤུ་རྣམས་ཀྱང་སྟེ། 
[293a.4]ཉེ་འཁོར་ཀུན་ནས་རབ་ཏུ་འབར་བར་གྱུར་པའི་རི་དང་མཉམ་པ་རྣམས་དུས་ཀྱི་རི་ཆེན་པོ་དེ་ལས་སྤྲུལ་པ་བྱས་པ་རྣམས་ངེས་པར་འོང་བ་ཡིན་ཏེ། རྡོ་རྗེའི་ཐོག་འབབ་པར་བྱེད་པ་ཉེ་འཁོར་ཀུན་ནས་འབེབས་པར་བྱེད་པ་ཡིན་ནོ། །ཡང་རྣམ་པ་གཞན་དག་རྣམས་ཀྱིས་དེ་བཞིན་དུ་
[293a.5]འཆི་བདག་གི་ཕོ་ཉ་ཉེ་བར་རྒྱུག་པར་བྱེད་པ་རྣམས་ནི་ཉེ་འཁོར་རྣམས་ན་བྱ་རྒོད་དང་། ཁྭ་ཏ་དང་། ཀང་ཀ་དང་། ཅེ་སྤྱང་དང་། རྔ་མོའི་གདོང་ཅན་རྣམས་ལུས་པོ་ཁྲག་གིས་རྣམ་པར་བྱུགས་པ་དང་། གྲོག་མ་འཕུངས་པའི་ལུས་ཅན་གྱི་ལྷ་དེ་དག་རྣམས་མངོན་པར་མི་དགའ་བ་
[293a.6]རྣམས་ངེས་པར་ཡོད་པར་བྱེད་པ་ཡིན་ནོ། །དུས་ཀྱི་རི་ཆེན་པོ་དེ་དག་ལས་སྤྲུལ་པ་བྱས་པ་དེ་དག་རྣམས་ཐམས་ཅད་ཀྱང་གང་ན་ལྷ་སྤྲུལ་པའི་ལྷ་དེ་རྣམས་ཡོད་པར་དེར་རླུང་གི་ཤུགས་ཆེན་པོས་བཏབ་པ་བཞིན་དུ་སྤྲིན་ནག་པོ་གློག་དང་བཅས་པས་མྱུར་བར་རྒྱུག་པར་བྱེད་དོ། །དེ་
[293a.7]ནས་འཆི་བདག་ལྟ་བུར་བྱེད་པར་གྱུར་པ་དེ་དག་རྣམས་ཀྱིས་ལྷ་དེ་དག་རྣམས་དང་ཉེ་བར་འོངས་པར་གྱུར་ནས་སྤྲུལ་པའི་ལྷ་དེ་དག་རྣམས་མངོན་པར་འཛིན་པར་བྱེད་དོ། །དེའི་གཏིང་ལ་ཁ་ཅིག་ནི་རབ་ཏུ་འབར་བར་གྱུར་པའི་ལྕགས་ཀྱི་ཐག་པ་རྣམས་ཀྱིས་དཔུང་པ་བཅིངས་ནས་
[293b]
[293b.1]འདྲེན་པར་བྱེད་དོ། །དེ་བཞིན་དུ་སྤྲུལ་པའི་ལྷ་གཞན་དེ་དག་རྣམས་ཀྱིས་དེ་དག་རྣམས་ཉིད་འཁྲིད་པར་གྱུར་པ་མངོན་པར་མཐོང་ནས། ཤིན་ཏུ་འཇིགས་པར་གྱུར་པས་ཕན་ཚུན་ཀུན་དུ་རྒྱུག་པར་བྱེད་དོ། །དེ་དག་རྣམས་ཀྱང་འཛིན་པར་བྱེད་དེ། འཆི་བདག་གི་ཕོ་ཉ་ནི་མགོ་
[293b.2]ལ་མངོན་པར་དམིགས་ནས། དེ་དག་ནམ་མཁའ་ལ་མངོན་པར་འཕགས་ཏེ་འཇིགས་པར་བྱེད་པའི་ང་རོ་དག་ཀུན་དུ་བཏོན་པས་མིག་གི་ཡུལ་ངེས་པར་འཕྱོང་བར་བྱེད་དོ། །ཁ་ཅིག་ནི་ལྷ་གཞན་མ་དེ་དག་རྣམས་ཉིད་བཟུང་ནས་ལྕགས་ཀྱི་རང་བཞིན་གྱི་རབ་ཏུ་འབར་བའི་ཐག་པ་
[293b.3]རྣམས་ཀྱིས་མགྲིན་པ་བཅིངས་ཤིང་ཁྱེར་ཏེ། ས་གཞིའི་གསེབ་ཏུ་རྗེས་སུ་ཐིམ་ནས་མི་མཐོང་བར་འགྲོ་བར་བྱེད་དོ། །འཆི་བདག་གི་ཕོ་ཉ་སྤྲུལ་པ་བྱས་པ་གཞན་དེ་དག་རྣམས་ཁ་ཅིག་གིས་ཀྱང་སྤྲུལ་པའི་ལྷ་རྣམས་ཁྱེར་ནས་ཆུར་སྤྱིང་བར་བྱེད་དེ། རབ་ཏུ་ཁྲོས་པར་གྱུར་པས་
[293b.4]ནང་དུ་ནུབ་པར་གྱུར་ཏོ། །དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་རྣམས་སུ་སྤྲུལ་པ་དེ་དག་རྣམས་ནི་འཇིགས་པ་ཆེན་པོར་གྱུར་པ་རྣམས་ཡིན་ནོ། །རང་བཞིན་གྱི་ལྷ་དེ་དག་རྣམས་ཀྱིས་ཀྱང་དེ་དག་རྣམས་ཐམས་ཅད་རྨི་ལམ་གྱི་སྣང་བ་བཞིན་དུ་མཐོང་བར་གྱུར་ཏེ། འདི་དང་འདི་
[293b.5]དག་རྣམས་ནི་ཅི་ཡིན་ཞེས་གོ་བར་འགྱུར་བ་ཡིན་ནོ། །དེ་ནས་དེ་དག་གང་གི་ཚེ་སྤྲུལ་པར་གྱུར་པའི་ལྷ་རྣམས་ལ་དམིགས་པ་ན་དེའི་ཚེ། སྤྲུལ་པའི་སྐྱེས་བུ་དེ་དག་རྣམས་ཀྱིས་རྗེས་སུ་གདམས་པར་བྱེད་པའི་ཚིགས་སུ་བཅད་པ་བརྗོད་པ་རྣམས་ནི། ཇི་ལྟར། ལོངས་སྤྱོད་རྒྱགས་
[293b.6]པས་རྒྱགས་པ་ཡི། །བག་མེད་དབང་གིས་འཇུག་པ་རྣམས། །རྨོངས་པ་རྣམས་ཀྱི་དུས་སོང་ནས། །འཆི་བདག་དུས་སུ་འོངས་པ་ཡིན། །ནགས་ཀྱི་དུས་འདི་མཐའ་ཡས་པ། །དུག་གིས་གང་བ་ཇི་བཞིན་ནགས། །སྲེད་པའི་མྱུ་གུ་རྣམ་སྤངས་པ། །དགེ་བ་དོན་གཉེར་
[293b.7]ཀུན་ནས་སྤངས། །མཛེས་པའི་ལས་ནི་མ་བྱས་པར། །བག་མེད་པས་ཀྱང་བག་མེད་འགྱུར། །འཆི་བདག་འཇིགས་པའི་དུས་བྱུང་ན། །བློ་གྲོས་ངན་པ་ཅི་བྱར་ཡོད། །སྲེད་པའི་ཆུར་ནི་ནུབ་པ་གང་། །སྡུག་བསྔལ་ཕ་རོལ་ཏུ་ཕྱིན་མིན། །རྒ་དང་འཆི་བར་བྱིང་བ་གང་། །
[294a]
[294a.1]བདེ་བ་དེ་དག་རྣམས་ལ་མེད། །སྐྱེས་པ་ཙམ་གྱིས་ཐམས་ཅད་ཀྱི། །རྒྱབ་ན་འཆི་བདག་ངེས་པར་གནས། །ཅི་ཡི་དོན་དུ་འཇིག་རྟེན་འདི། །བག་མེད་པས་ནི་བག་མེད་བྱེད། །ཉམས་པ་མེད་དང་རྣམ་མི་ཤེས། །རྟག་ཏུ་གླགས་གཅོད་སྟོབས་པོ་ཆེ། །འཆི་
[294a.2]བདག་དམག་དཔུང་ཤུགས་པོ་ཆེ། །འཇིག་རྟེན་པས་ཀྱང་གོ་བ་མིན། །རྟག་ཏུ་རྣམ་པར་འགལ་འགྱུར་དང་། །བཟློག་ཐབས་མེད་པ་ཉིད་ཀྱང་ཡིན། །སེམས་ཅན་ཐམས་ཅད་འཆི་བ་ཡང་། །བག་མེད་པས་ནི་མ་གོ་འོ། །འཆི་བདག་གིར་གྱུར་འཇིག་རྟེན་གསུམ། །ཉེ་
[294a.3]འཁོར་ཀུན་དུ་རྣམ་པར་དཔྱོད། །རྒ་དང་ན་དང་རྒུད་པ་ཡང་། །བྱིས་པ་རྣམས་ཀྱིས་རིག་པ་མིན། །དེ་ལྟར་སྤྲུལ་པའི་འཆི་བདག་གི་ཕོ་ཉར་གྱུར་པ་དེ་དག་གིས་སྤྲུལ་པའི་ལྷ་དེ་དག་རྣམས་ལ་རྗེས་སུ་གདམས་པར་བྱེད་པའི་ཚིགས་སུ་བཅད་པ་རྣམས་བརྗོད་ནས། ལན་བརྒྱ་
[294a.4]ཕྲག་རྣམས་སུ་དང་ལན་སྟོང་ཕྲག་རྣམས་སུ་ཡང་སྲིད་པ་རྣམས་སུ་འཁྲིད་པར་བྱེད་ཅིང་དེ་བཞིན་དུ་འདྲེན་པར་བྱེད་དོ། །སྡུག་བསྔལ་ཆེན་པོ་དེ་དག་རྣམས་མཐོང་བར་གྱུར་པས་ཀྱང་རང་བཞིན་གྱི་ལྷ་དེ་དག་གིས་བག་མེད་པ་ལས་ཤིན་ཏུ་སྡུག་བསྔལ་བར་འགྱུར་བ་སྤངས་ནས། 
[294a.5]ཡིད་འབྱུང་བར་འགྱུར་ཞིང་ཐམས་ཅད་ཀྱང་རབ་ཏུ་དང་བའི་ཡིད་ཀྱིས་དཀོན་མཆོག་གསུམ་ལ་སྐྱབས་སུ་སོང་བར་གྱུར་ཏོ། །དེ་དག་རྟོགས་ནས་གཞན་ཡང་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ཀྱི་ཡིད་གཞན་ཡང་ཇི་ལྟ་བ་བཞིན་དུ་ལས་སུ་རུང་བར་བྱ་བའི་ཕྱིར་སླར་ཉིད་ཀྱང་
[294a.6]སྤྲུལ་པ་གཞན་རྣམས་སྤྲུལ་པར་བྱེད་པ་ནི། ལྷ་དེ་དག་རྣམས་ཉིད་ཀྱི་ཕྱིར་ཞིང་ཉིད་ཀྱང་ཁྱད་པར་དུ་རྟོགས་ནས་དགའ་བར་འགྱུར་བ་རྣམས་ལ། འདི་ལྟ་སྟེ་དབུ་རྒྱན་གྱིས་བརྒྱན་པ་འདོད་པ་རྣམས་ཐམས་ཅད་ཕུན་སུམ་ཚོགས་པའི་རྒྱལ་པོ་གང་ཡིན་པ་དེ་དག་རྣམས་མུ་སུ་
[294a.7]ལུན་དྷའི་ལུས་ལས་ངེས་པར་འབྱུང་སྟེ། ལྷན་ཅིག་སྤྱོད་པར་བྱེད་པའི་མཆོག་ཏུ་ལང་ཚོ་ལ་བབ་པ་རྣམས་ཀྱིས་ཕྱི་བཞིན་འབྲང་བར་གྱུར་པ་རྣམས་ནི་སྔར་ཁོ་ན་བཞིན་ནོ། །དེ་དག་ཐམས་ཅད་ཀྱང་རྣམ་པ་དེ་སྲིད་ཀྱི་གཟུགས་དང་ཕུན་སུམ་ཚོགས་པ་རྣམས་ཀྱིས་ཀྱང་ཕུན་སུམ་
[294b]
[294b.1]ཚོགས་པར་གྱུར་ནས་ཕྱི་ནས་ཡང་རྒྱལ་པོ་རྣམས་ལུས་གོག་པོར་སོང་བ། མགོ་བོ་ཀུན་སྐྲ་དཀར་རྣམས་ཀྱིས་གཡོགས་པར་གྱུར་པ། ལུས་པོ་རྣམས་ཀུན་ནས་འཁུམས་པ། ལུས་ལ་གཉེར་མ་དང་སྐྲ་དཀར་རྣམས་ཀྱིས་ཀུན་དུ་གང་བ་ལུས་དབྱུག་པ་ལ་ཀུན་ནས་
[294b.2]རྟེན་པ་མཆོག་ཏུ་རྗུད་པར་གྱུར་པའི་ལུས་པོ་ཅན་རྣམས་ལས་རྣམ་པ་ཐམས་ཅད་ལ་ནུས་པ་མེད་པར་གྱུར་པ། གཞན་ལ་ཀུན་ནས་རྟེན་ནས་འགྲོ་བར་བྱེད་པ། སྐྱེ་བོ་རྣམས་ཐམས་ཅད་བཞད་གད་དུ་གྱུར་པ་སྒྲ་ངར་ངར་པོར་གྱུར་པའི་དབུགས་ཕྱིར་འབྱུང་བ་ལུས་ཀུན་ལ་བསྙེ་བས་
[294b.3]ཉམས་པར་བྱས་པ། དབང་པོ་རྣམས་ཤིན་ཏུ་རྙིངས་པར་གྱུར་པ་ཐམས་ཅད་ལ་ཡང་སྤྲོ་བ་མེད་པ། སྐྱེ་བོ་རྣམས་ཐམས་ཅད་སྐྱུག་ཟློག་པར་བྱེད་པ། འཁྱོར་ཞིང་འགྲོ་བར་གྱུར་པ་དུས་ཤིན་ཏུ་ཉེ་བར་གྱུར་པ་དེ་དག་རྣམས་མཚོ་འདི་ཉིད་ན་རྒྱུ་བར་བྱེད་དེ། སྟོབས་ཤིན་ཏུ་ཡང་ཆུང་བར་
[294b.4]གྱུར་པ་གཞན་དག་གི་ལག་པ་ལ་འཕྱངས་ནས་གོམ་པ་རྣམས་འབོར་བར་བྱེད་པ་ཤིན་ཏུ་ཡང་འཇིགས་སུ་རུང་བའི་གཟུགས་དང་ལྡན་པ་རྣམས་ཡིན་ནོ། །དེ་དང་དེ་ལྟར་རྒྱུ་བར་བྱེད་པ་རྣམས་ཀྱི་ལུས་རྣམས་ལ་དུས་གཞན་འགའ་ཞིག་གི་ཚེ་ན། གཟུགས་མང་པོ་རྣམ་པ་སྣ་ཚོགས་
[294b.5]པའི་ནད་རྣམས་ཀུན་དུ་སྐྱེ་བ་ནི། རིམས་ཚ་བ་དང་། ཧ་ཅང་ཐལ་ཆེས་པར་འཁྲུ་བ་དང་། གློ་ལུ་བ་དང་། དབུགས་མི་བདེ་བ་དང་། སྐྱིགས་བུ་དང་། སྐྲང་གློ་དང་། མཛེ་སྔོན་དུ་འགྲོ་བར་གྱུར་པ་རྣམས་ཀྱིས་ཤིན་ཏུ་མི་བཟད་པར་གྱུར་པ། ཉེ་བར་འཚེ་བ་རྣམས་དང་བཅས་པ། འཆི་
[294b.6]བའི་མཐར་ཐུག་པར་བྱེད་པ། ཤིན་ཏུ་སྐྱུག་བྲོ་བར་གྱུར་པའི་ནད་ཁྱད་པར་དུ་དྲག་པོ་དེ་དག་རྣམས་ཀུན་དུ་འབྱུང་བར་གྱུར་པའི་སྟོབས་ཀྱིས། གསོ་དཔྱད་མེད་པ་དང་མི་འདོད་པ་རྣམས་མཐར་ཐུག་པར་བྱས་པས་རྒྱལ་པོ་དེ་དག་རྣམས་ཐམས་ཅད་ཉིད་ཁྲིད་པར་གྱུར་ནས་ཤིན་ཏུ་སྡུག་
[294b.7]བསྔལ་བ་ཁོ་ནར་འཆི་བར་བྱེད་དོ། །ཤི་བ་དེ་དག་རྣམས་ཀྱི་ལུས་དེ་དག་རྣམས་ཟགས་ཤིང་དྲི་མི་ཞིམ་པར་གྱུར་པ་ལ་སྲིན་བུ་བརྒྱ་སྟོང་གིས་ཁྱབ་པར་གྱུར་པས་ཟ་བར་བྱེད་བཞིན་པའི་ལུས་དེ་དག་རྣམས་རང་བཞིན་པའི་ལྷ་དེ་དག་རྣམས་ཀྱིས་མཐོང་བར་གྱུར་ཏོ། །དེ་ནས་གང་
[295a]
[295a.1]དག་གིས་དེ་དག་གི་ལུས་རྣམས་འཛིན་པར་བྱེད་པའི་སྤྲུལ་པའི་བྱ་རྣམས་ཀྱང་ཀུན་དུ་འོངས་པར་གྱུར་ནས་ཁ་ཅིག་གིས་ནི་ཟ་བར་བྱེད་དོ། །ཁ་ཅིག་གིས་ནི་བཟུང་བར་གྱུར་པ་མཐོང་ནས་འབྲོས་པར་བྱེད་དེ། དེ་དག་རྣམས་ཀྱང་མཆོག་ཏུ་སྐྱོ་བ་སྐྱེ་བར་འགྱུར་
[295a.2]བའི་གནས་སུ་ལེགས་པར་མཐོང་བས་ལྷ་རང་བཞིན་པ་དེ་དག་རྣམས་ཤིན་ཏུ་ལེགས་པར་མཉམ་པར་བཞག་པའི་ཡིད་དུ་འགྱུར་རོ། །གཞན་ཡང་ལྷ་དེ་དག་རྣམས་ཉིད་ལ་ཕན་པར་བྱ་བའི་དོན་དུ་འཐབ་བྲལ་གྱི་བདག་པོ་བརྟན་པས་མགོ་དྲངས་པའི་ལྷ་མ་ཡིན་གྱི་རྒྱལ་པོ་གང་
[295a.3]ཡིན་པ་དེ་དག་རྣམས་སྒྲ་གཅན་འཛིན་གྱི་མཐར་ཐུག་པར་གྱུར་པའི་ས་འོག་ན་གནས་པ་དེ་དག་རྣམས་གང་གི་ཚེ་མུ་སུ་ལུན་དྷ་ལས་མི་རིང་བ་ན་ཀུན་ནས་གནས་པར་གྱུར་ལ། དེའི་ཚེ་རྣམ་པར་ཁྲོས་པར་གྱུར་པས་ཀྱང་ཐམས་ཅད་ཀྱི་སྐད་ཆེན་པོ་ཀུན་དུ་བཏོན་ཞིང་ཕན་ཚུན་དུ་ཡང་
[295a.4]བོས་པར་གྱུར་ནས་ས་གཞི་ལ་ཀུན་ནས་འགྱེལ་བ་ནི་སྟ་རེས་ཤིང་ཀར་ཎི་ཀཱ་ར་སྟ་རེས་རྩ་བ་ནས་བཅད་པ་བཞིན་དུ་ས་གཞི་ལ་འགྱེལ་བར་གྱུར་ཏོ། །འགྱེལ་ནས་ཀྱང་ཤི་བར་གྱུར་པས་ཐམས་ཅད་ཤིང་དང་རྡོ་བ་རྣམས་བཞིན་དུ་རྣམ་པར་འགྱུར་བ་དང་བྲལ་བར་འགྱུར་རོ། །དེ་
[295a.5]དག་རྣམས་མངོན་པར་མཐོང་ནས་ལྷ་མ་ཡིན་གྱི་བུ་མོ་དེ་དག་རྣམས་ཤིན་ཏུ་སྡུག་བསྔལ་གྱིས་གཟིར་ནས་ཀྱང་རྣམ་པར་ཁྲོ་བར་བྱེད་པ་དང་ངུ་བར་ཡང་བྱེད་དོ། །ཡོངས་སུ་བསྐོར་བར་གྱུར་ནས་དེ་དག་རྣམས་ཐམས་ཅད་ཀྱང་དེ་ལྟར་ངུ་བར་བྱེད་པ་རྣམས་ལ་བྱ་དག་ཀུན་དུ་འོང་
[295a.6]བར་གྱུར་ནས་དེ་དག་གིས་དེ་དག་རྣམས་ཀྱི་ལུས་ཤིང་སྐམ་དང་རྡོ་བ་དང་ཤིང་བུ་དང་མཚུངས་པར་བྱེད་པ་མེད་པ་རྣམས་ཀུན་ནས་འདྲེན་པར་བྱེད་དོ། །སྙིང་རྗེ་རྣམ་པར་འཁྲུགས་པར་གྱུར་པའི་ལྷ་མ་ཡིན་གྱི་བུ་མོ་དེ་དག་རྣམས་དེ་ནས་དེ་ལྟར་རྣམ་པར་འཁྲུགས་པའི་རྟིང་
[295a.7]ཐོགས་ཉིད་ལ་དེ་དག་རྣམས་ཐམས་ཅད་ཀྱང་ཤི་བར་གྱུར་ཏོ། །དེ་དག་རྣམས་ཀྱི་རོ་དེ་དག་རྣམས་ཀྱང་བྱ་རྣམས་ཉིད་ཀྱིས་འཛིན་པར་བྱེད་དོ། །བཟུང་བར་གྱུར་ནས་ཀྱང་ཁྭ་ཏ་དང་འུག་པ་དང་བྱ་རྒོད་རྣམས་ནམ་མཁའ་ལ་འཕུར་བར་འགྱུར་ཏེ། མཐོང་བའི་ཡུལ་
[295b]
[295b.1]ལས་འདས་ནས་འགྲོ་བར་བྱེད་དོ། །དེ་ལྟར་ཡང་འཐབ་བྲལ་བ་རྣམས་ཀྱི་བདག་པོ་དེས་རང་བཞིན་གྱི་ལྷ་རྣམས་ལ་ཕན་པར་བྱ་བའི་དོན་དུ་སྤྲུལ་པ་གཞན་རྣམས་ཀྱང་ཕུལ་དུ་ཕྱིན་པར་བྱས་སོ། །དེའི་རྗེས་ཐོགས་ལ་སྤྲུལ་པ་གཞན་དག་བྱེད་པ་རྣམས་ལ་ཇི་ལྟར་གང་དེ་ཀླུའི་
[295b.2]རྒྱལ་པོ་རྣམས་གང་ཡིན་པ་དེ་དག་གི་སྤྲུལ་པ་རྣམས་ནི་སྔ་མ་བཞིན་ནོ། །ཡང་དེ་དག་རྣམས་ཀྱི་མི་རྟག་པ་འདི་དག་སྟོན་པར་བྱེད་པ་ལས་དེ་ལྟར་ཡང་ཀླུ་རྣམས་ཁ་ཅིག་ནི་བྱེ་ཚན་དག་གིས་སྲེག་པར་བྱེད་དོ། །སོལ་བའི་མེ་ཚ་བ་རྣམས་ཀུན་དུ་འབབ་པར་འགྱུར་ཞིང་དེ་དག་རྣམས་
[295b.3]བབ་པར་གྱུར་པས་ཀྱང་དེ་ལྟར་སྲེག་པར་བྱེད་དོ། །ཇི་ལྟར་སེང་ལྡེང་གི་མེ་ཤིན་ཏུ་ཆེན་པོ་རྣམས་སུ་རྩྭ་འཇག་སྐམ་པོ་ཅིག་ལྷུང་བ་སྲེག་པར་བྱེད་པ་དེ་བཞིན་དུ་ལྷུང་བར་གྱུར་པ་ཙམ་ཉིད་ན་ཀླུ་དེ་དག་རྣམས་བྱེ་ཚན་གྱིས་སྲེག་པར་བྱེད་དོ། །དེ་དག་རྣམས་ལས་གཞན་པའི་ཀླུ་རྣམས་ཀྱང་
[295b.4]འཆི་བདག་གིས་འཁྲིད་པར་འགྱུར་ཏེ། ལྷན་ཅིག་སྤྱོད་པར་བྱེད་པ་རྣམས་ཀྱི་ནང་ན་གནས་པ་ལས་རྣམ་པར་ཁྲོས་པར་གྱུར་བཞིན་དུ་དེ་དག་རྣམས་དུས་ཀྱི་འཁོར་ལོས་སྡུད་པར་བྱེད་དོ། །གཞན་རྣམས་ཁ་ཅིག་ནི་ཕན་ཚུན་དུ་འགྱེད་པར་གྱུར་པས་ཕན་ཚུན་དུ་བཅིངས་ནས་སྙིང་
[295b.5]ཕན་ཚུན་དུ་འཇོམས་པར་བྱེད་དོ། །དེ་ལྟར་འཆི་བདག་རྣམས་ཀྱིས་ཀུན་དུ་ཁྲིད་པར་གྱུར་པའི་སྤྲུལ་པ་པའི་ཀླུ་དེ་དག་རྣམས་ཀྱང་རང་བཞིན་གྱི་ལྷ་དེ་དག་རྣམས་ཀྱིས་མཐོང་བར་གྱུར་ཏོ། །མཐོང་ནས་ཀྱང་ཕྱིར་ཞིང་ཁོ་ན་ཤིན་ཏུ་ངེས་པར་ཡིད་འབྱུང་བར་འགྱུར་རོ། །གཞན་ཡང་
[295b.6]འཐབ་བྲལ་བ་རྣམས་ཀྱི་བདག་པོ་དེ་ཉིད་ཀྱིས་སྤྲུལ་པ་གཞན་དག་བྱེད་པ་ནི་ཇི་ལྟར་ཤར་གྱི་ལུས་འཕགས་པོ་རྣམས་དང་། བ་ལང་སྤྱོད་པ་རྣམས་ཀྱི་མི་རྣམས་ཀྱང་རྒས་པ་རྣམ་པ་སྣ་ཚོགས་པ་རྣམས་ཀྱིས་ཟིལ་གྱིས་གནོན་པར་བྱེད་དོ། །ལྷན་ཅིག་རྗེས་སུ་སྤྱོད་པའི་འཁོར་དང་
[295b.7]བཅས་པ་རྣམས་ལན་བརྒྱ་དང་སྟོང་དུ་ཡང་བྱེད་དོ། །ཤི་བ་དེ་དག་རྣམས་ཉིད་ཀྱི་ལུས་དེ་དག་རྣམས་ལས་སྲིན་བུ་རྣམས་ཀྱིས་གང་བར་གྱུར་པར་ཤིན་ཏུ་འཇིགས་སུ་རུང་བར་ས་གཞི་ལ་འགྱེལ་བར་གྱུར་པ་དག་རང་བཞིན་གྱི་ལྷ་དེ་དག་རྣམས་ཀྱིས་མཐོང་བར་གྱུར་ཏོ། །རྣམ་པ་
[296a]
[296a.1]དུ་མ་དང་རྣམ་པར་རྟོག་པ་དུ་མར་ཡང་སྲིན་བུའི་སྐྱོན་ཕུལ་དུ་ཕྱིན་པའི་སྡུག་བསྔལ་གྱིས་འཆི་བ་མངོན་པར་མཐོང་ནས། རང་བཞིན་གྱི་ལྷ་དེ་དག་མཆོག་ཏུ་ཡིད་བྱུང་བ་དང་ལྡན་པར་གྱུར་ནས། འཆི་བའི་སྡུག་བསྔལ་འདི་ནི་ངེས་པར་བསླང་བ་ཡིན་ཏེ། དེ་ལྟར་ཡང་
[296a.2]སྲོག་ཆགས་སུ་གྱུར་པ་གང་ཡིན་པ་འདི་དག་རྣམས་ཐམས་ཅད་ཀྱང་རྒ་བ་དང་ནད་དང་འཆི་བ་རྣམས་ཀྱིས་མཐར་ཐུག་པར་བྱེད་པ་ཡིན་པ་རབ་ཏུ་མི་ཤེས་ན། དེ་དག་རྣམས་ཀྱང་གང་དུ་སོང་གང་གིས་ཁྲིད་པར་གྱུར་པ་ཡིན། ཕུན་སུམ་ཚོགས་པ་རྣམས་ཐམས་ཅད་ནི་མི་རྟག་པ་
[296a.3]ཡིན་པ་དང་། བདེ་བ་རྣམས་ཐམས་ཅད་ཀྱང་སྲིད་པའི་སྐྱོན་དང་ཀུན་དུ་འདྲེས་པའི་འདུས་བྱས་ཞེས་བྱ་བ་གཡོ་བ་མཐར་འཇིག་པར་འགྱུར་བ་འདི་ལ་བློ་དང་ལྡན་པའི་སྐྱེས་བུ་རྣམས་ཀྱིས་ཡིད་ཆེས་པར་མི་བྱའོ། །རབ་ཏུ་རྣམ་པར་འཇིག་པར་འགྱུར་བའི་ཆོས་ཅན་འདི་དག་
[296a.4]རྣམས་ཐམས་ཅད་ལ་འདི་དང་སྲིད་པ་གཞན་དུ་ཡང་བདེ་བ་ཡོད་པ་མ་ཡིན་ནོ། །མཆོག་ཏུ་སྐྱོ་བ་སྐྱེས་པའི་ཡིད་དང་ལྡན་པའི་ལེགས་པར་སྐྱོ་བ་སྐྱེས་པའི་བློ་དང་ལྡན་པའི་རང་བཞིན་གྱི་ལྷ་དེ་དག་རྣམས་དེ་ལྟར་ཕན་ཚུན་དུ་རྗོད་པར་བྱེད་དོ། །དེ་ནས་འཐབ་བྲལ་གྱི་བདག་པོ་
[296a.5]དེས་དེ་དག་རྣམས་ཀྱི་སེམས་དང་སེམས་ལས་བྱུང་བ་དེ་དག་རིག་པར་གྱུར་ནས་སྤྲུལ་པ་གཞན་ཡང་བྱེད་པར་གྱུར་པ་ལས། དེ་ནས་སྐྱེས་བུ་གང་དག་ང་མེད་པ་ངའི་བ་མེད་པར་གྱུར་པ། ངེས་པར་གོང་དུ་འགྲོ་བ་དེ་དག་རྣམས་ནི། འདི་ལྟ་སྟེ་གང་བྱང་ཕྱོགས་སྒྲ་མི་སྙན་པ་
[296a.6]གང་ཡིན་པ་རྣམས་ཏེ། དེ་དག་རྣམས་ནི་ལྷ་རྣམས་ཀྱི་དྲུང་ན་ཅུང་ཟད་པ་ཅིག་གིས་ཆུང་བའི་མཆོག་ཏུ་སྐྱིད་པར་གྱུར་པའོ། །དེ་དག་རྣམས་ཀྱང་རྒས་པ་དང་ནད་ཀྱིས་གཟིར་བར་གྱུར་ནས་འཆི་བདག་གི་ཞགས་པས་འདྲེན་པར་བྱེད་དོ། །ཤིན་ཏུ་འཇིགས་སུ་རུང་
[296a.7]བའི་ལུས་རྣམས་ལ་སྲིན་བུ་བརྒྱ་སྟོང་གིས་ཀུན་ནས་གཡོགས་པར་གྱུར་པ། ལུས་པོ་འདི་དག་ལ་སྐྱེ་བོ་རྣམས་ཐམས་ཅད་ཀྱིས་བལྟ་བར་རྗེས་སུ་མི་འཐུན་པ། བཤང་བའི་ཕུང་པོ་རྣམས་ཀྱིས་ཀུན་དུ་གང་བར་གྱུར་པའི་བྱང་ཕྱོགས་སྒྲ་མི་སྙན་པ་འདི་དག་རྣམས་སོ། །
[296b]
[296b.1]དེ་ལྟར་བདེ་བ་རྒྱ་ཆེན་པོའི་ས་ན་གནས་པའི་འཐབ་བྲལ་བའི་ལྷ་རྣམས་ལ་ཕན་པར་བྱ་བའི་དོན་དུ་ལྷ་དང་མི་དང་ལྷ་མ་ཡིན་རྣམས་ཀྱི་མི་རྟག་པ་ཉིད་འཐབ་བྲལ་གྱི་བདག་པོ་འདིས་བསྟན་པ་ཡིན་ནོ། །དེའི་རྗེས་ཐོགས་ལ་གང་དག་རང་བཞིན་གྱི་ལྷ་དེ་དག་རྣམས་ཀྱིས་མཐོང་
[296b.2]བར་སྤྲུལ་པ་གཞན་དག་རྣམས་བྱེད་པ་ནི་འདི་ལྟ་སྟེ། སྲིད་པ་བར་མ་དོ་པའི་ཚོགས་རྣམ་པ་དུ་མ་རྣམས་སོ། །ཇི་ལྟར་ཤི་བར་གྱུར་ནས་སེམས་ཅན་རྣམས་ལས་སྣ་ཚོགས་པ་རྣམས་ཀྱི་དབང་གིས་དམྱལ་བ་དང་ཡི་དགས་དང་དུད་འགྲོ་དང་ལྷ་དང་མི་རྣམས་སུ་སྐྱེ་བ་དེ་
[296b.3]བཞིན་དུ་སྲིད་པ་བར་མ་དོ་པ་རྣམས་སྤྲུལ་པ་བྱེད་དེ། ཇི་ལྟར་འགྲོ་བ་ལྔ་པོ་རྣམས་ཀུན་དུ་རྒྱུ་བར་བྱེད་པ་རྣམས་ལྷ་རང་བཞིན་པས་མངོན་སུམ་ཉིད་དུ་མཐོང་བར་འགྱུར་རོ། །དེ་ལ་ལས་དུ་མ་རྣམས་ལས་སེམས་ཀྱི་ཐ་མའི་བསམ་པའི་དབང་གིས་སྐྱེ་བར་འགྱུར་རོ། །
[296b.4]དེ་ལས་རང་བཞིན་གྱི་ལྷ་དེ་དག་རྣམས་ཉིད་ངེས་པར་སྐྱོ་བར་བྱ་བའི་དོན་དུ་རྣམ་པ་དུ་མར་ལན་བརྒྱ་སྟོང་དུ་སྐྱེ་དགུ་རྣམས་འགྲོ་བ་ལྔར་སྐྱེ་བ་སྤྲུལ་པར་བྱེད་དོ། །མཚོ་དེ་ཉིད་དུ་བསམ་གྱིས་མི་ཁྱབ་པ་ཤིན་ཏུ་ངོ་མཚར་བ་གཞན་རྣམས་དང་མི་འདྲ་བ་དེ་དག་རྣམས་མངོན་པར་མཐོང་
[296b.5]ཞིང་རང་བཞིན་གྱིས་ལྷ་དེ་དག་གིས་མངོན་སུམ་ཁོ་ནར་མཐོང་བར་འགྱུར་རོ། །དེ་ལ་ཡང་འགྲོ་བ་ལྔར་ཀུན་དུ་རྒྱུ་བར་བྱེད་པའི་འབྱུང་པོ་རྣམས་ཐམས་ཅད་ལས་དང་ཉོན་མོངས་པ་རྣམས་ཀྱི་དབང་གིས་དྲངས་པར་གྱུར་པས་འགྲོ་བ་གཞན་ནས་འགྲོ་བ་གཞན་རྣམས་སུ་དམྱལ་
[296b.6]བ་དང་། ཡི་དགས་དང་། དུད་འགྲོ་དང་། ལྷ་དང་མིའི་འགྲོ་བ་རྣམས་ལ་ཡོངས་སུ་འཁྱམ་པར་གྱུར་པ་ལ་ནི་སྐྱབས་མེད་པ་དང་གྲོགས་མེད་པར་གྱུར་པས་སྲིད་པ་གཞན་རྣམས་བརྗེ་བསོར་བྱེད་པ། དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་མི་རྣམས་ཀྱི་ནང་དུ་བརྗེ་
[296b.7]བསོར་བྱེད་པ་རྣམས་མཐོང་ངོ་། །དེ་ལ་སྲིད་པ་བར་མ་དོ་པ་རྣམས་ཀྱི་ཡ་མཚན་ཆེ་བར་གྱུར་པ་ཤིན་ཏུ་འཇིགས་སུ་རུང་བ། ཀུན་ནས་ཤིན་ཏུ་འཇིགས་པར་བྱེད་པ་མཆོག་ཏུ་སྐྱོ་བ་སྐྱེ་བར་བྱེད་པ་ཐམས་ཅད་ལ་རབ་ཏུ་འཇིགས་པར་བྱེད་པར་གྱུར་པ་དེ་དག་རྣམས་རང་བཞིན་གྱི་
[297a]
[297a.1]ལྷ་རྣམས་ཀྱིས་མཐོང་བར་འགྱུར་རོ། །དེ་ལ་ལྷ་རྣམས་ཉིད་ཀྱི་དེ་ལྟ་བུའི་སྲིད་པ་བར་མ་དོ་པ་མཐོང་བ་ལས། འཐབ་བྲལ་བའི་ལྷའི་རིགས་རྣམས་ལས་ལས་ཟད་པར་གྱུར་ནས་རབ་ཏུ་ལྷུང་བར་གྱུར་པ་ན། འགྱོད་པའི་མེས་སྲེག་པར་བྱེད་པ་བག་མེད་པ་
[297a.2]རྣམས་ཀྱིས་དེ་དེ་ལྟར་ཤིན་ཏུ་བསླུས་ནས་མགོ་བོ་ཐུར་ལ་དཔྱངས་པས་རབ་ཏུ་ལྷུང་བར་འགྱུར་རོ། །དེ་དག་འཆི་འཕོ་བར་གྱུར་པ་ན་ལྷ་གང་ཡིན་པའི་རྒྱུད་དེས་ཡོངས་སུ་བཟུང་བའི་ཕུང་པོ་དེ་དག་རྣམས་ནི་ཉེ་བར་ནུབ་པར་འགྱུར་རོ། །རྒྱའི་རྗེས་དང་ཆ་འདྲ་བར་སྲིད་པ་བར་
[297a.3]མ་དོ་པ་དེའི་འགྲོ་བ་རྣམས་ཀྱི་ཕུང་པོ་རབ་ཏུ་འབྱུང་བར་འགྱུར་རོ། །དམྱལ་བ་རྣམས་ཀྱི་ལས་བྱས་པར་གྱུར་པ་དེ་དང་འཁོར་བས་བྱས་པའི་ལས་ཀྱི་རྣམ་པར་སྨིན་པ་ཀུན་ནས་སློང་བའི་འཇིགས་པ་ཆེན་པོ་དང་གཟེར་ཟུག་ཆེན་པོར་ཡང་གྱུར་པ་རྣམས་མངོན་པར་མཐོང་ནས། 
[297a.4]འཐབ་བྲལ་གྱི་རང་བཞིན་པ་དེ་དག་རྣམས་མཆོག་ཏུ་སྐྱོ་བ་དང་ལྡན་པར་འགྱུར་རོ། །དེ་ལྟར་དམྱལ་བ་པ་རྣམས་ཀྱི་སྲིད་པ་བར་མ་དོ་ནི་མཐོང་བར་འགྱུར་ལ། སྐྱེ་བའི་སྲིད་པ་རྣམས་ནི་མུ་སུ་ལུན་དྷ་འདིས་ལེགས་པར་སྟོན་པར་མི་བྱེད་དོ། །རྒྱུ་གང་གི་ཕྱིར་ན་ལྷ་དེ་དག་རྣམས་
[297a.5]ཀྱིས་བཟོད་པར་མི་ནུས་པའི་ཕྱིར་ཏེ། སེམས་ཤིན་ཏུ་འཇམ་པ་ཡིན་པས་སྐད་ཅིག་ཉིད་ལ་དུས་བྱེད་པར་འགྱུར་བའི་ཕྱིར་རོ། །ལྷ་དེ་དག་གིས་དཔེ་མེད་པའི་སྡུག་བསྔལ་འདི་རྣམས་མངོན་པར་མཐོང་བར་བྱེད་པ་ཡིན་ནོ། །རྒྱུ་འདི་དག་གིས་སྤྲུལ་པ་བྱས་པས་འཐབ་
[297a.6]བྲལ་གྱི་བདག་པོ་དེ་ལེགས་པར་སྟོན་པར་བྱེད་དོ། །དེ་ལྟར་ལྷ་དེ་དག་རྣམས་དམྱལ་བར་རབ་ཏུ་ལྷུང་བར་གྱུར་པ་ལྷ་གཞན་རང་བཞིན་པ་དེ་དག་རྣམས་ཀྱིས་རྣམ་པར་ལྟ་བར་བྱེད་དོ། །གཞན་ཡང་མུ་སུ་ལུན་དྷ་དེས་ངོ་མཚར་རྨད་དུ་བྱུང་བའི་སྤྲུལ་པ་འདི་དག་རྣམས་
[297a.7]བྱས་པས་སྲིད་པ་བར་མ་དོ་པ་རྣམས་སྟོན་པར་བྱེད་པ་ནི་ཇི་ལྟར་བག་མེད་པ་གང་ཁོ་ནའི་སྐྱོན་གྱིས། ཉེ་བར་བཅོམ་པའི་འཐབ་བྲལ་བ་རྣམས་ལས་ཟད་ནས་འཆི་འཕོ་བ་ནི་ཡི་དགས་རྣམས་སུ་སྐྱེའོ། །དེ་དག་གི་སྲིད་པ་བར་མ་དེ་དག་རྣམས་ནི་ལས་བྱས་པ་དེ་དག་དང་འདྲ་བའི་
[297b]
[297b.1]གཟུགས་བརྙན་དུ་འགྱུར་ཏེ། ལས་ཀྱིས་ཐག་པ་རིང་པོ་རྣམས་ཀྱིས་དྲངས་པར་གྱུར་པས་མགོ་ཐུར་དུ་དཔྱངས་ནས་ལྟུང་བར་འགྱུར་བས་གང་ལ་དེས་བྱས་པའི་ལས་ཀྱིས་འཚེད་པར་བྱེད་པ་དེ་ལ་དེ་དག་ཀུན་ནས་འཁྲིད་དོ། །རང་བཞིན་གྱི་ལྷ་དེ་དག་རྣམས་ཀྱིས་
[297b.2]དེ་ལྟར་སྲིད་པ་བར་མ་དོ་པ་གཉིས་པ་རྣམས་མཐོང་ངོ་། །གཞན་ཡང་སྤྲུལ་པ་པའི་སྲིད་པ་བར་མ་དོ་པ་གསུམ་པ་རྣམས་མཐོང་བ་ནི་ཇི་ལྟ་བ་ཁོ་ནར་འཐབ་བྲལ་བ་རྣམས་གཞན་ཡང་ལས་ཟད་པ་ཉིད་བག་མེད་པས་ཉེ་བར་བཅོམ་ནས་མགོ་ཐུར་དུ་བལྟས་ཤིང་རབ་ཏུ་ལྷུང་བར་
[297b.3]གྱུར་པ་དང་། ཤིན་ཏུ་ཉམ་ཉེས་པ་དང་ཀུན་ནས་བཅིངས་པས་ཀྱང་དུད་འགྲོ་རྣམས་སུ་སྐྱེའོ། །དེ་དག་གི་སྲིད་པ་བར་མ་དོ་པ་རྣམས་ནི་དེ་དག་གི་འགྲོ་བའི་རྒྱའི་རྗེས་དང་ཆ་འདྲ་བ་ཉིད་དུ་སྐྱེ་བར་གྱུར་པ་ཡིན་ཏེ། དུད་འགྲོ་རྣམས་ཀྱི་རྣམ་པ་མཐའ་ཡས་པ་དང་
[297b.4]རྣམ་པ་དུ་མར་གྱུར་པ་དེ་དག་རྣམས་དང་འདྲ་བའི་སྲིད་པ་བར་མ་དོ་པ་རྣམས་སུ་འགྱུར་རོ། །རྒྱའི་རྗེས་དང་ཆ་འདྲ་བར་གྱུར་པ་དེ་ཡང་འགྲོ་བ་གསུམ་པ་རྣམས་ཀྱིས་ཀུན་ནས་བསྡུས་པའི་སྲིད་པ་བར་མ་དོ་པ་ཤིན་ཏུ་སྐྲག་པར་བྱེད་པ་དེ་དག་རྣམས་མངོན་པར་མཐོང་ནས། སླར་ཡང་ལྷ་དེ་
[297b.5]དག་རྣམས་ཆེས་ཕལ་ཆེ་བར་སྐྱོ་བར་གྱུར་ཅིང་མཆོག་ཏུ་ཀུན་ནས་སྐྲག་པར་གྱུར་པས་ཉེ་འཁོར་ཀུན་ན་འཇིགས་པ་དེས་ཁོང་དངངས་པར་གྱུར་པའི་བཞིན་གྱིས་ཕན་ཚུན་རྣམས་སུ་མངོན་པར་མཐོང་ནས་ཚིགས་སུ་བཅད་པ་བརྗོད་པ། ཇི་ལྟར། རྣམ་པར་ཤེས་དཀའ་
[297b.6]ཤིན་ཏུ་ཕྲ། །ཐམས་ཅད་དུ་ནི་རྒྱུག་པ་པོ། །སེམས་ཅན་ལས་ཀྱི་དབང་འགྲོ་བ། །ཐམས་ཅད་དུ་ནི་ཡོངས་སུ་རྒྱུག །གང་དག་འཕགས་པ་ལ་སྐུར་འདེབས། །གང་ཡང་ལས་འབྲས་ལ་སྡང་བ། །དེ་དག་ཤི་ནས་དམྱལ་བར་འགྲོ། །གང་ཡང་ལོག་པར་
[297b.7]འདུལ་བ་པོ། །གང་ཞིག་ནང་དུ་སྡིག་སྦས་ནས། །གང་ཡང་ཆོས་གཞན་གྱིས་སླུ་བ། །ཤིན་ཏུ་སྡིག་ཅན་འཇིག་རྟེན་དེ། །དམྱལ་བའི་རྩེ་མོའི་སྐལ་ལྡན་ཡིན། །བདེ་བ་ཀུན་ཆགས་གཞན་གང་དང་། །སྐྱེ་བོ་རྟག་ཏུ་སྡིག་དགའ་བ། །རང་གི་སེམས་ཀྱིས་བསླུས་
[298a]
[298a.1]ནས་ནི། །དེ་ནི་བདེ་ནས་སྡུག་བསྔལ་འགྲོ། །གང་ཞིག་མཐར་ཐུག་བདེར་མཐོང་བ། །བདེ་དེ་མཚོན་ཆར་བརྗོད་པ་ཡིན། །གང་ཡང་སྡུག་བསྔལ་རྣམ་སྨིན་འགྱུར། །བདེ་དེ་སྡུག་བསྔལ་ཁོ་ན་ཉིད། །བག་མེད་པ་ཡི་ལྷ་རྣམས་ནི། །འཐབ་བྲལ་སྲིད་པ་ནས་འཆི་འཕོ། །དེ་
[298a.2]ཕྱིར་ཆོས་སྲོག་གང་གི་ཕྱིར། །མཁས་པས་རབ་ཏུ་བསྔགས་པར་བྱེད། །ཁང་བུ་སྐྱེད་མོས་ཚལ་དགའ་ཞིང་། །ཆེད་ཆེར་བུད་མེད་རྣམས་ལ་ལྟ། །འདོད་པའི་ཡུལ་གྱིས་ངོམས་མེད་པར། །ལྷ་ནི་ས་ལ་ལྟུང་བ་ཡིན། །ཇི་ལྟར་བདེ་བ་འཕེལ་བ་ནི། །སྐོམ་པ་འཕེལ་བ་དེ་བཞིན་ནོ། །སྐོམ་པ་ལས་
[298a.3]ནི་མཆོག་ཏུ་ནི། །མཁས་པ་ལས་ནི་རབ་ཏུ་བརྗོད། །འཇིག་རྟེན་སྐྱེ་དང་འཆི་མཐོང་ནས། །མཆོག་ཏུ་སྐྱོ་བ་མི་སྐྱེ་བ། །དེ་ལ་བདེ་ལེགས་སྐྱབས་གང་ཡོད། །གང་ཡང་སྐྱོབ་པར་མི་འགྱུར་རོ། །དེ་ལྟར་རང་བཞིན་གྱི་ལྷ་དེ་དག་རྣམས་ཀྱིས་རྣམ་པ་དུ་མའི་སྲིད་པ་བར་མ་དོ་པ་དེ་དག་རྣམས་མངོན་
[298a.4]པར་མཐོང་བར་གྱུར་པ་དང་རབ་ཏུ་སྐྱོ་བའི་ཡིད་ཀུན་དུ་སྐྱེས་སོ། །དེ་དག་རྣམས་ཀྱི་སེམས་དེ་དག་མངོན་པར་མཐོང་ནས་འཐབ་བྲལ་གྱི་མངའ་བདག་མུ་སུ་ལུན་དྷ་དེས་སྤྲུལ་པའི་ལྷ་དེ་དག་རྣམས་ཐམས་ཅད་ཀྱིས་སྣང་བར་བྱས་ནས། ལེགས་པར་ཕྲད་པར་བྱེད་དོ། །ཞི་བ་རྒྱས་པའི་ཆ་བྱད་དེ་མངོན་
[298a.5]པར་མཐོང་ནས་ལྷ་དེ་དག་རྣམས་དབུགས་ཕྱིན་ཅིང་ཡིད་ཕེབས་པར་གྱུར་ནས། འཐབ་བྲལ་བ་རྣམས་ཀྱི་མངའ་བདག་མགོན་པོ་དེ་གང་ན་ཡོད་པ་དེར་ཡོངས་སུ་བསྐོར་ནས་ཀུན་དུ་གནས་ཏེ། གུས་པ་ལེགས་པར་སྐྱེས་པས་ཁྱབ་པར་ཚིམ་པའི་ཡིད་ཀྱིས་ཐམས་ཅད་ཉིད་དེ་ན་གནས་སོ། །སྐྱོ་
[298a.6]བའི་ཡིད་ཀྱིས་བདག་ཉིད་མགོན་དང་བཅས་པ་དེ་བཞིན་དུ་དེ་དག་རྣམས་ཀྱིས་རྟོགས་སོ། །དེ་ལ་རྣམ་པ་དུ་མ་དང་རྣམ་པར་རྟོག་པ་དུ་མར་མཐོང་ན་ངོ་མཚར་བར་གྱུར་པ་རྣམས་རང་གིས་མཐོང་བས་ཚིམ་པ་མེད་པའི་ཡིད་ཀྱིས་ཀུན་དགའ་བ་མཐོང་བ་ལྟ་བུར་གྱུར་པ་དེ་ཡོངས་སུ་བསྐོར་ནས་རང་བཞིན་
[298a.7]གྱི་ལྷ་དེ་དག་རྣམས་གནས་སོ། །དེ་ནས་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ལ་འདི་སྐད་ཅེས་བརྗོད་དེ། ཁྱེད་ཅག་རྣམས་ནགས་དང་ཉེ་བའི་ནགས་དང་པད་མའི་རྫིང་བུ་དང་རིན་པོ་ཆེའི་ཁམས་རྣམས་དང་ལྡན་པས་རྣམ་པར་བརྒྱན་པའི་རིའི་རྩེ་མོ་རྣམས་ཉིད་ལ་ཡང་གར་གྱིས་ཤིག་ཅེས་
[298b]
[298b.1]ཉམས་སུ་བླང་བར་བྱ་བའི་དོན་དུ་རྗོད་པར་བྱེད་ཀྱང་། ཅི་ཡང་ལྷ་དེ་དག་རྣམས་སྐྱོ་བར་གྱུར་པའི་ཡིད་ལེགས་པར་སྐྱེས་པའི་ཕྱིར་དང་བག་མེད་པ་རྣམས་བསྙུངས་པར་བྱ་བའི་ཡིད་ཅན་རྣམས་བྱེད་པ་ཡིན་ནམ། དེ་ནས་རང་བཞིན་གྱི་ལྷ་དེ་དག་རྣམས་ཀྱི་འཐབ་བྲལ་གྱི་བདག་པོའི་དྲུང་ནས་ཚིག་དེ་དག་ཐོས་ནས་རང་
[298b.2]བཞིན་གྱི་ལྷ་དེ་དག་སེམས་རབ་ཏུ་སྐྱོ་བར་གྱུར་པས་འདི་སྐད་ཅེས་བརྗོད་དེ། ལྷ་ལགས་ནགས་དང་ཉེ་བའི་ནགས་དང་རིན་པོ་ཆེའི་ཁམས་དང་ལྡན་པས་བརྒྱན་པ་རྣམས་ལ་བདག་ཅག་ཇི་ལྟར་ཅིའི་ཕྱིར་དགའ་བར་འགྱུར། ལྷ་རྣམས་མཚོར་བྱིང་བ་བཞིན་དུ་བདག་གིས་འཁོར་བའི་བྲེལ་ཏོག་རྣམས་རྣམ་
[298b.3]པར་རྟོག་པ་དུ་མས་ཀྱང་བསྲན་པར་མི་ཚུགས་པ་རྣམས་རང་གི་མིག་སྔར་མཐོང་སྟེ། འདོད་པ་རྣམས་ཐམས་ཅད་ནི་མི་རྟག་པ། སྡུག་བསྔལ་གྱི་མཐར་གཏུགས་པར་བྱེད་པ་བདག་ཅག་རྣམས་རྟག་པ་མ་ཡིན་བརྟན་པ་མ་ཡིན་ཐེར་ཟུག་མ་ཡིན་ཏེ། དེ་དག་རྣམས་ལ་སྙིང་པོ་ཅུང་ཟད་ཀྱང་མེད་དོ། །དེ་ནས་
[298b.4]འཐབ་བྲལ་གྱི་བདག་པོ་དེས་ལྷ་དེ་དག་རྣམས་ཀྱི་དྲུང་ནས་ཚིག་གི་ཆ་འདི་དག་རྣམས་ཐོས་ནས་འདི་སྐད་ཅེས་བརྗོད་དོ། །བཅོམ་ལྡན་འདས་ཀྱིས་ཇི་ལྟ་བར་འདི་དག་རྣམས་ཐམས་ཅད་སྡུག་བསྔལ་གྱི་མཐར་ཐུག་པ་ཡིན་པར་གསུངས་སོ། །དེ་ནས་ལྷ་དེ་དག་ཐམས་ཅད་ཀྱིས་ཀྱང་འདི་སྐད་ཅེས་བརྗོད་
[298b.5]དེ། བདག་ཅག་རྣམས་ཐམས་ཅད་ནི་ཇི་ལྟ་བ་བཞིན་དུ་དེ་ལ་ཡིད་སོང་བ་ལགས་ན། ཇི་ལྟར་ཤིན་ཏུ་སྡུག་བསྔལ་བ་རྣམས་ལྷའི་ཞལ་སྔ་ནས་ཤེས་པར་འཚལ་ལོ། །དེ་ནས་དེ་དག་གི་དྲུང་ནས་འཐབ་བྲལ་བ་རྣམས་ཀྱི་མངའ་བདག་དེས་ཚིག་དེ་དག་རྣམས་ཐོས་ནས་འདི་སྐད་ཅེས་བརྗོད་དེ། 
[298b.6]ཇི་ལྟར་འཁོར་བའི་སྡུག་བསྔལ་མ་ལུས་པ་དེ་དག་རྣམས་ངས་བརྗོད་པར་ནུས་མོད་ཀྱིས་ཀྱང་རེ་ཞིག་ངས་ཁྱེད་རྣམས་ལ་ཕྱོགས་གཅིག་ཙམ་མངོན་པར་བརྗོད་པར་བྱ་སྟེ། འཁོར་བ་རྣམས་སུ་ཇི་ལྟ་བར་བག་མེད་པའི་དབང་གིས་འགྲོ་བར་མ་གྱུར་ན་ནི། བསྐལ་པ་བྱེ་བ་སྟོང་ཕྲག་དུ་མ་རྣམས་ན། 
[298b.7]ཀྱེ་མ་དཀའ་བླས་ཀྱིས་བདེ་འགྲོའི་འགྲོ་བར་འབྱུང་བར་འགྱུར་བ་ཡིན་ཏེ། འགྲོ་བ་གཉིས་པོ་ལྷ་དང་མི་དང་རྙེད་པ་ནི་ཤིན་ཏུ་དཀའ་བ་ཡིན་ཞིང་། གང་དག་བག་མེད་པའི་དབང་དུ་འགྲོ་བར་མི་འགྱུར་བ་དེ་དག་རྣམས་ནི་མཁས་པ་ཡིན་ནོ། །རྐྱེན་གྱི་དབང་གིས་བྱུང་བ་རྣམས་ཀྱང་ཡོངས་སུ་སྤོང་
[299a]
[299a.1]བར་བྱེད་དོ། །དེ་དག་གི་དབང་དུ་འགྲོ་བར་མི་འགྱུར་རོ། །དམྱལ་བ་དང་ཡི་དགས་དང་བྱོལ་སོང་རྣམས་སུ་དེ་དག་སྐྱེའོ། །དེ་ལ་ཀྱེ་ཧོ་ལྷ་རྣམས་འགྲོ་བ་གསུམ་པོ་རྣམས་ངན་སོང་ཞེས་མངོན་པར་བརྗོད་དོ། །ལྷ་དང་མིའི་འགྲོ་བ་གཉིས་པོ་ནི་བདེ་འགྲོ་
[299a.2]ཞེས་མངོན་པར་བརྗོད་དོ། །དེ་དག་རྣམས་ཉིད་རེ་ཞིག་ཇི་ལྟར་རབ་ཏུ་སྟོབས་ཆེ་བར་གྱུར་པའི་སྡུག་བསྔལ་དག་མངོན་པར་བརྗོད་པར་མི་ནུས་སོ། །རྒྱས་པར་ནི་སྟོན་པས་མངོན་པར་བརྗོད་པར་སྤྱོད་དོ། །མདོར་བསྡུ་བར་གྱུར་ན་ལྷ་དང་མི་རྣམས་ཀྱི་སྡུག་བསྔལ་རྣམས་ནི་
[299a.3]རྣམ་པ་བཅུ་དྲུག་གོ། །ཡང་ལྷ་དང་མི་རྣམས་ཀྱི་དེ་ཡང་གང་དག་ཡིན་ན། བདེ་འགྲོའི་འགྲོ་བས་བསྡུས་པའི་སྡུག་བསྔལ་དུ་གྱུར་པ་རྣམས་ལ། འདི་ལྟ་སྟེ་སྲིད་པ་བར་མ་དོའི་སྡུག་བསྔལ་དང་མངལ་ན་གནས་པའི་ཡ་ང་བའི་སྡུག་བསྔལ་དང་མངལ་ནས་ཀུན་དུ་
[299a.4]འབྱུང་བའི་སྡུག་བསྔལ་དང་ཟས་ཀྱི་སྡུག་བསྔལ་དང་འདོད་པའི་སྡུག་བསྔལ་དང་མི་འཐུན་པ་རྣམས་དང་ཀུན་དུ་ཕྲད་པའི་སྡུག་བསྔལ་དང་སྡུག་པ་རྣམས་དང་བྲལ་བའི་སྡུག་བསྔལ་དང་གྲང་བ་དང་ཚ་བ་ལ་སོགས་པས་བཅིངས་པའི་སྡུག་བསྔལ་དང་ནད་ཀྱི་སྡུག་བསྔལ་
[299a.5]དང་གཞན་གྱི་དབང་དུ་གྱུར་པའི་སྡུག་བསྔལ་དང་ཚོལ་ཁྲོའི་སྡུག་བསྔལ་དང་སྡིག་པའི་གྲོགས་པོ་དང་འདྲེ་བར་བྱེད་པའི་སྡུག་བསྔལ་དང་བུ་དང་བུ་མོ་དང་གཉེན་འདུན་རྣམས་ཀྱི་བྲེལ་དོག་གི་སྡུག་བསྔལ་དང་བཀྲེས་པ་དང་སྐོམ་པའི་སྡུག་བསྔལ་དང་དབང་ཆུང་བའི་སྡུག་
[299a.6]བསྔལ་དང་རྒ་བའི་སྡུག་བསྔལ་དང་ལྷག་པར་གྱུར་པའི་སྡུག་བསྔལ་ཤིན་ཏུ་སྡུག་བསྔལ་བས་ཤིན་ཏུ་སྡུག་བསྔལ་བ་ནི་འཆི་བའི་སྡུག་བསྔལ་ལོ། །ཇི་ལྟར་རབ་ཏུ་སྟོབས་ཆེ་བའི་སྡུག་བསྔལ་ཆེན་པོ་བཅུ་དྲུག་པོ་དེ་དག་རྣམས་ནི་མིའི་འཇིག་རྟེན་པ་རྣམས་ཀྱི་ཡིན་ཏེ་འཆི་བའི་
[299a.7]མཐར་ཐུག་པ་རྣམས་མིའི་འཇིག་རྟེན་དུ་སྐྱེས་པ་རྣམས་ཀྱི་ཡིན་ནོ། །གང་སེམས་ཅན་གཞན་དག་རྣམས་ལ་ནི་རྣམ་པ་སྣ་ཚོགས་པའི་སྡུག་བསྔལ་གཞན་དག་རྣམས་འབྱུང་བར་འགྱུར་བ་ཡིན་ཏེ། ཤིན་ཏུ་ཡང་བསྲན་པར་མི་བཟོད་པ་རྣམས་ཡིན་ནོ། །གང་ཡང་མཐར་
[299b]
[299b.1]ཐུག་པ་ཁོ་ནར་ཟད་པར་མི་འགྱུར་བའི་ཆོས་ཅན་དང་རབ་ཏུ་འཇིག་པར་མི་འགྱུར་བའི་ཆོས་ཅན་གྱི་བདེ་བ་ནི་འདི་དང་སྲིད་པ་གཞན་རྣམས་ན་ཡང་མེད་དོ། །དེ་ལ་རེ་ཞིག་དང་པོ་ཁོ་ནར་སྲིད་པ་བར་མ་དོར་སྐྱེས་པའི་དྲི་ཟ་སྲིད་པ་བར་མ་དོ་པའི་ཐ་སྙད་ཅན་རྣམས་ཀྱི་རྣམ་པ་ཇི་ལྟ་བུའི་
[299b.2]སྡུག་བསྔལ་ཡིན་ན་འདི་ལྟ་སྟེ། ལས་ཀྱི་རླུང་གིས་བཏབ་པར་གྱུར་པ་རྣམས་ཤའི་མིག་གིས་མངོན་སུམ་དུ་བལྟ་བར་བྱར་མེད་པར་ལྷའི་མིག་གིས་མཐོང་བར་གྱུར་པ་དང་། ཐོགས་པ་མེད་པར་གྱུར་པའི་རང་བཞིན་ཅན་དེ་ཡང་གང་གི་ཚེ་མིར་སྐྱེ་བར་འགྱུར་བ་ཡིན་པ་དེའི་ཚེ། ཇི་
[299b.3]ལྟ་བུའི་རྣམ་པར་འདི་སྐྱེ་བར་འགྱུར་བ་རྣམས་དང་རྣམ་པ་ཇི་ལྟ་བུའི་ཁྱིམ་དུ་འདི་སྐྱེ་བར་འགྱུར་བ་རྣམས་ཀྱང་སྟེ། དམན་པ་དང་བར་མ་དང་ཁྱད་པར་དུ་འཕགས་པའི་ཁྱིམ་རྣམས་སུ་སྦྱིན་པ་དང་ཚུལ་ཁྲིམས་དང་ཤེས་རབ་ཀྱི་འབྲས་བུ་ཅན་རྣམས་ལ་སྐྱེ་བར་འགྱུར་བ་ན། དྲི་ཟ་དེ་ཡང་
[299b.4]རྣམ་པ་དེ་ལྟ་བུར་འགྱུར་བ་ཡིན་ནོ། །སྲིད་པ་བར་མ་དོ་པ་འདིའི་ཟས་ཀྱི་རིགས་སུ་གྱུར་པ་རྣམས་ནི། གལ་ཏེ་དབུལ་པོའི་ཁྱིམ་རྣམས་སུ་སྐྱེ་བར་འགྱུར་ན་དེའི་ཟས་རྣམས་ཧྲུད་ཧྲུད་པོ་དང་། མདོག་ངན་པ་དང་དྲི་དང་རོ་དང་རེག་དང་ཚད་རྣམས་ཀྱང་དམན་པར་འགྱུར་ཏེ། སྦྱིན་པའི་མཐུ་
[299b.5]ཆུང་བར་གྱུར་པའི་ཕྱིར་ན་སྐྱེ་བ་ན་ཡང་འཐོབ་པར་མི་འགྱུར་རོ། །དེ་ལ་འདི་ནི་མིར་སྐྱེ་བར་གྱུར་པ་རྣམས་ཀྱི་སྡུག་བསྔལ་གྱི་དང་པོ་ཡིན་ནོ། །དེ་ནས་སྐྱེས་པར་གྱུར་ནས་ལས་དང་ཉོན་མོངས་པའི་དབང་གིས་མངལ་ན་གནས་པར་གྱུར་ཏེ། དབུལ་པོའི་ཁྱིམ་དུ་སྐྱེ་བར་
[299b.6]འགྱུར་ན་མའི་ཟས་ངན་པ་དང་། གྱོང་པོ་དང་སྐྱུར་མོའི་ཟས་རྣམས་དང་ཟས་ཆུངས་པར་གྱུར་ན་ཡང་ཤ་མ་ལ་རབ་ཏུ་བརྟེན་པས་ལྟེ་བའི་སྦུབས་ནས་རབ་ཏུ་སྤེལ་བར་བྱེད་པའི་སྲོག་ཆགས་མངལ་ན་གནས་པ་ཁ་དོག་ངན་པ་དང་ལུས་རིད་པར་འགྱུར་བ་ཡིན་ནོ། །མའི་
[299b.7]ལུས་གཡོ་བར་གྱུར་པའི་སྐྱོན་གྱིས་ཤིན་ཏུ་སྡུག་བསྔལ་བར་གྱུར་པས་གསུས་པའི་གསེབ་ན་རྒྱུག་པར་བྱེད་དོ། །ཟས་སུ་གྱུར་པ་གྲང་བ་དང་དྲོ་བ་དག་གིས་བྱས་པས་ཀྱང་སྟེ། དེ་ལྟར་གཟིར་བར་བྱེད་པ་མནར་བའི་མཆོག་ཏུ་ཕྱིན་པ་ལ་ཡང་གོ་སྐབས་ཡེ་མེད་པ་སྐབས་
[300a]
[300a.1]མེད་པ་རྣམ་པར་ཁྲོ་བར་བྱེད་པ་ན་ཡང་སྤུངས་མེད་པ། གཅིན་དང་རྟུག་པའི་ཕུང་པོ་ཆེན་པོའི་ནང་དུ་བྱིང་བར་གྱུར་པ་རྣམས་ཀྱི་སྡུག་བསྔལ་ཆེན་པོ་རྣམ་པ་དུ་མ་རྣམས་ཡོད་དོ། །དེ་ལ་འདི་ནི་གཞན་གཉིས་པ་ཡིན་ཏེ། བདེ་འགྲོ་བ་རྣམས་ཀྱང་དེ་འདྲ་ན་དམྱལ་
[300a.2]བ་དང་ཡི་དགས་དང་དུད་འགྲོ་རྣམས་ལྟ་སྨོས་ཀྱང་ཅི་དགོས། གཞན་ཡང་སྡུག་བསྔལ་གསུམ་པ་ཡོད་དེ། དེའི་རྗེས་ཐོགས་ལ་གལ་ཏེ་མངལ་ནས་འབྱུང་བར་འགྱུར་བ་ན་མའི་སྐྱེ་གནས་ཀྱི་བུག་པའི་ཟུར་མ་མིག་ནས་གཟིར་བར་གྱུར་པ་ནི། ཇི་ལྟར་བུ་རམ་གྱི་ཤིང་འཁྲུལ་མིག་
[300a.3]གི་བུ་གུ་ནས་འབྱུང་བ་ན་བཙིར་བར་གྱུར་པས་འབྱུང་བར་འགྱུར་བ་དེ་བཞིན་དུ་མངལ་གྱི་དེ་ཡང་མའི་སྐྱེ་གནས་ཀྱི་བུ་ག་ནས་ཀུན་དུ་འབྱུང་བ་ཡིན་ནོ། །དེ་ལ་འདི་ནི་མངལ་ནས་སྐྱེ་བ་སྟེ་སྡུག་བསྔལ་གཞན་ཡིན་ནོ། །དེ་དག་གི་རྗེས་ཐོགས་ལ་སྡུག་བསྔལ་བཞི་པ་ཡོད་དེ། མར་སར་
[300a.4]པ་དང་ཆུ་ཤིང་གི་ལོ་མ་ལྟར་ཤིན་ཏུ་འཇམ་པར་གྱུར་པའི་ལུས་རབ་ཏུ་སྨིན་པ་གཞོན་ཤ་ཅན་གྱི་དཔེར་གྱུར་པའི་ལུས་དང་ལྡན་པ་རྣམས་གང་གི་ཚེ་བཙས་པ་ན་མ་མས་རྩུབ་པ་དང་རོད་རོད་པོ་དང་རྡོལ་བ་དང་མདོག་ངན་པ་དང་ལས་སུ་མི་རུང་བ་དང་རིད་པ་དང་། བར་མིག་ཅན་
[300a.5]མཐུག་པ་དང་རྩེ་མོ་དང་སྒྲ་མི་སྙན་པ་དག་གི་ལག་པ་གཉིས་ཀྱིས་ལེན་པར་བྱེད་པ་དེའི་ཚེ་ཇི་ལྟར་མེས་སྲེག་པར་བྱེད་པའམ། རལ་གྲིས་གཏུབ་པར་བྱེད་པ་དེ་བཞིན་དུ་ཤིན་ཏུ་འཇམ་པའི་ཕྱིར་ན་འདི་ལ་ཡང་ཟུག་གཟེར་སྐྱེད་དོ། །དེའི་ལུས་ཤིན་ཏུ་འཇམ་པོར་གྱུར་པ་འདི་
[300a.6]གལ་ཏེ་དང་པོར་གོས་འཇམ་པོ་རྣམས་བསྐོན་པར་གྱུར་ཀྱང་དེ་དག་རྣམས་ནི་ཇི་ལྟར་བསླངས་པ་དང་མཐུག་པ་དང་རྩུབ་པ་དང་རྡོལ་བ་དང་རབ་ཏུ་རྙིངས་པ་དང་བཙེམས་པ་དང་བསྐུམས་པ་རྣམས་ཀྱི་ནང་དུ་ལུས་བཅུག་པ་བཞིན་དུ་འགྱུར་རོ། །གྲང་བའི་དུས་སུ་འདི་ཡང་ཤིན་ཏུ་གྲང་
[300a.7]བར་འགྱུར་ཏེ། བཙས་པ་ན་ཁྱིམ་གང་ཡིན་པར་ནི་གྲང་བས་ཤིན་ཏུ་ཡང་ཉེན་པར་འགྱུར་རོ། །དེ་བཞིན་དུ་ཚད་པའི་དུས་སུ་ཚད་པ་ཤིན་ཏུ་སྟོབས་ཆེ་བར་འགྱུར་ཏེ། གང་གིས་ཤིན་ཏུ་སྲེག་པར་བྱེད་པ་སྦྱིན་པ་དམན་པ་ཉིད་ཀྱི་ཕྱིར་ན་མནར་བར་འགྱུར་རོ། །ནང་དུ་ཡང་
[300b]
[300b.1]བསྲེགས་པས་སྡུག་བསྔལ་གྱིས་མའི་སྐྱེ་གནས་ནས་འབྱུང་བར་འགྱུར་རོ། །འདིའི་སྦྱིན་པ་དམན་པ་ཡིན་པའི་ཕྱིར་ན་དེའི་རྗེས་ཐོགས་ལ་ཟས་ཀྱིས་སྡུག་བསྔལ་བར་འགྱུར་ཏེ། ནུ་མ་དག་གི་དང་ཟས་ཟ་བར་བྱེད་པ་ན་ཡང་སྡུག་བསྔལ་བར་འགྱུར་རོ། །རེ་ཞིག་ནུ་མ་དག་
[300b.2]ནི་མ་ཟས་ཉུང་བར་གྱུར་པས་དེའི་ནུ་ཞོ་རྣམས་ཀྱང་ཉུང་བར་འགྱུར་ཏེ། གང་གིས་ཤིན་ཏུ་རིད་པ་དང་མདོག་ཉམས་པ་དང་མདོག་ངན་པ་དང་རྗུད་པར་གྱུར་པ་དང་རྒྱུས་པ་དང་རུས་པ་དང་པགས་པ་རྣམས་ཀྱི་ལྷག་མ་ཙམ་དུ་གྱུར་པའི་ལུས་བཀྲེས་པར་གྱུར་པ་ནད་རྣམས་འདྲེན་
[300b.3]པར་བྱེད་པའི་ལུས་སུ་འགྱུར་རོ། །རྟག་ཏུ་རྟེན་དུ་མི་བཟོད་པའི་ལུས་སུ་འགྱུར་རོ། །དེ་ནས་དུས་གཞན་ན་ཟས་དང་སྐོམ་བག་ཙམ་ཡོད་པར་གྱུར་ན་ཡང་། དེ་དེ་ཁོ་ན་བཞིན་དུ་ཡོངས་སུ་འཛིན་པར་བྱེད་པའི་རྣམ་པར་རྟོག་པས་ཡོངས་སུ་བཅོམ་པའི་ཕྱིར་དྲི་དང་རོ་དང་
[300b.4]རེག་བྱ་རྣམས་ཆུང་ཞིང་དམན་པ་དང་གཞན་རྣམས་ཀྱི་ཟས་ཀྱིས་ཏེ། གལ་ཏེ་ཤེད་ན་སྲོག་ཀུན་ནས་གཏོང་བའམ་ཤིན་ཏུ་རིད་པས་འཛིན་པར་འགྱུར་རོ། །དེ་ལྟར་ཡིན་པས་ཡང་གལ་ཏེ་ན་ནུ་མ་ཟས་སུ་ཟ་བར་འགྱུར་ཏེ། ཇི་ལྟ་བར་མཛེས་པ་ནི་ལུས་ལྟད་མོར་ཆེ་བས་སྲོག་
[300b.5]འཛིན་པར་བྱེད་པ་ཡིན་ནོ། །དེ་ལྟར་འདིའི་སྦྱིན་པ་ངན་པ་ཡིན་པའི་ཕྱིར་ན་འདིའི་མ་ལུས་པ་ཀུན་ཡང་རབ་ཏུ་ཟད་པར་འགྱུར་བ་ཡིན་ནོ། །དེས་ན་ཡང་ཟས་བསོད་པར་འགྱུར་བ་རྣམས་ཀྱིས་འདིའི་གསུས་པ་ལེགས་པར་ཚིམ་པར་གྱུར་པ་ཡིན་ན་ཡང་། དེ་ལྟར་ན་ཡང་ཟས་
[300b.6]ཀྱིས་བྱས་པའི་སྡུག་བསྔལ་ཆེན་པོར་འབྱུང་བར་འགྱུར་རོ། །དེའི་རྗེས་ཐོགས་ལ་འདིའི་སྡུག་བསྔལ་ལྔ་པ་ཡོད་པ་རྣམས་ནི་འདི་ལྟ་སྟེ། འདོད་པས་བྱས་པ་རྣམས་སོ། །དེ་དེ་ལྟར་ཟས་ཀྱིས་བྱས་པའི་སྡུག་བསྔལ་རྣམས་ཀྱིས་གཟིར་བར་གྱུར་པ་ན་འདི་ལ་རྣམ་པ་སྣ་ཚོགས་
[300b.7]པ་རྣམས་སུ་རྒྱུ་བར་བྱ་བའི་འདོད་པ་འབྱུང་བར་འགྱུར་ཏེ། ལྟོ་བཀྲེས་པས་ཉེ་བར་བཅོམ་པ་ཡིན་པའི་ཕྱིར་རོ། །དེ་དེས་གཟིར་བར་གྱུར་པའི་ཕྱིར་གལ་ཏེ་ན་རྐུ་བར་བྱེད་དོ། །གལ་ཏེ་ན་ཕན་པ་མ་ཡིན་པའི་ལས་གཞན་ཅུང་ཟད་ཙམ་ཡང་བྱེད་པར་འགྱུར་ཏེ། ལྷན་ཅིག་ཏུ་
[301a]
[301a.1]གནས་པ་དེ་གསོད་པར་བྱེད་པས་འཆི་བའམ་འཆི་བ་ལ་ཐུག་པའི་སྡུག་བསྔལ་ལྷག་པར་འབྱུང་བར་འགྱུར་རོ། །སྡུག་བསྔལ་འདི་དག་རྣམས་ཐམས་ཅད་ཀྱི་ཡང་རྩེ་མོར་ཕྱིན་པར་སྡུག་བསྔལ་ནི་འདི་ལྟ་སྟེ། བཀྲེས་པ་དང་སྐོམ་པས་བྱས་པའི་སྡུག་བསྔལ་ལོ། །
[301a.2]དེ་ལ་དུས་དེའི་ཚེ་ན་མུ་སུ་ལུན་དྷ་དེས་འཐབ་བྲལ་བ་དེ་དག་རྣམས་ལ་ཚིགས་སུ་བཅད་པ་བརྗོད་པ། ཇི་ལྟར། ཕལ་ཆེར་འཁོར་བའི་སྡུག་བསྔལ་ལ། །བཀྲེས་པའི་སྡུག་དང་མཚུངས་མེད་པ། །གང་གིས་སེམས་ཅན་འདི་དག་གཟིར། །མི་དགེའི་བདག་ཉིད་བྱས་པ་
[301a.3]ལས། །རང་གི་ལུས་ལས་ལངས་པའི་མེ། །བཀྲེས་པ་ཞེས་ནི་མངོན་པར་བརྗོད། །རྣམ་རྟོག་མེས་ནི་ལྗོན་ཤིང་བཞིན། །འཇིག་རྟེན་གསུམ་གྱི་ལྷག་མ་སྲེག །འཇིག་རྟེན་གཞན་དུ་མེ་འདི་ནི། །འགྲོ་ཞིང་རྗེས་སུ་འགྲོ་བར་འགྱུར། །བསྐལ་པ་བརྒྱ་ཡི་བར་དུ་
[301a.4]ཡང་། །འཆི་བར་གྱུར་པ་མཐོང་བ་མེད། །གང་ཡང་བྱིས་རྣམས་མི་དགེ་བྱེད། །གང་ཡང་འགྲོ་བ་ངན་སོང་དུ། །དེ་ནི་ཟས་རྣམས་དག་གི་ནི། །གཞི་ལས་ཡིན་པར་མཁས་རྣམས་བརྗོད། །ལྟོགས་པའི་འབྲས་བུ་ཇི་བཞིན་དུ། །མི་ནི་རང་དོན་ལ་བརྩོན་མིན། །
[301a.5]ཁམས་གསུམ་མ་ལུས་འདི་དག་རྣམས། །ཟས་ཀྱི་དབང་གིས་འཇུག་པ་ཡིན། །དེ་དག་གང་ཕྱིར་རྣམ་སྣ་ཚོགས། །འཇིག་རྟེན་འདི་དག་མི་ལས་བྱུང་། །སྲིད་གསུམ་ཆུ་བོ་དེ་ཐམས་ཅད། །ཟས་དོན་གཉེར་བ་བྱེད་ལས་ཡིན། །དེ་ལྟར་མུ་སུ་ལུན་དྷ་དེས་རང་བཞིན་གྱི་ལྷ་དེ་
[301a.6]དག་རྣམས་ལ་རྗོད་པར་བྱེད་དོ། །གཞན་ཡང་ལྷ་དག་མིའི་འཇིག་རྟེན་དུ་མི་རྣམས་ཀྱི་སྡུག་བསྔལ་གང་དག་ཅེ་ན། འདི་ལྟ་སྟེ་མི་སྡུག་པ་དང་ཕྲད་པ་ཞེས་བྱ་བའོ། །དེ་ལ་དྲུག་པོ་འདི་དག་རྣམས་ནི་མི་སྡུག་པ་དང་ཀུན་དུ་ཕྲད་པ་ཡིན་ནོ། །དེ་ལ་དེ་དག་རྣམས་ཀྱང་གང་ཞེ་ན། འདི་
[301a.7]ལྟ་སྟེ་མིག་གིས་གཟུགས་རྣམས་གང་དག་མཐོང་བ་ནས་མཛའ་བོ་མ་ཡིན་པ་ལ་སོགས་པ་དེ་དག་རྣམས་ནི་འདོད་པ་མ་ཡིན་པ་དང་སྡུག་པ་མ་ཡིན་པ་རྣམས་མཐོང་བ་ཡིན་ནོ། །གཟུགས་འདི་མཐོང་བར་གྱུར་པ་ལས་ཀྱང་ཡིད་ཀྱི་རྗེས་སུ་མི་འཐུན་ཞིང་དང་བ་མ་ཡིན་པར་འགྱུར་རོ། །
[301b]
[301b.1]སེམས་དང་སེམས་ལས་བྱུང་བ་རྣམས་རྙོག་པ་ཅན་དུ་བྱས་པ་ལས་ཀྱང་འཇིགས་པ་དང་བཅས་པར་འགྱུར་བ་དང་། ཉེ་བར་འཚེ་བ་དང་བཅས་པའི་སྡུག་བསྔལ་རྣམས་སེམས་དང་སེམས་ལས་བྱུང་བ་རྣམས་ལ་སྐྱེད་པར་བྱེད་དོ། །དེ་ལ་གཟུགས་ཀྱི་ཚོགས་དེ་དག་རྣམས་ཀུན་ལ་དང་
[301b.2]པོར་འདི་འཇུག་པར་འགྱུར་བ་ནི། འདི་ལྟ་སྟེ་དགྲ་བོ་དང་ཕྲད་པའམ་སྡིག་པའི་གྲོགས་པོའི་སྐྱེས་བུ་དང་ཕྲད་པའོ། །དེ་བཞིན་དུ་རྣ་བས་ཀྱང་སྒྲ་རྣམས་ཐོས་པ་ན་མི་ཕན་པ་དང་མི་སྡུག་པ་དང་ཡིད་དུ་མི་འོང་ཞིང་རྗེས་སུ་མི་འཐུན་པ་རྣམས་འདི་ལ་སྐྱེད་པར་བྱེད་པ་དང་། ཡིད་ཀྱི་རྒྱུན་
[301b.3]ཀྱང་རྙོག་པ་ཅན་དུ་བྱེད་པ་འདི་ནི་མི་སྡུག་པ་དང་ཕྲད་པའི་སྡུག་བསྔལ་གཞན་ཡིན་ནོ། །དེ་ལ་མི་འཐུན་པའི་སྒྲ་རྣམས་ཀྱི་ཕུལ་དུ་ཕྱིན་པ་ནི་འདི་ཡིན་ཏེ། འདི་ལྟར་དམ་པ་མ་ཡིན་པའི་ཆོས་སྒྲོགས་པ་ན་ཡང་དེ་ཉན་པར་བྱེད་པའོ། །འདི་ཐོས་ནས་ལུས་ཞིག་པ་ན་ཡང་ངན་སོང་ལོག་
[301b.4]པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །གང་ཡང་གཞན་ཅུང་ཟད་སྒྲ་མི་སྙན་པ་དང་མི་སྡུག་པ་དང་མི་འཐུན་པ་དང་ཀུན་ནས་ཉོན་མོངས་པ་ཅན་རྣམས་གང་དག་ཐོས་ནས་འདི་དག་རྣམས་ཀྱི་ཡིད་མི་བདེ་བ་སྐྱེད་པར་བྱེད་པ་དང་། སེམས་ཀྱི་རྒྱུད་ཀྱང་རྙོག་པ་ཅན་
[301b.5]དུ་བྱེད་པར་འགྱུར་བ་དང་། མི་འདོད་པ་མི་སྡུག་པ་ཡིད་དུ་མི་འོང་བ་འདི་ནི་མིའི་འཇིག་རྟེན་པའི་མི་རྣམས་ཀྱི་མི་སྡུག་པ་དང་ཕྲད་པ་ལས་སྐྱེས་པའི་སྡུག་བསྔལ་ཞེས་བརྗོད་དོ། །ལྷ་དག་གང་མི་རྣམས་ཀྱི་མིའི་འཇིག་རྟེན་དུ་མི་འཐུན་པ་དང་ཕྲད་པ་ལས་སྐྱེས་པའི་སྡུག་བསྔལ་གསུམ་པ་
[301b.6]གཞན་གང་ཞེ་ན། འདི་ལྟ་སྟེ་སྣས་ཇི་སྲིད་དུ་དྲི་རྣམས་སྣོམ་པར་བྱེད་པ་ན་མི་འདོད་པ། མི་སྡུག་པ། ཡིད་དུ་མི་འོང་བ་རྣམས་དང་། གང་ཡང་འདིས་བསྣམས་པར་གྱུར་པས་སེམས་ཀྱི་རྒྱུད་རྙོག་པ་ཅན་དུ་སྐྱེད་པར་བྱེད་པ་དང་། ཡང་ཡིད་ཀྱི་རྗེས་སུ་མི་འཐུན་པར་གྱུར་པ་
[301b.7]གང་གིས་འདི་ཀུན་ནས་ཉོན་མོངས་པ་ཅན་གྱི་སྡུག་བསྔལ་རྣམས་སྐྱེད་པར་བྱེད་པའོ། །ཀྱེ་ཧོ་ལྷ་དག་དེ་ལ་འདི་ནི་མི་རྣམས་ཀྱི་མིའི་འཇིག་རྟེན་ན་མི་སྡུག་པ་དང་ཕྲད་པ་རྣམས་ཀྱི་ཕུལ་དུ་ཕྱིན་པ་ཡིན་ཏེ། དགེ་ལེགས་སུ་གྱུར་པའི་སྐྱེས་བུ་གཞན་དག་གང་ཡང་རུང་བ་རྣམས་ཀྱིས་ཆོས་
[302a]
[302a.1]ལ་མཆོད་པར་བྱ་བའི་རྒྱུ་མཚན་དུའམ་དགེ་འདུན་ལ་ཡང་རུང་སྟེ། བདུག་སྤོས་ཕུལ་བར་གྱུར་པ་ལས་བློ་གྲོས་དམན་པར་གྱུར་པ་དང་ཡིད་མོང་རྟུལ་བར་གྱུར་པ་གང་དག་གིས་ཇི་ལྟར་འགྲོ་བར་གྱུར་པ་ནའམ་འདུག་པར་གྱུར་པ་ན་ཡང་རུང་སྟེ། འདུན་པའི་འདོད་ཆགས་
[302a.2]སྔོན་དུ་འགྲོ་བས་དང་། མངོན་པར་གཙེ་བ་སྔོན་དུ་འགྲོ་བས་དང་། གུས་པ་མེད་པ་སྔོན་དུ་བཏང་བས་དང་། ཐུལ་འོག་ཏུ་འཇུག་པ་སྔོན་དུ་བཏང་བས་ཀྱང་རུང་སྟེ། ཀུན་ནས་ཆགས་པ་སྣ་ཕྱོགས་སུ་བཏང་བས་དེ་ཡང་སྣོམ་པར་བྱེད་དོ། །དེའི་རྒྱུ་ལས་ལུས་ཞིག་པར་གྱུར་ནས་
[302a.3]ངན་སོང་ལོག་པར་ལྟུང་བར་དམྱལ་བར་སྐྱེའོ། །སྐྱེས་བུ་ངན་པ་རྣམས་སྣའི་རྒྱུ་དང་སྣ་དང་ཀུན་དུ་འབྲེལ་པ་ལས་མི་དགེ་བའི་བློ་དང་ལྡན་པ་རྣམས་ནི་ལུས་ཞིག་པར་གྱུར་པ་དང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །ཀྱེ་ལྷ་དག་འདི་ནི་མི་རྣམས་ཀྱི་མིའི་འཇིག་རྟེན་ན་མི་སྡུག་
[302a.4]པ་རྣམས་དང་ཕྲད་པ་ལས་ཀུན་དུ་སྐྱེས་པའི་སྡུག་བསྔལ་ཞེས་བརྗོད་དོ། །གཞན་ཡང་མི་སྡུག་པ་དང་ཕྲད་པ་ལས་སྐྱེས་པའི་ཤིན་ཏུ་སྡུག་བསྔལ་བ་རྣམས་ཡོད་དོ། །དེ་ཡང་གང་ཞེ་ན། འདི་ལྟ་སྟེ་མི་རྣམས་ཀྱི་མིའི་འཇིག་རྟེན་ན་བློ་གྲོས་ངན་པ་དང་ལྡན་པའི་སྐྱེས་བུ་
[302a.5]ངན་པ་རྣམས་རོའི་དོན་དུ་ཉེས་པ་བྱེད་པའི་ལས་རྣམས་བྱེད་པ་རྣམས་ཡིན་ལ། གང་དག་གི་རྒྱུས་ལུས་ཞིག་པ་ན་ངན་སོང་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །གང་ཡང་དགེ་སྦྱོང་མ་ཡིན་པར་དགེ་སྦྱོང་གི་ཆ་བྱད་འཛིན་པ་ནང་རུལ་
[302a.6]པར་གྱུར་པ་ཐོས་པ་དང་མི་ལྡན་པ་དུང་གི་སྒྲ་དང་མཚུངས་པར་སྤྱོད་པ་རྣམས། དགེ་འདུན་གྱི་ནང་དུ་ཞུགས་པར་གྱུར་པའམ་སྦྱིན་བདག་གི་ཁྱིམ་དུ་སོང་བར་གྱུར་པ་ན་ཡང་རུང་སྟེ། ལྕེ་དང་རབ་ཏུ་འབྲེལ་བ་དང་དེ་ལ་སོང་བའི་བློས་དགེ་སློང་གི་ཆ་བྱད་འཛིན་པས་རོ་དག་མྱོང་
[302a.7]བར་བྱེད་པ་ནི། རྒྱུ་དེ་དང་རྐྱེན་དེ་དག་གིས་ལུས་ཞིག་པ་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །གང་ཡང་ལེ་ལོ་ཅན་གྱི་དགེ་སློང་གཞན་རྣམས་ནི་བསམ་གཏན་གྱིས་བསམ་གཏན་དུ་བྱེད་པའི་བྱ་བ་ཡོངས་སུ་བཏང་ནས། ཡིད་དེ་ལ་སོང་བ་དང་རང་གི་འདུན་
[302b]
[302b.1]པའི་འདོད་ཆགས་སྔོན་དུ་འགྲོ་བས་ཟས་ཀྱི་དོན་དུ་གནས་ན་གནས་རྣམས་སུ་ཉེ་བར་འགྲོ་བར་བྱེད་དོ། །རྒྱུ་དེ་ལས་ལེ་ལོ་ཅན་དེ་ལུས་ཞིག་པ་ན་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །ཀྱེ་ཡེའི་ལྷ་དག་དེ་ལ་འདི་ནི་མིའི་འཇིག་རྟེན་དུ་མི་རྣམས་ལ་ལྕེ་རོ་དང་ཀུན་
[302b.2]དུ་འབྲེལ་པའི་མི་སྡུག་པ་དང་ཕྲད་པ་ལས་བྱུང་བའི་སྡུག་བསྔལ་ཡིན་ནོ། །གཞན་ཡང་ཀྱེ་ལྷ་དག་མི་རྣམས་ཕན་པ་འདོད་པས་བྱས་པའི་མིའི་འཇིག་རྟེན་དུ་མི་སྡུག་པ་དང་ཕྲད་པ་ལས་བྱུང་བའི་སྡུག་བསྔལ་གང་ཞེ་ན། དེ་འདི་ལྟ་སྟེ་ལུས་ཀྱིས་རེག་བྱ་ལ་རེག་པར་བྱེད་དེ། དེ་
[302b.3]དང་རབ་ཏུ་འབྲེལ་བའི་བློར་གྱུར་པ་དགེ་བ་རྣམས་སེམས་པར་མི་བྱེད་དོ། །ཆོས་ཀྱིས་ལམ་དུ་ངེས་པར་འཇུག་པར་མི་བྱེད་དོ། །བློ་མཉམ་པར་བཞག་པར་མི་འགྱུར་རོ། །འདི་ནི་སྐྱེས་བུ་ངན་པ་ཡུལ་ངན་པ་དང་རབ་ཏུ་འབྲེལ་བའི་བློ་དང་ལྡན་པ་ཞེས་བརྗོད་དེ། ལུས་ཞིག་པར་
[302b.4]གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །ཀྱེ་ལྷ་དག་འདི་ནི་མི་རྣམས་ལ་མིའི་འཇིག་རྟེན་དུ་མི་སྡུག་པ་དང་ཀུན་ནས་ཕྲད་པའི་སྡུག་བསྔལ་ཞེས་བརྗོད་དོ། །ཀྱེ་ཡེའི་ལྷ་དག་གཞན་ཡང་མི་རྣམས་ལ་མིའི་འཇིག་རྟེན་དུ་མི་སྡུག་པ་དང་ཀུན་ནས་ཕྲད་པ་ལས་སྐྱེས་པའི་
[302b.5]སྡུག་བསྔལ་རྣམས་གང་ཞེ་ན། འདི་ལྟ་སྟེ་གང་འགའ་ཞིག་བློ་གཡོ་བ་དང་བློ་རྣམ་པར་གནས་པ་མེད་པ་དང་གཅིག་ཏུ་མ་ངེས་པའི་བློ་དང་བློ་རྣམ་པར་གཡེངས་པར་གྱུར་པས་རྟག་ཏུ་ཡང་ཆོས་ངན་པ་ཡིད་ཀྱིས་སེམས་པར་བྱེད་པ་ཡིན་ནོ། །གལ་ཏེ་ཆོས་ལ་དགའ་བ་དང་དགེ་བ་སྟེན་པར་
[302b.6]བྱེད་པ་དང་བདག་ལ་ཕན་པར་བྱེད་པ་མ་ཡིན་པ་དེ་དག་ནི། གང་དག་གི་རྒྱུས་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །ཀྭའི་ལྷ་དག་འདི་ནི་མི་རྣམས་ཀྱི་མིའི་འཇིག་རྟེན་ན་མི་སྡུག་པ་དང་ཀུན་ཏུ་ཕྲད་པ་ལས་སྐྱེས་པའི་སྡུག་བསྔལ་ཞེས་བརྗོད་
[302b.7]དོ། །རིགས་དུ་མ་དང་ཚུལ་ལུགས་དུ་མར་རྣམ་པ་སྣ་ཚོགས་པའི་སྡུག་བསྔལ་གཞན་དང་གཞན་རྣམས་ཀྱང་ཉམས་སུ་མྱོང་བར་འགྱུར་རོ། །དེ་ལ་རྣམ་པ་གསུམ་པོ་འདི་ནི་ངེས་པར་མི་སྡུག་པ་དང་ཕྲད་པ་ཡིན་ཏེ། འདི་ལྟར་སྲོག་གཅོད་པར་བྱེད་པ་མིག་གི་ཚེར་མར་གྱུར་པ་རྟག་ཏུ་མི་
[303a]
[303a.1]འཐུན་པའི་དགྲ་རྣམས་དང་ལྷན་ཅིག་ཀུན་ཏུ་ཕྲད་པ་འདི་ནི་མི་སྡུག་པ་དང་ཀུན་ཏུ་ཕྲད་པ་གཅིག་ཡིན་ནོ། །གཞན་ཡང་མི་སྡུག་པ་དང་ཀུན་ཏུ་ཕྲད་པར་གྱུར་པ་ལ་འདི་ལྟ་སྟེ། སྡིག་པའི་གྲོགས་པོ་དང་ལས་ལྷན་ཅིག་སྤྱོད་པར་བྱེད་པའོ། །ངེས་པར་འདིར་མི་སྡུག་པ་དང་
[303a.2]ཕྲད་པ་གསུམ་པ་འདི་ལྟ་སྟེ་འགྲས་པར་གྱུར་པ་ནང་དུ་སྦས་ནས་དུས་གཞན་དུ་ཀུན་ནས་འཇོམས་པར་བྱེད་པའོ། །འདི་དག་རྣམས་ནི་ངེས་པར་མི་སྡུག་པ་དང་ཕྲད་པ་གཞན་རྣམ་པ་གསུམ་ཞེས་བརྗོད་དོ། །ཀྱེའི་ལྷ་དག་དེ་དག་རྣམས་ནི་མིའི་འཇིག་རྟེན་པའི་མི་རྣམས་ཀྱི་སྡུག་བསྔལ་ཆེན་པོ་རྣམ་
[303a.3]པ་དུ་མ་གཞན་རྣམས་ཡིན་ནོ། །གཞན་ཡང་མུ་སུ་ལུན་དྷ་དེས་སྡུག་བསྔལ་ལས་ལྷ་དེ་དག་རྣམས་ཀྱི་ཡིད་སྐྱོ་བ་བསྐྱེད་པར་བྱ་བའི་དོན་དུ་སྟོན་པར་བྱེད་པ་ལས། འདི་ལྟ་སྟེ་སྡུག་པ་དང་བྲལ་བའོ། །སྡུག་པ་ཞེས་བྱ་བའི་མིང་ཡང་གང་དག་གིས་འཇིག་རྟེན་གཉིས་སུ་ཕན་པར་བྱེད་པ་ཡིན་
[303a.4]ནོ། །རྟག་ཏུ་ཕན་པར་འདོད་པའི་དགེ་བའི་གྲོགས་པོ་དེ་དང་ལྷན་ཅིག་ཏུ་བྲལ་བར་གྱུར་པའོ། །དེ་ལ་འདི་ནི་སྡུག་བསྔལ་ཆེན་པོ་ཡིན་ནོ། །ཡང་དེ་མ་དང་ཕ་དང་སྤུན་དང་སྲིང་མོ་དང་བུ་དང་བུ་མོ་དང་འབྲེལ་པ་རྣམས་དང་གཞན་ཡང་སྲེད་པའི་གནས་སུ་གྱུར་པ་རྣམས་ཀྱེ་མ་གནོད་པར་བྱེད་པ་ཚ་
[303a.5]བ་རྩུབ་པ། མཚོན་ཆ་དང་མེར་ལྷུང་བ་ལས་ལྷག་པར་སེམས་སྲེག་པ་སྐྱེ་བར་འགྱུར་རོ། །འདི་དག་ནི་སྡུག་པ་རྣམས་དང་བྲལ་བ་ལས་གྱུར་པའི་སྡུག་བསྔལ་ཞེས་བརྗོད་དོ། །གཞན་ཡང་འཐབ་བྲལ་བའི་མངའ་བདག་དེས་ལྷ་དེ་དག་རྣམས་ལ་ཕན་པར་བྱ་བའི་དོན་དུ་ཆོས་སྟོན་པར་བྱེད་
[303a.6]པ་ནི། འདི་ལྟ་སྟེ་གྲང་བ་དང་ཚ་བ་གཉིས་པོ་དག་གིས་སྡུག་བསྔལ་ལོ། །གཞན་ཡང་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ཉིད་ལ་མངོན་པར་བརྗོད་པ། ལྷ་དག་མི་རྣམས་ཀྱི་མིའི་འཇིག་རྟེན་འདི་ན་སྡུག་བསྔལ་དེ་དག་རྣམས་གང་དག་ཅེ་ན། འདི་ལྟ་སྟེ་གྲང་བ་དང་ཚ་བ་ལ་སོགས་
[303a.7]པ་གཉིས་དག་གིས་སྡུག་བསྔལ་ལོ། །དེ་ལ་ཤིན་ཏུ་སྟེན་པས་ཀྱང་སྟེ། ལྷ་དག་གྲང་བ་ཧ་ཅང་སྟེན་པར་བྱེད་པའི་མི་རྣམས་ནི་མིའི་འཇིག་རྟེན་དུ་སྡུག་བསྔལ་དེ་ལ་ཡང་ལོངས་སྤྱད་ནས་གང་ཡང་ཚ་བ་རྣམས་ལ་སྟེན་པར་བྱེད་པས། མིའི་འཇིག་རྟེན་པ་རྣམས་དེ་ལས་ཀྱང་སྡུག་བསྔལ་བར་
[303b]
[303b.1]འགྱུར་རོ། །དེ་བཞིན་དུ་ཁ་ཟས་ཧ་ཅང་བསྟེན་པས་ཀྱང་སྡུག་བསྔལ་བར་འགྱུར་རོ། །དུས་ཡུན་རིང་དུ་འདུག་པ་བསྟེན་པས་ཀྱང་སྡུག་བསྔལ་ལོ། །དུས་རིང་དུ་ལངས་པ་དང་འགྲོ་བ་ཡང་སྡུག་བསྔལ་ཉིད་དོ། །དེ་བཞིན་དུ་བཏུང་བ་ཤིན་ཏུ་བསྟེན་པའི་སྡུག་བསྔལ་དང་། རྨི་ལམ་གྱི་
[303b.2]སྡུག་བསྔལ་ཉིད་དང་མཚན་མོ་མལ་སྟན་ལ་གཞོགས་ངོས་གཅིག་གིས་སྟན་ལ་ཉལ་བས་ཀྱང་ཤིན་ཏུ་སྡུག་བསྔལ་བར་འགྱུར་རོ། །དེ་བཞིན་དུ་གཞོགས་གཉིས་པས་ཀྱང་ཤིན་ཏུ་དུས་རིང་དུ་ཉལ་བར་གྱུར་ན་ཤིན་ཏུ་སྡུག་བསྔལ་བ་སྐྱེ་བར་འགྱུར་རོ། །གཉིས་གཉིས་ལས་སྐྱེས་པའི་བདེ་
[303b.3]བ་ལྟར་སྣང་བ་རྣམས་ཀྱིས་མི་རྣམས་མིའི་འཇིག་རྟེན་དུ་བསླུས་པའི་ཕྱིར་ན་སེམས་ཅན་རྣམས་ལེགས་པར་བྱ་བའི་ལས་རྣམས་ནི་མི་བྱེད་དོ། །བདེ་བས་ཤིན་ཏུ་རྣམ་པར་བཅོམ་པ་དེས་དམྱལ་བར་རྒྱུག་པར་འགྱུར་རོ། །ལྷ་དག་མི་རྣམས་ཀྱི་མིའི་འཇིག་རྟེན་ན་ཤིན་ཏུ་སྡུག་བསྔལ་བ་དེ་ཡང་
[303b.4]བདེ་བའི་གཟུགས་བརྙན་གྱི་སྡུག་བསྔལ་བ་རྣམས་ཡིན་ནོ། །ལྷ་རྣམས་དེ་བཞིན་དུ་མ་གྱུར་ཅིག་ཅེས་ཕན་པར་བྱ་བའི་དོན་དུ་དེ་ལྟར་མུ་སུ་ལུན་དྷ་དེས་འཐབ་བྲལ་གྱི་ལྷ་རྣམས་ལ་ཆོས་སྟོན་པར་བྱེད་དེ་མིའི་འཇིག་རྟེན་དེ་ལ་སྐྱེས་པ་རྣམས་ཀྱི་བདེ་བ་ཇི་ལྟ་བ་བཞིན་དུ་བདག་ཅག་རྣམས་ཀྱི་བདེ་
[303b.5]བ་ཡང་འགྱུར་བ་དེ་དགག་པར་བྱ་བའི་དོན་དང་། དེ་དག་ལ་སྐྱོ་བ་བསྐྱེད་པར་བྱ་བའི་དོན་དུ་འཁོར་བ་ལས་ཁ་ཕྱིར་ཕྱོགས་པར་འགྱུར་བའི་ཆོས་སྟོན་པར་བྱེད་དོ། །འཐབ་བྲལ་གྱི་བདག་པོ་དེ་འཁོར་བ་ལས་ཁ་ཕྱིར་ཕྱོགས་པས་ཕན་པར་བྱ་བའི་དོན་དུ་བག་མེད་པས་བག་མེད་པ་རྣམས་འདུལ་
[303b.6]བར་བྱ་བའི་ཕྱིར་རོ། །གཞན་ཡང་འཐབ་བྲལ་གྱི་བདག་པོ་དེ་ལྷ་དེ་དག་རྣམས་ཉིད་ལ་མི་རྣམས་ཀྱི་སྡུག་བསྔལ་གཞན་དག་སྟོན་པར་བྱེད་དོ། །ཇི་ལྟར་མི་རྣམས་ཀྱི་མིའི་འཇིག་རྟེན་དུ་ནད་རྣམས་འབྱུང་བར་འགྱུར་བ་དེ་ལ། རྣམ་པ་དུ་མ་དང་རྣམ་པར་རྟོག་པ་མང་པོ་དང་ཀུན་ནས་སློང་བ་དུ་
[303b.7]མ་རྣམས་ཀྱིས་རིམས་ནད་དང་ཤིན་ཏུ་འཁྲུ་བ་དང་དབུགས་མི་བདེ་བ་དང་གློ་ལུ་བ་ལ་སོགས་པའི་ནད་རྣམས་ཏེ། ནད་བཞི་བརྒྱ་རྩ་བཞིར་འགྱུར་བ་ཡིན་ནོ། །གཉིས་གཉིས་ཀྱི་སྡུག་བསྔལ་གང་དག་གིས་མངོན་པར་བཅོམ་པར་གྱུར་པའི་སེམས་ཅན་རྣམས་ནི་ཕྱི་ནས་ཡང་ནད་ཀྱིས་ཉེ་བར་
[304a]
[304a.1]འཇོམས་པར་འགྱུར་རོ། །དེ་ནས་གཞན་ཡང་གང་དག་དེའི་རྗེས་ཐོགས་ལ་མི་རྣམས་མིའི་འཇིག་རྟེན་དུ་གང་གིས་འཇོམས་པར་བྱེད་པ་དེ་ལ་ཡང་འདི་ནི་ལུས་ཀྱི་ནད་ཅེས་བརྗོད་དོ། །མི་རྣམས་ཀྱང་ཕལ་ཆེར་མྱ་ངན་དང་ཡིད་མི་བདེ་བ་ལ་སོགས་པ་རྣམས་ནི་མི་རྣམས་ཀྱི་
[304a.2]ནད་ཡིན་ཏེ། འཇིག་རྟེན་པས་ཀྱང་དེ་སྐད་ཅེས་བརྗོད་དོ། །གཞན་ཡང་མུ་སུ་ལུན་དྷ་དེས་ལྷ་དེ་དག་རྣམས་ཉིད་ལ་ཕན་པར་བྱ་བའི་དོན་དུ་ཆོས་སྟོན་པར་བྱེད་པ་ནི། འཁོར་བ་བྲི་བར་བྱ་བའི་དོན་དུ་དང་མིའི་འཇིག་རྟེན་རྣམས་སྡུག་བསྔལ་གྱིས་ཀུན་ཏུ་འབར་བར་སྟོན་པར་བྱེད་པ་ལ། 
[304a.3]འདི་ལྟ་སྟེ་གཞན་གྱི་དབང་དུ་གྱུར་པ་ཉིད་ཅེས་བྱ་བ་ནི་མིའི་འཇིག་རྟེན་ན་མི་རྣམས་ཀྱི་སྡུག་བསྔལ་ཡིན་ནོ། །ཀྭའི་ལྷ་རྣམས་མིའི་འཇིག་རྟེན་འདི་ན་སྐྱེ་བ་མཉམ་པར་གྱུར་ཅིང་རིགས་མཚུངས་པ་དང་དབང་པོ་རྣམས་མཚུངས་པ་དང་ན་ཚོད་མཚུངས་པ་དང་དཔའ་བརྟན་མཚུངས་པར་གྱུར་པ་རྣམས་
[304a.4]ཀྱང་ལས་དམན་པར་གྱུར་པས་གཞན་གྱི་དབང་ཉིད་དུ་ཉེ་བར་འགྱུར་རོ། །དེ་ཉིན་མོ་དང་མཚན་མོ་མེད་པར་རང་དབང་དུ་འགྱུར་བ་མ་ཡིན་ནོ། །རྟག་པར་ཡང་ཤིན་ཏུ་སྡུག་བསྔལ་གྱི་ཁུར་ཁྱེར་བར་བྱེད་དོ། །འདི་ནི་གཞན་གྱི་དབང་གིས་སྡུག་བསྔལ་བ་ཡིན་ནོ། །གཞན་ཡང་ཆེས་བཟོད་
[304a.5]པར་དཀའ་བ་གཞན་གྱི་དབང་དུ་གྱུར་པའི་སྡུག་བསྔལ་རྣམས་ནི་རིགས་དང་གཟུགས་དང་བརྩོན་འགྲུས་དང་སྤྲོ་བ་རྣམས་དང་རིག་པ་དང་ཤེས་པ་དང་རྣམ་པར་ཤེས་པ་རྣམས་ཀྱང་ཕུན་སུམ་ཚོགས་པར་གྱུར་པ་གང་ཞིག་དབུལ་བར་གྱུར་པས་ཟིལ་གྱིས་མནན་པའི་ཕྱིར་ན་རིམ་པ་རྣམས་ཐམས་
[304a.6]ཅད་ཀྱིས་དམན་པ་རྣམས་ཀྱི་བྲན་གྱི་དངོས་པོར་འགྱུར་རོ། །གཞན་ཡང་མུ་སུ་ལུན་དྷ་དེས་ལྷ་དེ་དག་རྣམས་ཀྱི་ལས་དམན་པ་ཡིན་པའི་ཕྱིར་དང་། སྦྱིན་པ་སྤངས་པ་ཡིན་པའི་ཕྱིར་ཡང་སྟེ། འཐབ་བྲལ་ན་སྤྱོད་པ་རྣམས་ན་ཐུལ་འོག་ཏུ་གཞུག་པའི་གླགས་ཐོད་པ་ཡིན་ལ། ཉིན་
[304a.7]མོ་དང་མཚན་མོ་རང་དབང་ཅན་དུ་ནི་འགྱུར་རོ། །སྦྱིན་པའི་སྟོབས་དམན་པར་གྱུར་པ་རྣམས་ནི་རྟག་ཏུ་ཡང་སྡུག་ཕོངས་སུ་གྱུར་ནས་ལག་པ་དང་རྐང་པ་དག་རྣམ་པར་རྡོལ་བ་ཟད་ཅིང་རྡོལ་ལ་རྙིང་པ་དྲི་མ་ཅན་གྱི་གོས་གྱོན་པ་རྟག་པར་ཡང་ལྟོགས་པ་དང་སྐོམ་པས་ཉེ་བར་བཅོམ་པ་གྲང་བ་དང་
[304b]
[304b.1]ཚ་བའི་སྡུག་བསྔལ་གྱི་ཁུར་ཁྱེར་བ་བྱེད་དོ། །དེ་ལ་རྣམ་པ་དུ་མར་བཟོད་དཀའ་བ་འདི་དག་རྣམས་ནི་གཞན་གྱི་དབང་དུ་གྱུར་པའི་སྡུག་བསྔལ་ཡིན་ཏེ། ཉིན་མོ་དང་མཚན་མོ་མེད་པར་ཡང་ཉེ་བར་དགའ་བ་མ་ཡིན་ནོ། །དེ་བཞིན་དུ་གཞན་དག་རིགས་དང་གཟུགས་དང་ན་ཚོད་
[304b.2]དང་སྤྲོ་བ་དང་ཕ་རོལ་གནོན་པ་ལ་སོགས་པ་རྣམས་དམན་པ་ལ་ཚུལ་ཐམས་ཅད་ཀྱིས་ཀྱང་རིགས་དང་གཟུགས་དང་ཤེས་པ་དང་རྣམ་པར་ཤེས་པ་ཆེས་ལྷག་པ་རྣམས་རྗེས་སུ་སྟེན་པར་བྱེད་དོ། །དེ་ཐམས་ཅད་དུ་ངང་ཚུལ་ཐམས་ཅད་ཀྱིས་ཀྱང་ཟིལ་གྱིས་གནོན་ཏེ། དབུལ་བ་དང་
[304b.3]ལས་ཀྱིས་ཐོ་བཙམས་པའི་ཕྱིར་ན་སྡུག་བསྔལ་གྱི་མཆོག་རྣམས་ཁྱེར་བར་བྱེད་དོ། །དེ་ལ་འདི་དག་ནི་ལྷ་དང་མི་རྣམས་ཀྱི་སྡུག་བསྔལ་གྱི་མཆོག་གཞན་ཡིན་ནོ། །གཞན་ཡང་གཞན་གྱི་དབང་དུ་གྱུར་པའི་སྡུག་བསྔལ་རྣམས་ནི་ཇི་ལྟར་དབུལ་ཕོངས་ཀྱིས་མངོན་པར་གཙེས་པའི་སྐྱེས་བུ་
[304b.4]ཆོས་བྱེད་པ་རྣམས་ཀྱང་སྡིག་པ་བྱེད་པ་ལ་ཉེ་བར་སྟེན་པར་བྱེད་དོ། །དེ་ཞབས་འབྲིང་གི་དོན་དུ་དེ་དང་སྟེན་གྲོགས་བྱས་པས་དེ་ཁོ་ན་བཞིན་དུ་འགྱུར་ཏེ། མི་འདོད་པ་མི་སྡུག་པ་ཡིད་དུ་མི་འོང་བའི་སྡིག་པ་རྣམས་རྗེ་དཔོན་གྱི་དབང་གིས་དེ་ཁོ་ན་བཞིན་དུ་ལས་རྣམས་བྱེད་དོ། །དེ་དག་ནི་
[304b.5]ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །དེ་ལ་ཡང་འཇིག་རྟེན་གཉིས་སླུ་བར་བྱེད་པ་ཤིན་ཏུ་ཡང་མི་དགེ་བར་གྱུར་པ་ནི་གཞན་གྱི་དབང་དུ་གྱུར་པའི་སྡུག་བསྔལ་ཡིན་ནོ། །ཀྭའི་ལྷ་དག་གཞན་ཡང་མི་རྣམས་ལ་མིའི་འཇིག་རྟེན་རྣམས་སུ་ཤིན་ཏུ་བཟོད་
[304b.6]པར་དཀའ་བའི་ཆེས་སྡུག་བསྔལ་བར་གྱུར་པ་རྣམས་ནི་འདི་ལྟ་སྟེ། ཚོལ་ཁྲོའི་སྡུག་བསྔལ་རྣམས་སོ། །ཀུན་ཏུ་ཚོལ་བ་ཞེས་བྱ་བའི་སྡུག་བསྔལ་དེ་རྣམ་པ་དུ་མ་རྣམས་ཡོད་པ་ལ་འདི་ལྟ་སྟེ། རྫས་རྣམས་ཀྱི་དོན་དུ་རྒྱ་མཚོ་དང་གཡང་ས་དང་གཡུལ་འགྱེད་པ་རྣམས་ལ་འཇུག་
[304b.7]པར་བྱེད་པ་དང་། དགོས་པ་དང་རྒྱུ་མཚན་གྱི་དབང་གིས་གཞན་རྣམས་དང་ཀུན་ནས་འབྲེལ་བྱེད་པ་དང་། དམན་པ་རྣམས་ཀྱི་ཞབས་འབྲིང་བྱེད་པ་དང་། ཞིང་གི་ལས་དང་། ཚོང་བྱེད་པ་དང་། བ་ལང་གི་འཚོ་སྐྱོང་དང་། བྱེས་ན་གནས་པ་དང་། གཞན་གྱི་དབང་དུ་འགྱུར་བ་དང་། 
[305a]
[305a.1]རིའི་མཆོག་ལ་ཀུན་ཏུ་འཛེག་པ་དང་བྱེས་སུ་འགྲོ་བ་དང་འགྲོ་བ་ན་གཡོག་བྱེད་པ་ལ་སོགས་པ་ཀུན་ཏུ་དུབ་པ་རྣམས། གང་ཞིག་འདི་དག་རྣམས་བྱེད་པ་དེ་དག་གི་ཚོལ་ཁྲོ་འདི་དག་རྣམས་ཐམས་ཅད་ཕལ་ཆེར་ནི་ནོར་རྫས་དང་བཟའ་རྒྱུ་དང་གོས་རྣམས་ཀྱི་དོན་དུ་ཡིན་ཏེ། 
[305a.2]དབུལ་ཞིང་ཕོངས་པས་དངོས་སུ་མནར་བའི་ཕྱིར་དང་། སྲེད་པས་ཟིལ་གྱིས་མནན་པར་གྱུར་པའི་མི་རྣམས་ཀྱིས་བྱས་སོ། །དང་པོ་སྐྱེས་པར་གྱུར་པ་ནས་བཟུང་ནས་ཇི་སྲིད་དུ་འཆི་བདག་གི་སྲེད་པའི་ཞགས་པས་ཟིལ་གྱིས་མ་མནན་གྱི་བར་དུ་བྱ་བ་མ་ཡིན་པ་གཞན་རྣམས་ཀྱང་བྱེད་དོ། །
[305a.3]དེ་གཞན་གྱི་བསམ་པ་རྗེས་སུ་ཚོལ་བ་དང་མངོན་པར་འཚེ་བ་དང་འཇལ་བ་ལ་གཡོ་བྱེད་པ་དང་ཁྱིམ་ལ་གཡོ་བྱེད་པ་དང་། ཆང་འཚོང་བ་དང་ཏིལ་འཚོང་བ་དང་མི་རིགས་པའི་སྦྱོར་བ་རྣམས་ཀྱི་སྙེད་པ་ཡུལ་འཁོར་འཇིག་པར་བྱེད་པ་དང་། རྒྱལ་སྲིད་རླག་པར་བྱེད་པའི་ཡུལ་རྣམས་འཇོམས་
[305a.4]པར་བྱེད་པ་དང་། ཡུལ་ལྗོངས་རྣམས་འཇོམས་པ་དང་འདི་དག་དང་གཞན་ཡང་གང་དག་རྣམ་པ་སྣ་ཚོགས་པའི་བྱ་བ་མ་ཡིན་པ་རྣམས་མིའི་འཇིག་རྟེན་པའི་མི་རྣམས་ཀྱིས་བྱེད་པ་ནི་བུ་དང་བུ་མོ་དང་བགོ་བར་བྱ་བ་དང་བཟའ་བར་བྱ་བ་དང་སྐོམ་རྣམས་ཀྱི་དོན་དུ་ཡིན་ནོ། །འདི་ནི་ཡོངས་སུ་
[305a.5]ཚོལ་བའི་སྡུག་བསྔལ་ཞེས་བརྗོད་དོ། །གང་དག་བརྒྱ་ཕྲག་སྟོང་དུ་གྱུར་པའི་རྣམ་པ་དུ་མ་རྣམས་སུ་ཡང་ལོ་སྟོང་གིས་ཀྱང་བརྗོད་པར་ཡང་སླ་བ་མ་ཡིན་ནོ། །ལྷ་དག་དེ་ལ་དེ་དག་རྣམས་ནི་མི་རྣམས་ཀྱི་སྡུག་བསྔལ་གྱི་ཕུལ་དུ་ཕྱིན་པ་ཡིན་ནོ། །དེ་ལྟར་འཐབ་བྲལ་གྱི་བདག་པོ་དེ་
[305a.6]ལྷ་དེ་དག་རྣམས་ལ་ཕན་པར་བྱ་བའི་དོན་དུ་སྲིད་པ་ལ་ངེས་པར་སྐྱོ་བར་བྱེད་པ་དང་ངེས་པར་འབྱུང་བར་འགྱུར་བའི་ཆོས་སྟོན་པར་བྱེད་དོ། །ཇི་ལྟར་ལྷ་འདི་དག་རྣམས་ནི་མི་དག་འདོད་པའི་བློ་སྐྱེ་བར་འགྱུར་ཏེ། དེས་ན་སྲིད་པ་ལ་མངོན་པར་སྲེད་པའི་བློ་ཅན་རྣམས་ལ་ཕན་པར་བྱ་བ་གང་གི་
[305a.7]ཕྱིར་མངོན་པར་འཇུག་པར་བྱེད་པ་ཡིན་ནོ། །དེ་ལ་རྒྱུ་མཚན་འདི་དག་གིས་མི་རྣམས་ཀྱི་ཉེ་བར་འཚོ་བ་ཐམས་ཅད་སྟོན་པར་བྱེད་པ་ཡིན་ཏེ། ཇི་ལྟར་དེ་ལ་དེ་དག་རྣམས་སུ་སྐྱེ་བར་མ་བྱེད་ཅིག །དེ་དག་རྣམས་ནི་སྡིག་པའི་ཚོལ་ཁྲོས་ཟིལ་གྱིས་མནན་པ་རྣམས་ཀྱི་ཡིན་གྱི། དེ་
[305b]
[305b.1]གཅིག་པུ་མངོན་པར་དགའ་བའི་ཡིད་ནི་འབྱུང་བར་མི་འགྱུར་རོ། །རྒྱུ་དེ་དག་གིས་དམྱལ་བ་རྣམས་དང་ཡི་དགས་ཀྱི་ཡུལ་རྣམས་དང་། དུད་འགྲོ་རྣམས་སུ་ཡང་སྐྱེ་བར་འགྱུར་རོ། །དེ་ལ་སྐྱེས་པ་ན་ཡང་རྣམ་པ་སྣ་ཚོགས་པའི་སྡུག་བསྔལ་རྣམས་མྱོང་བར་འགྱུར་རོ། །གཞན་
[305b.2]ཡང་འཐབ་བྲལ་གྱི་བདག་པོ་དེ་ཉིད་ཀྱིས་ལྷ་དེ་དག་རྣམས་ཉིད་ལ་སྡུག་བསྔལ་གཞན་དག་འཆད་པ་བྱེད་པ་ནི། འདི་ལྟ་སྟེ། ཀྱེ་ཧེ་ལྷ་དག་མི་རྣམས་ཀྱི་མིའི་འཇིག་རྟེན་ན་སྡུག་བསྔལ་གཞན་རྣམས་ལས་སྡུག་བསྔལ་དུ་གྱུར་པའོ། །འདི་ལྟ་སྟེ་སྡིག་པའི་གྲོགས་པོ་ལ་སྟེན་པ་ཞེས་བྱ་བ་
[305b.3]སྐྱེས་བུ་ངན་པ་རྣམས་ཀྱིས་བྱས་པ། དོན་མ་ཡིན་པ་རྣམས་ཐམས་ཅད་བྱེད་པར་འགྱུར་བ་དང་སྡུག་བསྔལ་རྣམས་ཐམས་ཅད་ཀྱི་རྒྱུ་ཡང་ཡིན་ཏེ། སྡིག་པའི་གྲོགས་པོ་ལ་བསྟེན་པའི་སྐྱེས་བུ་རྣམས་ནི་བདག་ཉིད་ལ་དོན་མ་ཡིན་པ་རྣམས་ཅུང་ཟད་ཀྱང་མི་སྒྲུབ་པ་མ་ཡིན་གྱི་སྡིག་པ་རྣམས་
[305b.4]ནི་ཐམས་ཅད་བྱེད་དོ། །ལུས་དང་ངག་དང་ཡིད་ཀྱིས་ཉེས་པར་སྤྱོད་པ་རྣམས་བྱེད་པར་འགྱུར་རོ། །དེ་དག་རྒྱུ་དེ་དང་རྐྱེན་དེ་དག་གིས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་རྣམས་ལས་དམྱལ་བ་རྣམས་སུ་སྐྱེའོ། །གཞན་དག་དང་གསུམ་གར་ཡང་མང་པོ་ཁོ་
[305b.5]ནར་རྣམ་པ་དུ་མའི་སྡུག་བསྔལ་རྣམས་ཀུན་ཏུ་ཁྱེར་བར་བྱེད་དེ། ཡི་དགས་དང་དུད་འགྲོའི་འགྲོ་བ་རྣམས་སུ་ཡང་འགྱུར་རོ། །ལྷ་རྣམས་གཞི་དེ་དག་ལས་སྐྱོན་ཆེན་པོ་འདི་དག་རྣམས་མིའི་འཇིག་རྟེན་པ་རྣམས་ལ་འབྱུང་ངོ་། །ལྷ་རྣམས་ནི་ཡི་དགས་དང་དུད་འགྲོ་རྣམས་སུ་མ་ཡིན་ནོ། །
[305b.6]སྐྱོན་རྣམས་མངོན་པར་མཐོང་བ་དེའི་རྗེས་ལ་མི་རྣམས་ཀྱི་སྲིད་པ་ལ་མངོན་པར་དགའ་བ་རབ་ཏུ་འགོག་པར་བྱེད་དེ། མྱ་ངན་ལས་འདས་པ་གཅིག་པུ་ཞི་བ་ཡིན་པའི་གོ་འཕང་ཉེ་བར་བསྟན་པར་བྱ་བའི་དོན་གྱི་ཕྱིར་རོ། །གཞན་ཡང་འཐབ་བྲལ་གྱི་བདག་པོ་དེས་ལྷ་དེ་དག་ཉིད་ལ་ཕན་པར་བྱ་བའི་
[305b.7]དོན་དུ་ཆོས་སྟོན་པར་བྱེད་དོ། །མི་རྣམས་ཀྱི་སྡུག་བསྔལ་གང་དག་ཅེ་ན། འདི་ལྟ་སྟེ་བུ་དང་བུ་མོ་དང་རང་གི་སྐྱེ་བོ་དང་གཉེན་བཤེས་རྣམས་ཀྱི་སྡུག་བསྔལ་ལོ། །ཀྱེ་ལྷ་དག་མིའི་འཇིག་རྟེན་ན་མི་རྣམས་ཤིན་ཏུ་ཡང་སྡུག་བསྔལ་བ་རྣམས་ནི་འདི་ལྟ་སྟེ་བུ་དང་རང་གི་སྐྱེ་བོ་ལ་སོགས་པ་རྣམས་
[306a]
[306a.1]ཀྱི་སྟེ། མི་རྣམས་ཀྱི་མིའི་འཇིག་རྟེན་ན་རང་གི་སྐྱེ་བོ་རྣམས་སམ་བུ་དང་བུ་མོ་རྣམས་ཀྱང་རུང་སྟེ། གསོད་པ་དང་འཆིང་བ་ལ་སོགས་པ་རྣམས་ཀྱིས་བྱས་པའམ། བཀྲེས་པ་དང་སྐོམ་པ་དང་དབུལ་བ་ལ་སོགས་པ་རྣམས་ཀྱིས་བྱས་པའི་ཟུག་གཟེར་རྣམས་
[306a.2]འབྱུང་ངོ་། །དེའི་ཚེ་དེ་དག་རྣམས་ཀྱི་ཟུག་གཟེར་གྱི་རྒྱུ་མཚན་གྱིས་གང་དག་ལ་དེ་དག་དགའ་བ་དང་རྗེས་སུ་འཐུན་པར་གྱུར་པའི་ཕྱིར་ན་དེའི་ཚེ་དེ་ལ་ཡང་ཟུག་གཟེར་ཤིན་ཏུ་ཆེ་བར་འགྱུར་རོ། །དེ་ལ་འཐུན་པར་བྱས་པས་བྱིས་པ་འདི་ཡང་གཞན་གྱི་བྲེལ་དོག་གིས་བྱས་པའི་སྡུག་བསྔལ་
[306a.3]གཞན་ཡིན་ནོ། །མི་རྣམས་ཉིད་ལ་ཡིན་གྱི་བདེ་འགྲོ་གཞན་རྣམས་ལ་ནི་མ་ཡིན་ནོ། །དེ་ལ་བུ་དང་བུ་མོ་དང་རང་གི་སྐྱེ་བོ་རྣམས་ཀྱིས་བྱས་པའི་སྡུག་བསྔལ་དེ་དག་རྣམས་ཀྱིས། བར་བར་མི་རྣམས་སུ་སྐྱེ་བར་བྱེད་པའི་བློས་བྱས་པར་གྱུར་ཏ་རེ། གང་གི་ཕྱིར་རིག་པ་རྣམས་
[306a.4]ཐམས་ཅད་ཀྱང་ལས་བྱ་དགོས་པའི་མཐར་ཐུག་པ་དང་། ཡང་གང་དུ་འཆི་བར་འགྱུར་བ་དེ་དག་རྣམས་ཐམས་ཅད་ཀྱང་ལེགས་པ་མ་ཡིན་ནོ། །འཁོར་བ་ན་ཡང་སྡུག་བསྔལ་ཆེ་བ་རྣམས་ཀྱི་ཕུལ་དུ་ཕྱིན་པ་ནི་འདི་དག་ཡིན་ཏེ། འདི་ལྟར་སྐྱེ་བ་དང་རྒ་བ་དང་འཆི་བ་རྣམས་སོ། །
[306a.5]དེ་ཡང་ཐམས་ཅད་མིའི་འཇིག་རྟེན་རྣམས་ན་དམིགས་སོ། །ལྷ་རྣམས་དེའི་ཕྱིར་བཟོད་པར་དཀའ་བ་དེ་དག་རྣམས་གོ་བར་གྱིས་ལ་མི་རྣམས་ཀྱི་བློ་མ་བྱེད་ཅིག །དེ་ལྟར་རྣམ་པ་དུ་མ་རྣམས་སུ་ཤིས་པའི་ལམ་དུ་གྱུར་པ་བླ་ན་མེད་པའི་དོན་དེ་ཉིད་ལེགས་པར་སྟོན་པར་བྱེད་དོ། །གང་ལ་
[306a.6]ཡང་ཉེ་བར་ལེན་པ་མེད་པར་མིའི་འཇིག་རྟེན་འདིར་དོན་གྱི་དྲ་བ་རྣམ་པ་སྣ་ཚོགས་པ་རྣམས་འབྱུང་ངོ་། །ཡང་དེ་ལ་ཅི་ཞིག་ཡོད་པ་ཡིན་ཞེ་ན། ངན་སོང་གསུམ་གྱི་ས་གཞི་ཞེས་བྱ་བར་བརྒྱ་སྟོང་བྱེ་བ་ཕྲག་དུ་མ་རྣམས་དང་བྱེ་བ་ལས་འདས་པ་རྣམས་སུ་ཡང་སྡུག་བསྔལ་དཔེ་མེད་པ་རྣམས་
[306a.7]སྔོན་དུ་སོང་བར་གྱུར་པའི་མིའི་འཇིག་རྟེན་པ་རྣམས་སོ། །ཡང་འགྲང་བར་བྱེད་ཇི་ལྟར་བདེ་འགྲོ་ལྷའི་གོ་འཕང་ལས་འཆི་འཕོ་བར་གྱུར་པ་ན། དེ་ལ་ལྷ་འགའ་ཞིག་བག་མེད་པ་ཤས་ཆུང་བར་གྱུར་པ་རྣམས་ལ་དེ་བཞིན་དུ་འགྲོ་བར་བྱེད་དེ། ཀྱེ་ཧེ་ལྷ་དག་བདེ་འགྲོ་ལས་ཀྱི་ས་པ་མི་རྣམས་སུ་
[306b]
[306b.1]ཇི་ལྟར་འགྱུར་བ་དེ་ལྟར་འགྲོ་བར་གྱིས་དང་། གང་གི་ཚེ་མི་རྣམས་ནས་ཡང་དུས་བྱེད་པར་གྱུར་པ་དེའི་ཚེ་གཉེན་བཤེས་དང་གྲོགས་པོའི་ཚན་པ་རྣམས་ཀྱིས་ཤིས་པ་བརྗོད་པ་ལེགས་པར་སྦྱིན་པར་བྱེད་དེ། བདེ་འགྲོ་ལྷ་རྣམས་ཀྱི་འཇིག་རྟེན་དུ་སོང་ཤིག་ཅེས་བྱས་སོ། །དེ་ལྟར་ན་གཉི་ག་ལྟར་ཡང་
[306b.2]བདེ་འགྲོར་འགྱུར་བ་ཡིན་ནོ། །དེ་དག་ནི་འགྲོ་བ་གཉིས་ཡིན་ནོ། །གཞན་མ་འགྲོ་བ་གསུམ་པོ་རྣམས་ཀྱང་མཚུངས་པར་ཡང་སྡུག་བསྔལ་བ་ཡིན་ནོ། །དེ་ལྟར་འདི་ནི་ཕན་པ་རྣམས་རྗེས་སུ་ཚོལ་བར་བྱེད་པ་གཞན་རྗེས་སུ་འཛིན་པར་བྱེད་པ་ལ་རབ་ཏུ་ཞུགས་པར་གྱུར་པ་རྟག་ཏུ་ཡང་བག་ཡོད་
[306b.3]པས་རྣམ་པར་རྒྱུ་བའི་འཐབ་བྲལ་བ་རྣམས་ཀྱི་བདག་པོས་རྣམ་པ་དུ་མ་རྣམས་དང་རྣམ་པར་རྟོག་པ་མང་པོ་རྣམས་དང་། ཐབས་དུ་མ་རྣམས་ཀྱིས་ཀྱང་རྣམ་པ་སྣ་ཚོགས་པ་རྣམས་དང་མཐར་ཐུག་པ་དང་བླ་ན་མེད་པར་གྱུར་པའི་ཆོས་སྟོན་པར་བྱེད་དོ། །དེས་བུ་དང་བུ་མོའི་སྡུག་བསྔལ་འདི་དག་རྣམས་
[306b.4]བསྟན་ནས། གཞན་ཡང་ལྷ་དེ་དག་རྣམས་ཉིད་ལ་མིའི་སྡུག་བསྔལ་རྣམས་སྟོན་པར་བྱེད་དོ། །གང་དག་ཅེ་ན་དེ་ནི་འདི་ལྟ་སྟེ། བཀྲེས་པ་དང་སྐོམ་པས་བྱས་པ་ཞེས་བྱ་བ་སྡུག་བསྔལ་བ་རྣམས་ཀྱི་ཕུལ་དུ་ཕྱིན་པ་ཡིན་ནོ། །དེ་ལ་ཡང་མི་རྣམས་ཀྱིས་མི་རིགས་པ་རྣམ་པ་དུ་མ་གང་
[306b.5]དག་ཡིན་པ་དེ་དག་རྣམས་ཐམས་ཅད་ཀྱང་བཀྲེས་པ་དང་སྐོམ་པའི་རང་བཞིན་གྱི་སྡུག་བསྔལ་རྣམས་ཀྱིས་མནར་བས་ཡིན་ནོ། །གཞན་ནི་དེ་ལྟ་བུར་རྣམ་པ་སྣ་ཚོགས་པའི་སྡུག་བསྔལ་དེ་བཞིན་གཤེགས་པ་མི་གསུང་ངོ་། །སྡུག་བསྔལ་ཇི་ལྟར་བཀྲེས་པ་དང་སྐོམ་པས་བྱས་པ་ཞེས་བྱ་བ་དེས་
[306b.6]འཇིགས་པས་ཀྱང་མི་རྣམས་རྣམ་པ་སྣ་ཚོགས་པའི་ཡ་ང་བ་རྣམས་སྒྲུབ་པར་བྱེད་དོ། །འདི་ལྟ་སྟེ་གང་ཞིག་དམན་པར་གྱུར་པ་རྣམས་ལ་ཆེན་པོའི་རིགས་སུ་ལེགས་པར་སྐྱེས་པ་རྣམས་ཀྱང་། བཀྲེན་པར་གྱུར་པས་ཐལ་མོ་སྦྱོར་བར་བྱེད་ཅིང་མིག་གི་མཆི་མས་གདོང་པ་ཀུན་ཏུ་གཡོགས་
[306b.7]པ་ཤུགས་ནར་ནར་བའི་སྒྲ་འབྱིན་པར་འགྱུར་རོ། །ཡང་གང་དག་བརྫུན་དུ་སྨྲ་བར་བྱེད་པ་དེ་དག་རྣམས་ཐམས་ཅད་ཀྱང་དབུལ་བས་ཟིལ་གྱིས་མནན་པར་གྱུར་པས་བཀྲེས་པ་དང་སྐོམ་པའི་མིའི་འཇིགས་པ་རྣམས་ཀྱིས་གཟིར་བ་རྣམས་ཀྱིས་ཡིན་ནོ། །གང་ཡང་གཞན་དུ་ནི་གསོན་པ་
[307a]
[307a.1]ལ་ཡང་ཐེ་ཚོམ་ཟ་བར་འགྱུར་བ་རྣམས་ཀྱང་སྐྱེས་བུ་དག་གིས་བགྲང་བར་མི་བྱེད་དེ། མཚོན་ཆའི་ཚོགས་རྣམས་ཀུན་ཏུ་འཁྲུག་པ་དང་གླང་པོ་ཆེའི་མཆེ་བའི་དཀྲིགས་ཀ་ཡ་ང་བའི་ས་རྣམས་སུ་གཡུལ་འགྱེད་པ་ལ་འཇུག་པར་བྱེད་པ་དེ་དག་རྣམས་ཀྱི། དེ་ཐམས་ཅད་
[307a.2]ཀྱང་བཀྲེས་པ་དང་སྐོམ་པའི་འཇིགས་པས་མནར་བ་རྣམས་ཡིན་ནོ། །དེ་ཡང་གཞན་དག་རྣམས་སུ་དཔག་ཚད་བརྒྱ་སྟོང་ཕྲག་དུ་མ་རྣམས་ཀྱི་ཆུ་སྲིན་ཏི་མི་ཏི་མིང་ག་དང་། ཆུ་སྲིན་ན་ཀྲ་དང་། ཆུ་སྲིན་མ་ཀ་ར་དང་། རི་ར་ཥོ་དང་། རླབས་ཀྱི་ངམ་གྲོག་རྣམས་སུ་སྲོག་དང་འབྲལ་
[307a.3]བ་དང་། མཚུངས་པ་དུ་མ་རྣམས་ལ་ཡང་ཞུགས་ནས་སྐྱེས་བུ་དག་རྒྱ་མཚོར་རབ་ཏུ་འཇུག་པར་བྱེད་དོ། །དེ་དག་རྣམས་ཐམས་ཅད་ཀྱང་བཀྲེས་པ་དང་སྐོམ་པས་བྱས་པའི་སྡུག་བསྔལ་གྱིས་ཡིན་ནོ། །གང་ཡང་གཞན་དག་རྣམས་ལ་ཡང་རྣམ་པ་སྣ་ཚོགས་པ་དང་རྣམ་པར་རྟོག་པ་
[307a.4]དུ་མ་རྣམས་ཀྱིས་ཀྱང་གང་དག་བརྗོད་པར་མི་ནུས་པའི་རྣམ་པ་དེ་སྲིད་ཀྱི་སྡུག་བསྔལ་རྣམས་ལ་མི་དག་རབ་ཏུ་འཇུག་པར་བྱེད་པ་ཡིན་ནོ། །དེ་དག་རྣམས་ཐམས་ཅད་ཀྱང་གསོད་པའི་དོན་དུ་སྟེ། གསོད་དུ་ཁྲིད་པར་གྱུར་པ་རྣམས་གསོད་པའི་རྔ་པ་ཊ་ཧ་བརྡུངས་པར་གྱུར་ཅིང་མེ་ཏོག་
[307a.5]ཀ་ར་བཱི་རའི་ཕྲེང་བས་མགོ་ལ་བཏགས་ནས་གསལ་ཤིང་གི་མདུན་དུ་ཁྲིད་པར་གྱུར་པའི་སྡུག་བསྔལ་གྱི་འཇིགས་པ་རྣམས་ཀྱིས་སེམས་དངངས་པར་གྱུར་པའི་བཞིན་ཅན་རྣམས་སྲོག་གི་ཐ་མར་གྱུར་པའི་འཇིག་རྟེན་དུ་འཁྲིད་པར་བྱེད་པ་རྣམས་ལས་གཞན་ལ་ནི་རྣམ་པ་དེ་ལྟ་བུའི་སྡུག་བསྔལ་རྣམས་
[307a.6]ཡོད་པ་མ་ཡིན་ནོ། །ཇི་ལྟར་བཀྲེས་པ་དང་སྐོམ་པས་བྱས་པ་ལས་གཞན་རྣམས་ནི་རྣམ་པ་དེ་ལྟ་བུའི་སྡུག་བསྔལ་ཉིད་ཡོད་པ་མ་ཡིན་ནོ། །དེའི་ཕྱིར་སོ་སོར་གཞོམ་པར་བྱ་བའི་དོན་དུ་སྦྱིན་པ་སྦྱིན་པར་བྱ་སྟེ། སེམས་དང་ཞིང་དང་། དངོས་པོ་རྣམས་ཕུན་སུམ་ཚོགས་པ་དང་། དུས་
[307a.7]སུ་རིགས་པ་དང་། ཡུལ་དུ་མཁོ་བ་རྣམས་ཀྱང་རབ་ཏུ་བརྩོན་པ་དང་། རྣམ་པར་འགྱུར་བ་མེད་པར་བྱས་ལ་གཏང་བར་བྱའོ། །འཁོར་བའི་འཇིགས་པ་རྣམས་ཀྱིས་འཇིགས་པ་དང་རྣམ་པར་རྟོག་པའི་སྡུག་བསྔལ་གང་ཡིན་པ་དེ་དག་ལྷ་རྣམས་ལ་ཡང་ཡོད་མོད་ཀྱི་འཁོར་བ་ན་ཟས་ཀྱིས་
[307b]
[307b.1]བྱས་པ་རྣམས་ནི་ཤིན་ཏུ་ཉུང་ཟད་ཅིག་ཡིན་ནོ། །བཀྲེས་པ་དང་སྐོམ་པ་དང་ཀུན་ནས་བྲལ་བར་བྱ་བའི་དོན་དུ་སྦྱིན་པ་དག་ནི་གཏོང་བར་གྱིས་ཤིག །ཀྱེ་ཧེ་ལྷ་དག་དེ་ལ་འདི་ནི་མི་རྣམས་ཀྱི་མིའི་འཇིག་རྟེན་གྱི་བཀྲེས་པ་དང་སྐོམ་པའི་རང་བཞིན་གྱི་རྣམ་པར་རྟོག་པ་དུ་མའི་སྡུག་བསྔལ་གཞན་
[307b.2]རྣམས་ཡིན་ཏེ། གང་ཡང་དེ་དག་རྣམས་ནི་ཤིན་ཏུ་འཇམ་པར་གྱུར་པའི་ལྷ་རྫས་ཀྱི་བདེ་བ་ཤིན་ཏུ་ཆུང་བས་ཀྱང་ཟིལ་གྱིས་གནོན། ཕལ་ཆེ་བར་གྱུར་པའི་ལྷ་རྫས་ཀྱི་ཟས་དང་སྐོམ་གྱི་དངོས་པོ་རྙེད་པར་སླ་བར་གྱུར་པ་རྣམས་ཀྱང་ལྷ་དག་གིས་རིག་པ་ཡང་མ་ཡིན་ནོ། །འདོད་པའི་ཁམས་
[307b.3]འདི་ནི་ཉེ་འཁོར་རྣམས་ཐམས་ཅད་ན་ཡང་བཀྲེས་པ་དང་སྐོམ་པར་གྱུར་པའི་རང་བཞིན་གྱི་འཇིགས་པ་རྣམས་ཀྱི་སྡུག་བསྔལ་གྱི་རླུང་གིས་བཏབ་པས་ཀུན་ཏུ་འབར་བར་གྱུར་པ་ཡིན་གྱིས་དེ་ལ་ལྷ་དག་རིངས་པ་རིངས་པས་མི་རྣམས་སུ་སྐྱེ་བར་མ་བྱེད་ཅིག །ཕྱིར་ཞིང་ཉིད་ཀྱང་ཡིད་ལ་བྱས་པར་
[307b.4]གྱུར་ཏ་རེ། མིའི་འཇིག་རྟེན་པ་རྣམས་ནི་སྐྱེ་བ་དང་རྒ་བ་དང་ནད་རྣམས་ཀྱིས་ཕལ་ཆེ་བར་གནས་པ་ཡིན་ནོ། །གཞན་ཡང་འཐབ་བྲལ་གྱི་བདག་པོ་མུ་སུ་ལུན་དྷ་དེ་ཉིད་ཀྱིས་ལྷ་དེ་དག་རྣམས་ཉིད་ཀྱི་ཡིད་དེ་དག་ལ་ཀུན་ཏུ་བལྟས་ནས་ཕྱིར་ཞིང་ཉིད་ཀྱང་ཤིན་ཏུ་ལས་སུ་རུང་བ་དང་འཇམ་
[307b.5]པོར་གྱུར་པས་བྱེད་པ་གཞན་ཡང་མི་དེ་དག་རྣམས་ཉིད་ཀྱི་སྡུག་བསྔལ་རྗོད་པར་བྱེད་དེ། རབ་ཏུ་བརྩོན་པ་དུ་མས་གཞན་རྣམས་ལ་ཕན་པར་བྱེད་པ་ཡིན་ལ་བདག་ལ་ཕན་པར་བྱེད་པ་ནི་སླ་བ་ཡིན་ལ་གཞན་ལ་ཕན་པར་བྱེད་པ་ནི་དཀའ་བ་ཡིན་ནོ། །དེ་ཡང་གཞན་གྱི་དོན་འཛིན་པ་ནི་ཕན་
[307b.6]ཚུན་དུ་ཕན་པར་བྱེད་པས་ཡང་དང་ཡང་དུ་དང་རྣམ་པ་དུ་མར་ཡང་འཐབ་བྲལ་གྱི་ལྷ་རྣམས་ལ་ཆོས་སྟོན་པར་བྱེད་དོ། །གཞན་ཡང་མུ་སུ་ལུན་དྷ་དེས་ཉམས་པ་མེད་པར་གཞན་གྱི་ལ་སྤྲོ་བར་གྱུར་ཅིང་འདོད་པའི་འཇིགས་པས་འཇིགས་པའི་ལྷ་དེ་དག་རྣམས་ལ་མིའི་སྡུག་བསྔལ་གཞན་རྣམས་
[307b.7]ཀྱང་སྟོན་པར་བྱེད་པ་ལ་འདི་ལྟ་སྟེ། ཀྱེ་ཧེ་ལྷ་དག་མཆོག་ཏུ་མིའི་འཇིག་རྟེན་གྱི་མི་རྣམས་ཆེས་སྡུག་བསྔལ་བར་གྱུར་པ་དེ་དག་རྣམས་ཀྱང་འདི་ལྟ་སྟེ། ཁ་ཉེན་པའི་སྡུག་བསྔལ་ལ་མི་རྣམས་ལ་མིའི་འཇིག་རྟེན་དུ་ཡིད་ཀྱིས་བསྲན་པར་དཀའ་བ་ཡིད་སྟོབས་མེད་པར་བྱེད་པ་གཞན་པོ་
[308a]
[308a.1]དེ་དག་རྣམས་ལ་ཡང་དབང་ཆུང་བའི་སྡུག་བསྔལ་འཆད་པར་བྱེད་པ་ཡིན་ནོ། །འདི་ལྟ་སྟེ། ཀྱེ་ཧེ་ལྷ་དག་མི་རྣམས་ནི་རྣམ་པ་སྣ་ཚོགས་པ་དང་། རྣམ་པར་རྟོག་པ་སྣ་ཚོགས་པ་དང་། ཤིན་ཏུ་གཟེར་ཟུག་ཆེ་བར་གྱུར་པ་དེ་དང་དེ་རྣམས་ལ་ཕལ་
[308a.2]ཆེར་ནི་དབུལ་པོར་གྱུར་པ་རྣམས། ཁ་ཉེན་པའི་སྡུག་བསྔལ་འབྱུང་བར་འགྱུར་ཏེ། གཉེན་བཤེས་དང་། རང་གི་སྐྱེ་བོ་རྣམས་དང་། གྲོགས་པོ་དང་། རྩ་འབྲེལ་ཕུན་སུམ་ཚོགས་པར་གྱུར་པ་རྣམས་ཀྱི་དྲུང་ན། དབང་ཆུང་བའི་སྐྱོན་གྱིས་གཡོག་པོར་འགྱུར་རོ། །
[308a.3]ཕུན་སུམ་ཚོགས་པ་དག་གི་དྲུང་ན། ཁ་ཉེན་པའི་སྐྱོན་གཉིས་པ་རྣམས་ནི་དབུལ་བར་གྱུར་པ་ཉིད་ཀྱིས། གཞན་རྣམས་ཀྱི་ཁྱིམ་དུ་ཟས་ལ་རྟག་ཏུ་མངོན་པར་དགའ་བའོ། །གསུམ་པ་ནི་ཀུན་ནས་འབྲེལ་བ་མེད་པ་རྣམས་རབ་ཏུ་མང་བར་སྨྲ་བར་བྱེད་པའོ། །བཞི་པ་ནི་
[308a.4]རྨོངས་པ་སྟེ། གཉེན་བཤེས་རྣམས་ཀྱི་མདུན་དུ་ཤིན་ཏུ་བརྫུན་པར་སྨྲས་པའི་སྐྱོན་གྱིས་དང་། ཇི་ལྟ་བ་བཞིན་མ་ཡིན་པ་དོན་རྣམས་སྨྲས་པས་དང་འདུག་པ་དང་། ཟས་ངན་པ་དྲི་མ་ཅན་རྣམས་ཀྱིས་ཟིལ་གྱིས་མནན་པའི་ཕྱིར་དང་། འདི་དག་རྣམས་ནི་སྤྲོ་བར་འགྱུར་
[308a.5]བའི་རྐང་རྒྱན་དང་བཅས་ནས་མ་འོངས་པའི་སྐྱོན་གྱིས་ཡིན་ཏེ། ཀྱེ་ཧེ་ལྷ་དག་མི་རྣམས་ལ་མིའི་འཇིག་རྟེན་དུ་དེ་ལྟ་བུ་ལ་སོགས་པ་མང་པོ་རྣམས་ཀྱི། ཁ་ཉེན་པའི་སྡུག་བསྔལ་དང་འབྲེལ་བ་དག་ནི་མེ་སྙིང་ལ་གནས་པ་ཡིན་ཏེ། མི་རྣམས་ལ་མིའི་འཇིག་རྟེན་དུ་འདི་ལྟ་སྟེ། 
[308a.6]ཆེས་གཞན་ཁ་དྲག་པར་གྱུར་པའི་མེ་ཕལ་པོ་ཆེ་རང་གི་སྐྱེ་བོ་དང་། གྲོགས་པོ་དང་འབྲེལ་པ་གདུང་བ་རྣམས་ཀྱི་ནང་བཅུ་འགྱུར་གྱི་སྐྱོན་གྱི་ཆ་དང་ལྡན་ན་ཡང་། དེས་ནི་ལུས་ཐམས་ཅད་སྲེག་པར་བྱེད་པ་ཡིན། ཡན་ལག་ཐམས་ཅད་སྲེག་པར་བྱེད་པ་ཡིན་པ་དང་། འཇིགས་
[308a.7]པ་ཆེན་པོ་དང་། འཇིགས་སུ་རུང་བར་གྱུར་པ་ལུས་སྐེམས་པར་བྱེད་ཅིང་སྲེག་པར་བྱེད་པའི་མེ་ཡིན་གྱིས། དབུགས་རྔུབ་པའི་དུ་བ་དེ་ལ། ཀྭའི་ལྷ་དག་རིངས་པ་རིངས་པས་མིར་སྐྱེས་པར་གྱུར་ཏ་རེ། མི་རྣམས་ནི་སྡུག་བསྔལ་མང་བ་དང་། མནོག་ཆུང་བ་
[308b]
[308b.1]དང་། ཉེ་བར་འཚེ་བ་དང་བཅས་པ་དང་། ཚེ་ཐུང་བ་དང་། ཁ་ཉེན་པར་གྱུར་པའི་སྐྱོན་རྣམས་ཀྱིས་དྲི་མ་ཅན་ཡང་ཡིན་ཏེ། ཁ་དྲག་པ་ཡང་མིར་སྐྱེས་པའི་སྐྱེས་བུ་རྣམས་ཉིད་འབའ་ཞིག་ལ་བླ་ལྷག་ཏུ་ཡིན་གྱི། དེ་བཞིན་དུ་འགྲོ་བ་གཞན་བཞི་པོ་རྣམས་
[308b.2]ན་ནི་མ་མཐོང་ངོ་། །དེ་ལ་འདི་ནི་བླ་ལྷག་ཏུ་མི་རྣམས་ཀྱི། མིའི་འཇིག་རྟེན་པ་རྣམས་ལ་ཡིན་ནོ། །གཞན་དག་ལས་བྱུང་བའི་ང་རྒྱལ་དང་། ཀུན་ཏུ་ང་རྒྱལ་ལུས་རྣམས་ཐམས་ཅད་ལ། ནད་མི་བཟད་པ་དང་འདྲ་བར་གྱུར་པའི་ཀུན་ཏུ་ང་རྒྱལ་བ་རྣམས་
[308b.3]ལ། ཁ་དྲག་པ་ནི་སྡུག་བསྔལ་ཡིན་ཏེ། གང་གི་ཕྱིར་སྔར་མཉམ་པར་ཐོབ་པར་གྱུར་པ་ལས། དེའི་རྟིང་ཉིད་ལ་དོན་ཕྱིན་ཅི་ལོག་ཏུ་གྱུར་པ་བཅུ་ཆར་འགྱུར་ཏེ། དེ་ལྟར་སྔར་མ་བྱུང་བའི་ཁ་ཉེན་པ་རྣམས་འབྱུང་བར་འགྱུར་རོ། །དེ་ལ་གང་དག་ལན་
[308b.4]ཅིག་རྙེད་པར་གྱུར་པ་དེ་ཡང་། ཀུན་ང་རྒྱལ་བས་ཐུང་ངུན་གྱི་དུས་སུ་འགྱུར་རོ། །སྔོན་གྱི་ཉིད་ཡང་དང་ཡང་དུ་རབ་ཏུ་སྤེལ་ནས། རིང་པོའི་དུས་ན་ཐོབ་པ་ཡང་སྔར་གྱི་ཉིད་དུ་འགྱུར་རོ། །ཡོངས་སུ་ཁ་དྲག་པར་བྱེད་པ་དེ་ནི། འཆི་བར་གྱུར་པ་བས་
[308b.5]ཀྱང་། ཤིན་ཏུ་སྡུག་བསྔལ་བ་ཡིན་ཏེ། རིགས་ཀྱི་བུ་རྣམས་སེམས་ཀྱི་རྒྱུད་བརྒྱལ་བར་འགྱུར་བ་ཡིན་པའི་ཕྱིར་རོ། །ཀྱེ་ཧེ་ལྷ་རྣམས་དེ་དག་རྣམས་མིའི་འཇིག་རྟེན་དུ། མི་རྣམས་ཀྱི་བཟོད་པར་མི་ནུས་པ་གཞན་ཡིན་ཏེ། སྡུག་བསྔལ་
[308b.6]རྣམས་རྣམ་པ་དུ་མར་བཤད་པ་ཡིན་ནོ། །བདག་གིས་ཁྱེད་རྣམས་ལ་གཞན་ཡང་བཤད་པར་བྱ་སྟེ། ཁྱེད་ཅག་རྣམས་གང་དག་ཞེ་ན། འདི་ལྟ་སྟེ། རྒས་པའི་སྡུག་བསྔལ་ལོ། །རྒས་པ་ཞེས་བྱ་བ་ཡང་། འདུ་བྱེད་རྣམས་ཐམས་ཅད་སྟོབས་
[308b.7]ཉམས་པར་འགྱུར་བའོ། །དེས་ནི་དབང་པོ་རྣམས་ཡོངས་སུ་རྙིངས་པར་བྱེད་པ། ལང་ཚོ་ལ་བབ་པ་རྣམས་ཀྱི་འགྲན་ཟླར་གྱུར་པ། དབྱུག་པ་ལ་བཏུད་ནས། ལྷག་པར་གནས་པ། འགྲོ་བར་བྱེད་མི་ནུས་པ་མིང་དང་། གཟུགས་དག་སྟོབས་
[309a]
[309a.1]ཉམས་པར་བྱེད་པ་པོ་ཁ་དྲག་པའི་སྐྱེས་གནས་ལུས་ཀྱི་རྒྱབ་ཀྱི་སྒལ་ཚིགས་སྒུ་བར་བྱེད་པ། སྐྲ་རྣམས་གཟུགས་མི་འདྲ་བར་བྱེད་པ། འཆི་བར་འགྱུར་བའི་དང་པོའི་ཕོ་ཉ་བཀྲེན་པའི་སྐྱེས་གནས་ལུས་དང་། དབང་པོ་དང་། ཡིད་
[309a.2]རྣམས་རྒུད་པར་བྱེད་པ་སྟེ། མི་རྣམས་གསོན་པ་ཉིད་ན། དེ་དག་གིས་སྐྱེ་བ་གཞན་ཉིད་དུ་ཁྲིད་པར་བྱེད་པ་ཡིན་ནོ། །ཀྱེ་ལྷ་དག་དེ་ལ་འདི་ནི་མིའི་འཇིག་རྟེན་དུ་མི་རྣམས་ལ་མིང་དང་གཟུགས་གཉིས་ལ་ཅོ་འདྲི་བར་བྱེད་པར་གྱུར་པ་ཡིན་ཏེ། ངེས་པར་མྱོང་བར་
[309a.3]འགྱུར་བ་ཡིན་གྱིས་དུས་རིང་དུ་ཁྱེད་ཀྱིས་ཡོངས་སུ་གཞིགས་དང་། ཁྱེད་ཅག་གིས་རྟོགས་པར་གྱུར་ནས་སྡུག་བསྔལ་བར་མི་འགྱུར་བ་དེ་དག་རྣམས་ནི་ངེས་པར་སེམས་མེད་པ་ཡིན་ཏེ། ཤིང་དང་རྡོ་བ་དང་མཚུངས་པ་ཡིད་དང་བྲལ་བར་གྱུར་པ་དང་མིའི་གཟུགས་བརྙན་གྱི་དུད་འགྲོ་རྣམས་ཡིན་ནོ། །
[309a.4]ཀྱེ་ཧེ་ལྷ་དག་དེ་ལས་གཞན་མི་རྣམས་ཀྱི་མིའི་འཇིག་རྟེན་ན་སྡུག་བསྔལ་ཆེན་པོར་གྱུར་པ་ནི་སྐྱེ་བའི་སྡུག་བསྔལ་ཞེས་བྱ་བ་ཡིན་ཏེ། སྐྱེ་བ་ཉིད་ལས་རྒས་པར་འགྱུར་བའི་སྡུག་བསྔལ་འདི་ཡིན་པར་རིག་པར་གྱིས་ལ་ཁྱེད་རྣམས་སྲིད་པ་ལ་མངོན་པར་ཞེན་པར་མ་བྱེད་དང་། ཀྱེ་ཧེ་ལྷ་དག་གཞན་ཡང་
[309a.5]རྣམ་པ་མང་པོ་རྣམས་སུ་དང་བཟོད་པར་དཀའ་བ་དུ་མ་རྣམས་སུ་ཡང་ཤིན་ཏུ་སྡུག་བསྔལ་སྐྱེ་བ་ནས་སྐྱེ་བ་རྣམས་སུ་འགྱུར་རོ། །དེ་དག་ཀྱང་གང་ཞེ་ན་འདི་ལྟ་སྟེ། འཆི་བའི་སྡུག་བསྔལ་ཞེས་བྱ་བ་སྐྱེ་བ་དེ་དག་ཏུ་སླར་མི་ལྡོག་པ། ལུས་དང་དབང་པོ་དང་སྐྱེ་མཆེད་རྣམས་འགག་པར་བྱེད་པ་
[309a.6]སྲོག་གི་དབང་པོ་དང་སྐྱེ་མཆེད་རྣམས་རྣམ་པར་འཇིག་པ་རང་གི་སྐྱེ་བོ་དང་གྲོགས་པོ་དང་གཉེན་འབྲེལ་རྣམས་དང་ཕྱིས་མི་འཕྲད་པར་འགྱུར་བ་སྐལ་བ་འཐུན་པ་རྣམས་རླག་པར་བྱེད་པ། སྐྱེ་བ་གཞན་དུ་འགྲོ་བར་གྱུར་པས་རང་གི་ལས་ཀྱི་འབྲས་བུའི་ལམ་རྣམས་ཟ་བར་བྱེད་པའི་སྐྱེས་བུ་ཚེ་མཐར་
[309a.7]ཐུག་པ་ན་ལུས་གཏོང་བ་ནི་སེམས་ཅན་རྣམས་ཀྱིས་ངེས་པར་མྱོང་བར་གྱུར་པ་ཡིན་ནོ། །དེའི་རྗེས་ཐོགས་ལ་སྲིད་པ་བར་མ་དོ་བར་སྐྱེ་བར་འགྱུར་བ་འདི་ནི་འཆི་བ་ཞེས་བརྗོད་དེ། ཀྱེ་ལྷ་དག་དེ་ལ་དེ་དག་ནི་ཅི་ནས་ཀྱང་ཉམས་སུ་མྱོང་བར་འགྱུར་བ་ནི་སྐྱེ་བ་ཡིན་པ་གང་གི་ཕྱིར་ཐམས་ཅད་ལ་འཆི་
[309b]
[309b.1]བ་ངེས་པར་འབྱུང་བ་ཡིན་ནོ། །གལ་ཏེ་ཤེད་ན་མཐར་ཐུག་པར་གྱུར་ནས་འཆི་བར་འགྱུར་བ་དང་ཤི་ནས་ཀྱང་མིར་སྐྱེ་བར་འགྱུར་བ་དང་། སྐྱེས་པ་ཡང་མི་འཆི་བར་འགྱུར་བ་དེ་དག་རྣམས་ནི་གནས་མེད་དོ། །དེའི་ཕྱིར་མྱུར་ཞིང་རིངས་པས་ཀྱང་མིར་སྐྱེ་བར་འགྱུར་བའི་ཡིད་བྱས་པར་
[309b.2]གྱུར་ཏ་རེ། དེ་ནས་ཡང་དེའི་དུས་ན་འཐབ་བྲལ་བ་རྣམས་ཀྱི་བདག་པོ་མུ་སུ་ལུན་དྷ་དེས་ཚིགས་སུ་བཅད་པའི་དབྱངས་རྣམས་བརྗོད་པ། ཇི་ལྟར། ཇི་སྐད་བཤད་པའི་མིའི་སྡུག་བསྔལ། །སྲིད་པ་བར་མ་དོར་ཡང་ནི། །སྐྱེས་པ་རྣམས་ནི་ཕྱི་ནས་ཀྱང་། །ངེས་པར་འཆི་བར་འགྱུར་བ་ཡིན། །
[309b.3]སྲིད་པ་བར་མར་ཀུན་གནས་ནས། །ལས་རྣམས་ཀྱིས་ནི་དྲངས་གྱུར་པ། །ལམ་རིང་འགྲོ་བའི་སྡུག་བསྔལ་གང་། །དེ་ནི་བརྗོད་པར་མི་བཟོད་དོ། །བཤང་དང་གཅི་བར་ནུབ་གྱུར་པའི། །ཚ་བས་ཀྱང་ནི་མནར་གྱུར་པའི། །མངལ་ན་གནས་པའི་སྡུག་བསྔལ་གང་། །སྨྲ་བར་
[309b.4]བཟོད་པ་མ་ཡིན་ནོ། །ཟས་ཀྱི་རོ་ལ་བརྐམ་པ་དང་། །རྟག་ཏུ་དེ་ལ་སོད་པའི་སེམས། །རོ་ལ་སྲེད་པའི་སྡུག་བསྔལ་གང་། །དེ་ནི་བརྗོད་པར་མི་བཟོད་དོ། །ཡིད་ནི་འདོད་པས་བསྲེགས་པ་དང་། །འདོད་པ་ལ་ནི་སྲེད་པའི་སེམས། །གང་གིས་སྡུག་བསྔལ་ལྷག་གྱུར་པ། །དེ་ནི་བརྗོད་
[309b.5]པར་མི་བཟོད་དོ། །མི་རྣམས་དུག་དང་མེ་འདྲ་བའི། །མི་སྡུག་པ་དང་ལྷན་ཅིག་ཕྲད། །དེ་ལས་སྡུག་བསྔལ་སྐྱེ་འགྱུར་གང་། །དེ་ནི་སྨྲ་བར་བཟོད་མ་ཡིན། །སྡུག་པ་དང་བྲལ་སྡུག་བསྔལ་གང་། །ཆེས་ཆེ་མི་རྣམས་ལ་སྐྱེ་བ། །བཟོད་པར་དཀའ་དང་ཤིན་ཏུ་དྲག །དེ་ནི་བརྗོད་པར་
[309b.6]བཟོད་མ་ཡིན། །ཚ་གྲང་ལ་སོགས་འཇིགས་ཆེན་པོ། །ཆེན་པོ་རྣམ་པ་དུ་མ་རྣམས། །སྡུག་བསྔལ་དྲག་པོ་ཀུན་ཏུ་སྐྱེ། །དེ་དག་བརྗོད་པར་བཟོད་པ་མིན། །ནད་སྐྱེས་སྲོག་ནི་གཅོད་བྱེད་པོ། །དུས་ཀྱི་ཕོ་ཉ་ལྟ་བུ་གཞན། །གང་སྡུག་སྲོག་ཆགས་རྣམས་མཐོང་ནས། །དེ་བརྗོད་པར་
[309b.7]ནི་བཟོད་མ་ཡིན། །རང་དབང་མེད་པར་བཀྲེན་པ་ཡི། །རྟག་ཏུ་གཞན་གྱི་དབང་འགྲོ་རྣམས། །ཕན་པ་རབ་ཉམས་སྡུག་བསྔལ་གང་། །དེ་ནི་བརྗོད་པར་བཟོད་མ་ཡིན། །རྟག་ཏུ་ཚོལ་ཁྲོས་བྱས་པ་ཡི། །སྲེད་པའི་དུག་གིས་བསྲེགས་པ་ཡི། །ལྷ་རྣམས་གང་གི་སྡུག་
[310a]
[310a.1]བསྔལ་ནི། །དེ་བརྗོད་བྱ་བར་བཟོད་པ་མིན། །རྒྱུན་མི་འཆད་པར་རྣམ་མང་དུ། །སྡིག་གྲོགས་བསྐྱེད་པའི་སྡུག་བསྔལ་གང་། །ངན་སོང་སྐྱེད་པར་བྱེད་པའི་གང་། །དེ་ནི་བརྗོད་པར་བཟོད་མ་ཡིན། །བྲེལ་དོག་བུ་དང་བུ་མོ་ཡི། །སྙིང་ལ་ཇི་ལྟ་བུར་སྐྱེ་བ། །
[310a.2]དམྱལ་བ་རྣམས་ཀྱི་རྩེད་མོ་འདི། །བརྗོད་པར་བཟོད་པ་དེ་མ་ཡིན། །བཀྲེས་དང་སྐོམ་པའི་མེ་དག་གིས། །ཤིན་ཏུ་བསྲེགས་དང་སྲེག་འགྱུར་བའི། །ཆུད་ཟོས་ཡིད་ཀྱི་སྡུག་བསྔལ་གང་། །དེ་ནི་བརྗོད་པར་བཟོད་པ་མིན། །རྟག་པ་ཉིད་དུ་ཁ་དྲག་པ། །གཉེན་
[310a.3]གྲོགས་སྐྱེ་བོའི་སྙིང་བྱམས་པའི། །མྱ་ངན་ལས་སྐྱེས་སྡུག་བསྔལ་གང་། །དེ་ནི་སྨྲ་བར་བཟོད་མ་ཡིན། །འཁར་བ་ལ་བརྟེན་སྒུར་བར་འགྲོ། །སེམས་དང་དབང་པོ་སྟོབས་ཆུང་བའི། །ལུས་རྙིངས་པ་ཡི་སྡུག་བསྔལ་གང་། །དེ་ནི་བརྗོད་པར་བཟོད་མ་ཡིན། །ཡིད་
[310a.4]དགའི་འཇིག་རྟེན་འདི་ནས་ནི། །འཆི་བདག་གིས་ནི་ཁྲིད་གྱུར་པའི། །འགྲོ་ལ་སྡུག་བསྔལ་གང་སྐྱེ་བ། །དེ་བརྗོད་པར་ནི་བཟོད་མ་ཡིན། །འབྱུང་པོ་ཀུན་གྱིས་མི་མཐོང་ཞིང་། །ལས་རྣམས་ཀུན་གྱིས་རྒྱལ་མིན་པར། །སེམས་ཅན་ཐམས་ཅད་རྣམ་འཇོམས་པ། །
[310a.5]འཆི་བདག་ཅེས་ནི་བརྗོད་པ་ཡིན། །བཟོད་པར་དཀའ་བའི་སྟོབས་པོ་ཆེ། །སེམས་སྟོབས་གཏུམ་པས་ཀུན་རྒྱུ་བ། །སོ་སོའི་འཇིགས་ཆེན་དུ་མ་ནི། །འཆི་བདག་ཅེས་ནི་བརྗོད་པ་ཡིན། །བཟློག་ཐབས་མེད་པའི་དུས་ཀྱི་མེ། །སེམས་ཅན་རྣམས་ཀྱི་ངེས་མྱོང་བ། །མི་
[310a.6]རྣམས་གསོན་པའི་བར་ཆད་བྱེད། །འཆི་བདག་ཅེས་འདི་བརྗོད་པ་ཡིན། །ཇི་བཞིན་དུས་ཀྱིས་རབ་འཇོམས་པ། །གསོན་པ་ཡང་ནི་རྣམ་པར་འཇོམས། །ཕུང་པོ་ཁམས་རྣམས་ལེགས་འཛད་པ། །འདི་ནི་འཆི་བདག་ཏུ་བརྗོད་དོ། །སྐྱེས་ནས་ཡོད་པ་ཡང་རྟག་པར། །
[310a.7]གཉེན་བཤེས་གྲོགས་དང་འབྲལ་བ་ཡིན། །སླར་ཡང་དེ་དག་དང་ཕྲད་མེད། །འདི་ནི་འཆི་བདག་ཅེས་བརྗོད་དོ། །བསྲན་པར་མི་བཟོད་མི་བཟོད་པའི། །འཆི་བ་ཇི་སྲིད་མ་བྱུང་བ། །དེ་སྲིད་ཆོས་ནི་ཡིད་ལ་གྱིས། །དེས་ནི་སྙིང་པོ་ལྷ་ཡི་གནས། །ལེགས་པར་གསོན་
[310b]
[310b.1]པ་དེ་ཡིན་ཏེ། །གང་གི་ཡིད་ལ་ཆོས་གནས་པའོ། །ཆོས་དང་རྣམ་པར་བྲལ་བ་ཡི། །གསོན་པ་གསོན་པར་འདོད་པ་མིན། །གང་གིས་ཡིད་ལ་སངས་རྒྱས་གནས། །དེ་ནི་ལེགས་པར་གསོན་པ་ཡིན། །སངས་རྒྱས་དང་ནི་རྣམ་བྲལ་བའི། །གསོན་པ་གསོན་
[310b.2]པ་མིན་པར་འདོད། །གང་གི་ཡིད་ལ་ཆོས་གནས་པ། །དེ་ནི་ལེགས་པར་གསོན་པ་ཡིན། །ཆོས་དང་རྣམ་པར་བྲལ་བ་ཡི། །གསོན་པ་གསོན་པ་མིན་པར་འདོད། །གང་གི་ཡིད་ལ་དགེ་འདུན་གནས། །དེ་ནི་ལེགས་པར་གསོན་པ་ཡིན། །དགེ་འདུན་རྣམ་པར་
[310b.3]སྤངས་པ་ཡི། །གསོན་པ་གསོན་པ་མིན་པར་འདོད། །གང་ཞིག་བདེན་པ་ལ་གནས་ཡིད། །དེ་ནི་ལེགས་པར་གསོན་པ་ཡིན། །བདེན་པ་རྣམ་པར་སྤངས་པ་ཡི། །གསོན་པ་གསོན་པ་མིན་པར་འདོད། །གང་ཞིག་ཡིད་ནི་ལམ་ལ་གནས། །དེ་ནི་བདེ་བར་
[310b.4]འཚོ་བ་ཡིན། །ལམ་ནི་རྣམ་པར་སྤངས་པ་ཡི། །གསོན་པ་གསོན་པ་མིན་པར་འདོད། །མྱ་ངན་འདས་པར་འགྲོ་བ་ལ། །གང་གི་བློ་ནི་རྟག་ཏུ་གནས། །དེ་ནི་ལྷ་ཡི་ལྷ་ཞེས་བརྗོད། །འདི་ན་གང་རྩེ་ལྷ་མ་ཡིན། །རྟག་ཏུ་སེམས་ནི་རྩེ་གཅིག་པས། །བསམ་གཏན་
[310b.5]བྱེད་པས་རྩེ་འགྱུར་གང་། །དེ་ནི་བདེ་ལྡན་ཆགས་བྱེད་པའི། །སྲིད་པའི་རྩེད་མོ་རྩེད་མོ་མིན། །རྨོངས་ཆགས་མང་དུ་ཉེར་རྩེ་བའི། །སྲིད་སྐྱོན་འདི་རྣམས་གོ་གྱིས་ལ། །མྱ་ངན་འདས་ལ་བརྩོན་པར་གྱིས། །དེ་དག་སྙིང་པོ་དམ་པར་འདོད། །དེ་ལྟར་འཐབ་བྲལ་གྱི་བདག་
[310b.6]པོ་དེས་རྣམ་པ་དུ་མར་གཞན་རྣམས་ལ་ཕན་པ་སྒྲུབ་པར་བྱེད་དེ། ལྷ་དེ་དག་རྣམས་ཀྱི་ཡིད་དེ་དག་རླན་པར་བྱེད་དོ། །ཇི་ལྟར་འཐབ་བྲལ་གྱི་ལྷ་དེ་དག་རྣམས་ངན་སོང་དུ་འགྲོ་བར་མི་འགྱུར་བར་བྱེད་དོ། །དེ་ནས་འཐབ་བྲལ་གྱི་ལྷ་དེ་དག་རྣམས་ཀྱིས་མུ་སུ་ལུན་དྷ་ལ་འདི་སྐད་ཅེས་
[310b.7]བརྗོད་དོ། །ཀྱེ་འཐབ་བྲལ་བ་རྣམས་ཀྱི་བདག་པོ་ཇི་ལྟ་བ་བཞིན་གོ་ལགས་ཀྱིས། ཇི་ལྟར་ཁྱོད་ཀྱིས་བཤད་པ་དེ་དག་རྣམས་ཐམས་ཅད་ནི་བདེན་པ་ལགས་ཏེ། བདག་ཅག་གིས་འདིར་མངོན་སུམ་དུ་བགྱིས་སོ། །ཇི་ལྟར་བདག་ཅག་རྣམས་ཀྱི་དྲུང་ན་རིམ་པ་རྣམས་ཐམས་ཅད་ཀྱིས་
[311a]
[311a.1]གླགས་པར་གྱུར་པའི་ལྷ་རྣམས་བཟོད་པར་དཀའ་བའི་ཤིན་ཏུ་སྡུག་བསྔལ་བར་གྱུར་ཏོ། །དེ་དག་རྣམས་ཀྱི་ཚད་དང་། མདོག་དང་། དབྱིབས་དང་། རྒྱ་ཆེ་བར་གྱུར་པའི་རིམ་པ་གང་དག་གི་ཁྱད་པར་རྣམས་ནི་བདག་ཅག་རྣམས་ཀྱིས་བཅུའི་ཆ་ཡང་། 
[311a.2]ཅུང་ཟད་ཙམ་དུ་ཡང་མི་ཆོག་པ་དེ་དག་རྣམས་ཐམས་ཅད་ཀྱང་བར་དུ་གཅོད་པ་འབྱུང་བར་འགྱུར་ན། ཅིའི་ཕྱིར་ན་བདག་ཅག་རྣམས་ལ་འབྱུང་བར་མི་འགྱུར་ལགས། དེ་དག་རྣམས་ཀྱི་དྲུང་དུ་འཐབ་བྲལ་གྱི་བདག་པོ་དེ་ཚིག་རྣམས་རྗོད་པར་བྱེད་པ། ཇི་ལྟར་ལྷ་དེ་དག་རྣམས་ཀྱི་
[311a.3]སྡུག་བསྔལ་ཁྱེད་ཀྱིས་མཐོང་བ་དེ་རྣམས་ནི་ཅུང་ཟད་ཙམ་ཡིན་ལ། ཁྱེད་རྣམས་ལ་ནི་དེ་ལས་བརྒྱ་འགྱུར་འབྱུང་བར་འགྱུར་ཏེ། བག་མེད་པས་ཀུན་ནས་ཁྲིད་པར་གྱུར་ནས། གལ་ཏེ་ཆོས་མ་ཡིན་པའི་རྗེས་སུ་འཇུག་པར་གྱུར་ཏེ། དམྱལ་བ་དང་། ཡི་དགས་དང་། 
[311a.4]དུད་འགྲོར་སྐྱེས་པར་གྱུར་ནའོ། །ཅི་སྟེ་ཆོས་ཀྱི་རྗེས་སུ་འཇུག་པར་གྱུར་ན་ནི། དེའི་ཚེ་ངན་སོང་གི་སྒོ་རྣམས་ནི་བཀག་པར་གྱུར་ཅིང་། ལྷ་དང་མི་རྣམས་ཀྱི་རྣམ་པ་སྣ་ཚོགས་པའི་བདེ་བ་རྣམས་ལ་ཉེ་བར་ལོངས་སྤྱོད་ནས། ཕྱི་ནས་ནི་དེ་རྒས་པ་མེད་པར་འགྱུར་བ་
[311a.5]དང་། གཞན་ཡང་མྱ་ངན་མེད་པར་གྱུར་པའི་རྟག་པའི་གོ་འཕང་ཀུན་ནས་འཐོབ་པར་འགྱུར་ཏེ། གང་ལ་ཇི་སྐད་དུ་བཤད་པའི་སྡུག་བསྔལ་དེ་དག་རྣམས་འབྱུང་བར་མི་འགྱུར་བ་ཡིན་ནོ། །དེ་ལ་རྒྱུ་དེ་དག་གི་ཕྱིར་ན་བག་མེད་པ་རྣམས་ལ་ཀུན་ཏུ་འཇུག་པར་མ་བྱེད་
[311a.6]དང་། འདོད་པ་དེ་དག་རྣམས་ནི་བདེ་བ་མ་ཡིན་ནོ། །རྟག་པ་ཡང་མ་ཡིན་ཏེ། འདི་དག་གིས་ནི་ཟག་པ་མེད་པའི་ཡེ་ཤེས་ཀྱི་བསམ་གཏན་གྱི་བདེ་བ་བླ་ན་མེད་པ་རྣམས་ཀྱི་བཅུ་དྲུག་གི་ཆར་ཡང་མི་ཕོད་དོ། །དེ་ནས་དེ་དག་གི་དྲུང་ནས་འཐབ་བྲལ་བ་རྣམས་ཀྱི་བདག་
[311a.7]པོ་དེས་ཚིག་དེ་དག་རྣམས་ཐོས་ནས། གཞན་ཡང་ལྷ་དེ་དག་རྣམས་ཉིད་ཀྱི་མངོན་སུམ་དུ་ཉེས་དམིགས་རྣམས་བྱེད་དོ། །ཡང་གཞན་བརྗོད་པ་ཇི་ལྟར་ཁྱོད་ཀྱི་བདག་ཅག་རྣམས་ལ་སྟོན་པར་བགྱིད་པ་དེ་དག་རྣམས་ནི་ཕན་པར་འདོད་པ་ལགས་པས། དེ་ལྟར་བདག་ཅག་
[311b]
[311b.1]རྣམས་ཀྱིས་བགྱི་ལགས་སོ། །ལྷ་ལགས་གཞན་ཡང་ཇི་ལྟར་ན་བདག་ཅག་རྣམས་ཀྱིས་ཀུན་ཏུ་འདོད་ཆགས་པས་བྱས་པའི་སྡུག་བསྔལ་དེ་དག་གིས་བདག་ཅག་གིས་འཐོབ་པར་མི་འགྱུར་བ་ལགས། དེ་ནས་དུས་དེའི་ཚེ་ན་མུ་སུ་ལུན་དྷ་དེས་ཚིགས་སུ་བཅད་པའི་དབྱངས་
[311b.2]བརྗོད་པ། ཇི་ལྟར། བདག་ཉིད་བདག་གི་མགོན་པོ་ཡིན། །གཞན་གང་རྗེས་སུ་མགོན་པོར་གྱུར། །གང་ཕྱིར་བདག་ཉིད་ལེགས་བཏུལ་བས། །རྟག་པའི་གོ་འཕང་འཐོབ་པར་འགྱུར། །ལེགས་པའི་ལས་བྱས་མཛེས་འགྱུར་ལྟར། །མགོན་པོ་གཞན་
[311b.3]ནི་མ་ཡིན་ནོ། །སྐྱེ་བ་གཞན་ནི་སྟོང་དུ་ཡང་། །དེ་ལ་དེ་དག་རྗེས་སུ་འཇུག །རྒ་དང་འཆི་བ་སྤངས་པ་ཡི། །གནས་ཀྱི་མཆོག་ཏུ་འབབ་པར་བྱེད། །ཤིན་ཏུ་དགེ་བའི་རང་ལས་འདི། །བསམ་པ་ཡིས་ནི་ལྷ་ཡི་མཆོག །ལེགས་པའི་ལས་ལ་སྤྱོད་པར་གྱིས། །
[311b.4]ཕན་ཆེར་ཟས་ནི་དེ་ལས་ཟ། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་བསྟན་ནས། གཞན་ཡང་བརྗོད་པ། སོང་ལ་ནགས་དང་ཉེ་བའི་ནགས་རྣམས་སུ་བརྒྱུས་ནས། འདོད་པར་གྱུར་པའི་སྒྲ་དང་། རོ་དང་། གཟུགས་དང་། དྲི་རྣམས་ཀྱིས་ཁྲིད་པར་གྱུར་
[311b.5]ཡང་། གང་གི་ཕྱིར་ཁྱེད་རྣམས་ཇི་ལྟ་བ་བཞིན་དུ་བག་ཡོད་པར་གྱིས། དེ་ནས་དེ་ལྟར་གྱུར་པ་དང་། དེ་ནས་ལྷ་དེ་དག་གིས་ཚིག་དེ་དག་རྣམས་ཐོས་པར་གྱུར་པ་དང་འདི་སྐད་ཅེས་བརྗོད་དོ། །ཇི་ལྟ་བ་བཞིན་དུ་བདག་ཅག་རྣམས་ཀྱིས་སྨོན་ལམ་གདབ་པར་བྱ་སྟེ། 
[311b.6]ཇི་ལྟར་མ་འོངས་པའི་དུས་ན་འདི་འབྱུང་བར་འགྱུར་བ་ཡང་དག་པར་རྫོགས་པའི་སངས་རྒྱས་བླ་ན་མེད་པའི་སྐྱེས་བུ་འདུལ་བ། ཁ་ལོ་སྒྱུར་བ། མཚན་བྱམས་པ་ཞེས་བྱ་བ་དེའི་གསུང་རབ་ལ་བདག་ཅག་རྣམས་མིའི་འཇིག་རྟེན་དུ་སྐྱེ་བར་གྱུར་ཅིག །ཇི་ལྟར་འདི་མ་འོངས་པའི་
[311b.7]དུས་ན་འབྱུང་བར་འགྱུར་བའི་འདུས་པ་དང་པོ་དེ་བདག་ཅག་རྣམས་བྱེད་པ་དང་། ཆོས་རྣམས་མཉན་ནས་ཟག་པ་ཟད་པར་བྱེད་པར་ཡང་བདག་ཅག་གྱུར་ཅིག །དེ་ལྟར་ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པར་གྱུར་ཏོ། །
[312a]
[312a.1]སྨོན་ལམ་བཏབ་ནས་ཀྱང་སངས་རྒྱས་དང་། ཆོས་དང་། དགེ་འདུན་རྣམས་ལ་ཉེ་བར་སྐྱབས་སུ་ཡང་སོང་བར་གྱུར་ཏོ། །དེ་དག་རྣམས་ནི་ངེས་པར་ཡང་བྱམས་པའི་གསུང་རབ་ལ་མིའི་འཇིག་རྟེན་དུ་སྐྱེ་བར་འགྱུར་རོ། །ལྷ་གཞན་སྟོང་ཕྲག་བདུན་
[312a.2]ཅུ་པོ་རྣམས་ནི་ལྷན་ཅིག་ཏུ་དམ་པའི་ཆོས་ཐོས་ནས། ཟག་པ་རྣམས་ནི་ཟད་པར་བྱེད་དོ། །གང་ཡང་གཞན་དེ་དག་རྣམས་ཀྱིས་ནི་དེ་བཞིན་གཤེགས་པ་དེའི་སྐུ་གདུང་ནི་མཐོང་བར་འགྱུར་ལ། སྔོན་དང་པོར་དེ་དག་རྣམས་ཀྱིས་གྱ་ནོམ་པའི་བླ་ན་མེད་པ་ཡང་དག་པར་
[312a.3]རྫོགས་པའི་བྱང་ཆུབ་ཏུ་སྨོན་ལམ་བཏབ་པ་ཡིན་ནོ། །གཞན་ཡང་ལྷ་བརྒྱ་ཕྲག་གིས་རང་སངས་རྒྱས་ཀྱིས་སེམས་སུ་ཡོངས་སུ་བསྔོས་སོ། །དེ་དག་རྣམས་ཐམས་ཅད་ཀྱི་ཡང་སྨོན་ལམ་རྣམས་འབྲས་བུ་དང་བཅས་པར་འགྱུར་བ་ཡིན་ནོ། །དེ་ནས་འཐབ་བྲལ་བ་རྣམས་
[312a.4]ཀྱི་བདག་པོ་དེས་ཡིད་ཀྱིས་རྟོགས་པར་གྱུར་ནས། བདག་གིས་གཞན་ལ་ཕན་པ་ཤིན་ཏུ་མང་བ་བྱས་ཏེ། དེ་དག་རྣམས་སླར་ཡང་བག་མེད་པས་ཕྲོགས་པར་མི་འགྱུར་བར་འཐབ་བྲལ་གྱི་བདག་པོ་དེས་རྗེས་སུ་གནང་ངོ་། །ལྷ་དེ་དག་རྣམས་ཡིད་ལས་སུ་རུང་བར་
[312a.5]བྱས་པ་དང་། ཡིད་ལེགས་པར་དུལ་བར་བྱས་པས། མུ་སུ་ལུན་དྷ་དེ་ལ་གཡས་ཕྱོགས་ནས་བསྐོར་བ་བྱས་ནས། མཚོ་དེའི་དྲུང་དུ་སོང་བར་གྱུར་ཏོ། །མུ་སུ་ལུན་དྷ་ཡང་གཞན་ལ་ཕན་པ་དེ་དག་རྣམས་བྱས་ནས། ཕྱིར་ཡང་ས་གཞན་རྣམས་ཀྱི་ལྷ་
[312a.6]གཞན་རྣམས་ལ་ཕན་པར་བྱ་བའི་དོན་དུ། ལེགས་པར་སོང་བར་གྱུར་ཏོ།། །།འཐབ་བྲལ་གྱི་ལྷ་རྣམས་ཀྱི་ས་ལས་རྟག་ཏུ་བདེ་བའི་ས་སྟེ་བརྒྱད་པ་རྫོགས་སོ།། །།མུ་སུ་ལུན་དྷའི་རྫུ་འཕྲུལ་ཆེན་པོ་ཞེས་བྱ་བ་ཡང་རྫོགས་སོ།། །།