[1a]
[1a.1]༄༅། །འདུལ་བ་ཁ་བཞུགས་སོ། །
[1b]
[1b.1]འདུལ་བ་གཞི། བམ་པོ་ཉི་ཤུ་ལྔ་པ། དེ་ནས་བཅོམ་ལྡན་འདས་དུལ་བ་འཁོར་དུལ་བ། ཞི་བ་འཁོར་ཞི་བ་དགྲ་བཅོམ་པ་ལྔ་བརྒྱ་དང་ཐབས་ཅིག་ཏུ་སློ་མ་ལྟ་བུར་
[1b.2]གཤེགས་སོ། །དེ་ནས་རྒྱལ་བུ་རྒྱལ་བྱེད་ཀྱི་ཚལ་ན་གནས་པའི་ལྷ་དེས་བ་ཀུ་ལའི་ཡལ་ག་ཞིག་བླངས་ཏེ། བཅོམ་ལྡན་འདས་ལ་གྲིབ་མ་བྱེད་ཅིང་རྗེས་བཞིན་རྗེས་བཞིན་དུ་སོང་བ་དང་། བཅོམ་
[1b.3]ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ། 
[1b.4]ཐོས་ནས་ལྷ་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་པར་གྱུར་ཏོ། །ཇི་ཙམ་ན་ཕྱོགས་གཞན་ཞིག་
[1b.5]ན་ཡུགས་ས་མོ་ལྔ་བརྒྱ་ཙམ་གནས་པ་དེ་དག་གིས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་
[2a]
[2a.1]མཛེས་པར་བྱས་པ། འོད་འདོམ་གང་གིས་བརྒྱན་པ། ཉི་མ་སྟོང་བས་ལྷག་པའི་འོད་མངའ་བ། རིན་པོ་ཆེའི་རི་བོ་འགྲོ་བ་ལྟ་བུར་ཀུན་ནས་བཟང་བར་མཐོང་ངོ་། །མཐོང་མ་ཐག་ཏུ་ཡང་དེ་རྣམས་བཅོམ་ལྡན་འདས་ལ་སེམས་དང་བ་ཆེན་
[2a.2]པོ་སྐྱེས་སོ། །འདི་ནི་ཆོས་ཉིད་ཡིན་ཏེ། ཇི་ལྟར་དགེ་བའི་རྩ་བ་བསགས་པའི་རྒྱུ་ཅན་གྱི་སེམས་ཅན་གྱིས་དང་པོར་སངས་རྒྱས་མཐོང་བ་ལྟར་ལོ་བཅུ་གཉིས་སུ་ཞི་གནས་ཀྱི་སེམས་གོམས་པར་བྱས་པ་དང་། བུ་མེད་པས་བུ་རྙེད་པ་དང་། དབུལ་པོས་གཏེར་
[2a.3]མཐོང་བ་དང་། རྒྱལ་སྲིད་ལ་མངོན་པར་དགའ་བ་རྒྱལ་སྲིད་ཀྱི་དབང་བསྐུར་བ་ནི་དེ་ལྟར་ཉམས་དགའ་བ་སྐྱེད་པ་མ་ཡིན་ནོ། །དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་གདུལ་བའི་དུས་ལ་གཟིགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་
[2a.4]ལ་བཞུགས་སོ། །དེ་རྣམས་ཀྱིས་ཀྱང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་ཞེས་
[2a.5]བྱ་བ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་བྱ་བའི་བར་གོང་མ་བཞིན་དུའོ། །དེ་རྣམས་ཀྱིས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་བདག་ཅག་ལ་འདི་ལྟ་བུ་ནི་མས་མ་བགྱིས་ཏེ་ཕས་མ་ལགས། 
[2a.6]རྒྱལ་པོས་མ་ལགས། ལྷས་མ་ལགས། སྡུག་པས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས། སྔོན་གྱི་འདས་པས་མ་ལགས། དགེ་སྦྱོང་དང་། བྲམ་ཟེས་མ་ལགས་པ་གང་ལགས་པ་བཅོམ་ལྡན་འདས་ཀྱིས་བདག་ཅག་ལ་
[2b]
[2b.1]མཛད་དེ། ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། ངན་སོང་གི་སྒོ་ནི་བཀུམ། ཐར་པ་དང་མཐོ་རིས་ཀྱི་སྒོ་ནི་ཕྱེ་ནས་བདག་ཅག་ལྷ་དང་མི་རྣམས་སུ་ནི་བཀོད་དེ། བཙུན་པ་བདག་ཅག་འཕགས་སོ། །མངོན་པར་འཕགས་སོ། །བདག་
[2b.2]ཅག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བཅོམ་ལྡན་འདས་ཀྱིས་བདག་ཅག་དགེ་བསྙེན་དུ་གཟུང་དུ་གསོལ། དེ་དག་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་
[2b.3]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་མ་བཅོམ་ལྡན་འདས་བདག་ཅག་ལ་ཅུང་ཟད་ཅིག་སྩོལ་ཅིག་དང་། དེ་ལ་བདག་ཅག་བགྱི་བ་དག་བགྱིའོ། །དེ་ནས་བཅོམ་ལྡན་འདས་ཀྱི་རྫུ་འཕྲུལ་གྱིས་དབུ་སྐྲ་དང་སེན་མོ་བྲེགས་ཏེ་བྱིན་ནོ། །དེ་དག་གིས་བཅོམ་ལྡན་འདས་
[2b.4]ཀྱི་དབུ་སྐྲ་དང་སེན་མོའི་མཆོད་རྟེན་ཞིག་བརྩིགས་སོ། །དེ་ནས་རྒྱལ་བུ་རྒྱལ་བྱེད་ཀྱི་ཚལ་ན་གནས་པའི་ལྷ་གང་ཡིན་པ་དེས་མཆོད་རྟེན་དེའི་འཁོར་སར་བ་ཀུ་ལའི་ཡལ་ག་དེ་བསྐྱེད་དེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་བདག་ནི་མཆོད་རྟེན་འདི་ལ་བགྱི་བ་
[2b.5]བགྱིད་ཅིང་མཆིས་སོ་ཞེས་དེ་དེ་ཉིད་ན་གནས་སོ། །དེ་ལ་ཁ་ཅིག་གིས་ནི་ཡུགས་ས་མོའི་མཆོད་རྟེན་ནོ་ཞེས་བྱ་བར་ཤེས་སོ། །ཁ་ཅིག་གིས་ནི་བ་ཀུ་ལའི་འཁོར་ས་ཞེས་བྱ་བར་ཤེས་ཏེ། མཆོད་རྟེན་ལ་ཕྱག་བྱེད་པའི་དགེ་སློང་དག་ད་དུང་ཡང་ཕྱག་བྱེད་དོ། །བཅོམ་ལྡན་འདས་
[2b.6]གཤེགས་པ་དང་། ཇི་ཙམ་ན་བསྟི་གནས་གཞན་ཞིག་ན་དྲང་སྲོང་ལྔ་བརྒྱ་གནས་ཏེ། དེ་དག་གི་བསྟི་གནས་དེ་ནི་མེ་ཏོག་དང་འབྲས་བུ་དང་ཆུ་ཕུན་སུམ་ཚོགས་པས་དེ་དག་དེས་རྒྱགས་ནས་ཅི་ཡང་མི་སེམས་སོ། །དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་གདུལ་བའི་དུས་ལ་གཟིགས་
[2b.7]ནས་བསྟི་གནས་དེར་གཤེགས་ཏེ་བྱོན་པ་དང་། རྫུ་འཕྲུལ་གྱིས་བསྟི་གནས་དེའི་མེ་ཏོག་དང་འབྲས་བུ་ནི་བརླག །ཆུ་ནི་བསྐམས། ནེའུ་གསིང་རྣམས་ནི་(གློགས,སློགས)། འདུག་གནས་དག་ནི་བརྟིབ་བོ། །དེ་ནས་དྲང་སྲོང་དེ་དག་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད་ཅིང་
[3a]
[3a.1]འདུག་གོ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཅིའི་ཕྱིར་སེམས་ཁོང་དུ་ཆུད་ཅིང་འདུག །དེ་རྣམས་ཀྱིས་གསོལ་པ། བཅོམ་ལྡན་འདས་བསོད་ནམས་ཀྱི་ཞིང་རྐང་གཉིས་ཁྱེད་འདིར་གཤེགས་ནས་བདག་ཅག་ནི་གནས་སྐབས་འདི་འདྲ་བར་གྱུར་
[3a.2]ཏོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་དག་བསྟི་གནས་མེ་ཏོག་དང་འབྲས་བུ་དང་ཆུ་ཕུན་སུམ་ཚོགས་པ་ཅི་སྟེ་མ་རུང་། ཇི་སྔོན་གྱི་ཇི་ལྟ་བ་དེ་བཞིན་དུ་བྱའམ། བཅོམ་ལྡན་འདས་མཛད་དུ་གསོལ། །དེ་ནས་བཅོམ་ལྡན་འདས་ཀྱིས་རྫུ་འཕྲུལ་བརྟུལ་བ་དང་སྔོན་གྱི་ཇི་ལྟ་
[3a.3]བ་བཞིན་དུ་གྱུར་ཏོ། །དེ་ནས་དེ་དག་མཆོག་ཏུ་ཡ་མཚན་དུ་གྱུར་ནས། བཅོམ་ལྡན་འདས་ལ་སེམས་མངོན་པར་དད་པ་བསྐྱེད་དོ། །དེ་ནས་བཅོམ་ལྡན་འདས་ཀྱིས་དྲང་སྲོང་ལྔ་བརྒྱ་པོ་དེ་དག་གི་བསམ་པ་དང་བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་
[3a.4]མཐུན་པའི་ཆོས་བཤད་པ་མཛད་དེ། དེ་ཐོས་ནས་དེ་དག་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཏེ་རྫུ་འཕྲུལ་མངོན་པར་བསྒྲུབས་ནས། དེ་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
[3a.5]བཙུན་པ་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བཅོམ་ལྡན་འདས་ཀྱི་སྤྱན་སྔར་བདག་ཅག་ཚངས་པར་སྤྱོད་པ་སྤྱད་པར་བགྱིའོ། །དེ་ནས་བཅོམ་ལྡན་འདས་ཀྱིས་དེ་དག་ལ་དགེ་
[3a.6]སློང་ཚུར་ཤོག་ཅེས་བྱ་བས་དགེ་སློང་དག་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་བཅོམ་ལྡན་འདས་ཀྱིས་བཀའ་སྩལ་པའི་མོད་ལ་སྐྲ་དང་ཁ་སྤུ་བྱི་བ་དང་སྣམ་སྦྱར་གྱོན་པར་གྱུར་ཏེ། ལག་ན་ལྷུང་བཟེད་དང་། བྱ་མ་བུམ་ཐོགས་པ་དང་། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། 
[3a.7]དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ། །དེ་བཞིན་གཤེགས་པས་ཚུར་ཤོག་བཀའ་སྩལ་པས། །སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་། །མོད་ལ་དབང་པོ་རབ་ཞིར་གནས་གྱུར་ཏེ། །སངས་རྒྱས་དགོངས་པས་ལུས་གཟུགས་བཀབ་
[3b]
[3b.1]པར་གྱུར། །དེ་དག་གིས་འབད་པ་དང་བརྩལ་བས་བརྩོན་འགྲུས་བརྩམས་པས་འཁོར་བའི་འཁོར་ལོ་ཆ་ལྔ་པ་གཡོ་བ་དང་མི་གཡོ་བ་འདི་ཉིད་རིག་སྟེ། འདུ་བྱེད་ཀྱི་རྣམ་པ་ཐམས་ཅད་ཅེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །
[3b.2]དེ་དག་ལ་འདོམས་པར་བྱེད་པའི་དྲང་སྲོང་གང་ཡིན་པ་དེས་གསོལ་པ། བཅོམ་ལྡན་འདས་བདག་གིས་ཆ་བྱད་འདིས་སྐྱེ་བོའི་ཚོགས་ཆེན་པོ་བསླུས་པ་དེ་དག་ཇེ་དད་པ་སྐྱེས་པར་བགྱིས་ལ་སླད་ཀྱིས་རབ་ཏུ་དབྱུང་བར་བགྱིའོ། །དེ་ནས་བཅོམ་ལྡན་འདས་དྲང་སྲོང་ལྔ་བརྒྱ་དང་སྔོན་
[3b.3]གྱི་དགེ་སློང་རྣམས་ཀྱིས་ཟླ་བ་ཁམ་པ་ལྟ་བུར་བསྐོར་ནས་དེ་ཉིད་ནས་རྫུ་འཕྲུལ་གྱིས་སྟེང་གི་ནམ་མཁའ་ལས་གཤེགས་ཏེ་རིམ་གྱིས་གཏུན་རི་ལ་བྱོན་ཏོ། །དེའི་ཚེ་གཏུན་རིལ་དྲང་སྲོང་ཤིང་གོས་ཅན་ཞེས་བྱ་བ་ཞིག་གནས་ཏེ། དྲང་སྲོང་དེས་བཅོམ་ལྡན་འདས་སྐྱེས་བུ་ཆེན་པོའི་མཚན་
[3b.4]སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ་ཞེས་བྱ་བ་ནས། ཀུན་ནས་མཛེས་པ་རྒྱང་རིང་པོ་ཁོ་ན་ནས་མཐོང་ངོ་ཞེས་བྱ་བའི་བར་གོང་མ་བཞིན་དུའོ། །མཐོང་མ་ཐག་ཏུ་དེ་བཅོམ་ལྡན་འདས་ལ་སེམས་མངོན་པར་དད་པར་གྱུར་ཏེ། དེ་དད་པ་སྐྱེས་ནས་བསམས་པ། མ་ལ་བདག་རི་
[3b.5]ལས་བབས་ཏེ། བཅོམ་ལྡན་འདས་བལྟ་ཞིང་འགྲོར་ནི་བཅོམ་ལྡན་འདས་གདུལ་བ་ལ་གཟིགས་པས་འདས་པར་འགྱུར་གྱིས། མ་ལ་བདག་ཉིད་མཆོང་བར་བྱའོ་སྙམ་ནས། དེས་རི་ལས་བདག་ཉིད་མཆོངས་པ་དང་། སངས་རྒྱས་བཅོམ་ལྡན་འདས་རྣམས་ནི་བསྙེལ་བ་མི་
[3b.6]མངའ་བའི་ཆོས་ཅན་ཡིན་པས་བཅོམ་ལྡན་འདས་ཀྱི་རྫུ་འཕྲུལ་གྱིས་བླངས་སོ། །དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་ནས་ཤིང་གོས་ཅན་
[3b.7]གྱིས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཏེ་རྫུ་འཕྲུལ་མངོན་པར་བསྒྲུབས་ནས། དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་
[4a]
[4a.1]པ་ལྟ་ན་ཞེས་བྱ་བ་ནས། བཅོམ་ལྡན་འདས་ཀྱིས་དགེ་སློང་ཚུར་ཤོག་ཅེས་བྱ་བས་རབ་ཏུ་ཕྱུང་ངོ་ཞེས་བྱ་བ་དང་། སངས་རྒྱས་དགོངས་པས་ལུས་གཟུགས་བཀབ་པར་གྱུར་ཅེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་དགེ་སློང་
[4a.2]རྣམས་ལ་བཀའ་སྩལ་པ། དགེ་སློང་དག་ངའི་དགེ་སློང་དད་པས་རྣམ་པར་གྲོལ་བ་རྣམས་ཀྱི་མཆོག་ནི་འདི་ཡིན་ཏེ། འདི་ལྟ་སྟེ་དགེ་སློང་ཤིང་གོས་ཅན་ནོ། །དེ་ནས་བཅོམ་ལྡན་འདས་དགེ་སློང་སྟོང་གིས་ཡོངས་སུ་བསྐོར་ཏེ། ཆོ་འཕྲུལ་རྣམ་པ་སྣ་ཚོགས་མཛད་ཅིང་
[4a.3]གྲོང་ཁྱེར་སློ་མ་ལྟ་བུར་གཤེགས་སོ། །བཅོམ་ལྡན་འདས་ཀྱིས་དགོངས་པ། གལ་ཏེ་སྒོ་གཅིག་ནས་ཞུགས་ན་གཞན་དག་གཞན་དུ་སེམས་པར་འགྱུར་བས་མ་ལ་ང་རྫུ་འཕྲུལ་ཁོ་ནས་འཇུག་པར་བྱའོ་སྙམ་ནས། དེ་ནས་རྫུ་འཕྲུལ་གྱིས་སྟེང་གི་ནམ་མཁའ་ལས་
[4a.4]གྲོང་ཁྱེར་སློ་མ་ལྟ་བུའི་དབུས་སུ་གཤེགས་སོ། །དེ་ནས་སློ་མ་ལྟ་བུའི་བདག་པོ་རྒྱལ་པོ་དང་། ཚེ་དང་ལྡན་པ་གང་པོ་དང་། ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་དང་། རྒྱལ་པོའི་སྲས་བཅུ་བདུན་པོ་དེ་དག་ཀྱང་རང་རང་གི་འཁོར་དང་། སྲོག་
[4a.5]ཆགས་བརྒྱ་སྟོང་ཕྲག་དུ་མ་བཅོམ་ལྡན་འདས་གང་ན་བ་དེར་སོང་ངོ་། །དེ་ནས་བཅོམ་ལྡན་འདས་སྲོག་ཆགས་བརྒྱ་སྟོང་ཕྲག་དུ་མས་ཞམ་རིང་བྱས་ཤིང་ཙན་དན་གྱི་ཕྲེང་བའི་ཁང་བཟངས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་
[4a.6]བཞུགས་ཏེ། སྐྱེ་བོའི་ཚོགས་ཆེན་པོ་དེས་བཅོམ་ལྡན་འདས་མཐོང་ངོ་། །ཙན་དན་གྱི་ཕྲེང་བའི་ཁང་བཟངས་ཞིག་ལ་ཐུག་པ་དང་། བཅོམ་ལྡན་འདས་ཀྱིས་དགོངས་པ། གལ་ཏེ་ཙན་དན་གྱི་ཕྲེང་བའི་ཁང་བཟངས་ཞིག་པར་གྱུར་ན་སྦྱིན་བདག་རྣམས་ཀྱི་བསོད་ནམས་ཀྱི་བར་
[4a.7]ཆད་དུ་འགྱུར་གྱིས། མ་ལ་ངས་འདི་ཤེལ་གྱི་རང་བཞིན་དུ་སྤྲུལ་པར་བྱའོ་སྙམ་ནས། བཅོམ་ལྡན་འདས་ཀྱིས་དེ་ཇི་ལྟར་སྐྱེ་བོའི་ཚོགས་དེས་སངས་རྒྱས་ཀྱི་སྐུ་སྒྲིབ་པ་མེད་པར་མཐོང་བར་འགྱུར་བར་ཤེལ་གྱི་རང་བཞིན་དུ་སྤྲུལ་ཏོ། །དེ་ནས་འཁོར་དེ་དག་གི་བསམ་པ་དང་། བག་ལ་ཉལ་དང་། 
[4b]
[4b.1]ཁམས་དང་། རང་བཞིན་མཁྱེན་ནས་དེ་དང་འདྲ་བའི་ཆོས་བཤད་པ་མཛད་དེ། དེ་ཐོས་ནས་སྲོག་ཆགས་བརྒྱ་སྟོང་ཕྲག་དུ་མས་ཁྱད་པར་ཆེན་པོ་དག་རྟོགས་ཏེ། ཁ་ཅིག་གིས་ནི་ཐར་པའི་ཆ་དང་མཐུན་པའི་དགེ་བའི་རྩ་བ་བསྐྱེད། ཁ་ཅིག་གིས་ནི་ངེས་པར་འབྱེད་
[4b.2]པའི་ཆ་དང་མཐུན་པ། ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས། ཁ་ཅིག་གིས་ནི་ལན་གཅིག་ཕྱིར་འོང་བའི་འབྲས་བུ། ཁ་ཅིག་གིས་ནི་ཕྱིར་མི་འོང་བའི་འབྲས་བུ། ཁ་ཅིག་གིས་ནི་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་
[4b.3]མངོན་སུམ་དུ་བྱས། ཁ་ཅིག་གིས་ནི་ཉན་ཐོས་ཀྱི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་རང་སངས་རྒྱས་ཀྱི་བྱང་ཆུབ་ཏུ། ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའོ། །འཁོར་དེ་ཕལ་ཆེར་སངས་རྒྱས་ལ་གཞོལ་བ་དང་། ཆོས་ལ་འབབ་
[4b.4]པ་དང་། དགེ་འདུན་ལ་བབ་པར་བཀོད་དོ། །དེ་ནས་ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་གྱིས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་གདན་བཤམས་ཏེ། ནོར་བུའི་ཆུ་སྣོད་བཞག་ནས་བཅོམ་ལྡན་
[4b.5]འདས་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེའི་ཚེ་ཀླུའི་རྒྱལ་པོ་ནག་པོ་དང་། གཽ་ཏ་མ་ཞེས་བྱ་བ་རྒྱ་མཚོ་ཆེན་པོ་ན་གནས་པ་དེ་གཉིས་ཀྱིས་བསམས་པ། 
[4b.6]བཅོམ་ལྡན་འདས་གྲོང་ཁྱེར་སློ་མ་ལྟ་བུ་ན་ཆོས་འཆད་ཀྱིས་དོང་ལ་མཉན་པར་བྱའོ་སྙམ་མོ། །དེ་ནས་དེ་གཉིས་ཀླུ་ལྔ་བརྒྱའི་འཁོར་དང་གྲོང་ཁྱེར་སློ་མ་ལྟ་བུར་ཆུ་བོ་ལྔ་བརྒྱ་ཕབ་ནས་ཆས་སོ། །སངས་རྒྱས་བཅོམ་ལྡན་འདས་རྣམས་ནི་བསྙེལ་བ་མི་མངའ་བའི་ཆོས་ཅན་ཡིན་པས་
[4b.7]བཅོམ་ལྡན་འདས་ཀྱིས་དགོངས་པ། ཀླུའི་རྒྱལ་པོ་ནག་པོ་དང་། གཽ་ཏ་མ་འདི་གཉིས་གལ་ཏེ་གྲོང་ཁྱེར་སློ་མ་ལྟ་བུར་འོངས་པར་གྱུར་ན། ཡུལ་ཕུང་བར་བྱེད་པར་འགྱུར་རོ་སྙམ་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། 
[5a]
[5a.1]མཽད་གལ་གྱི་བུ་དེ་བཞིན་གཤེགས་པའི་རིངས་པའི་བསོད་སྙོམས་ལོང་ཤིག །མཽད་གལ་གྱི་བུ་དེ་ཅིའི་ཕྱིར་ཞེ་ན། རིངས་པའི་བསོད་སྙོམས་ནི་ལྔ་སྟེ། ལྔ་གང་ཞེ་ན། གློ་བུར་བ་དང་། འགྲོ་བར་ཆས་པ་དང་། ནད་པ་དང་། ནད་གཡོག་
[5a.2]དང་། དགེ་སྐོས་སོ། །སྐབས་འདིར་ནི་བཅོམ་ལྡན་འདས་དགེ་སྐོས་སུ་དགོངས་ཏེ། བཅོམ་ལྡན་འདས་རྫུ་འཕྲུལ་གྱིས་དེ་ཉིད་ནས་སྟེང་གི་ནམ་མཁའ་ལས་གཤེགས་སོ། །བཅོམ་ལྡན་འདས་དང་མཽད་གལ་གྱི་བུ་གཉིས་ཀླུའི་རྒྱལ་པོ་ནག་པོ་དང་། གཽ་ཏ་མ་གང་ན་བ་དེར་
[5a.3]གཤེགས་ཏེ་བྱོན་ནས་བཀའ་སྩལ་པ། ཀླུའི་དབང་པོ་གྲོང་ཁྱེར་སློ་མ་ལྟ་བུ་ལ་སོམས་ལ་ཡུལ་ཕུང་བར་མ་བྱ་ཤིག །དེ་གཉིས་ཀྱིས་གསོལ་པ། བཙུན་པ་བདག་ཅག་གང་སྲོག་ཆགས་གྲོག་སྦུར་ལ་ཡང་གནོད་པ་མི་བགྱིད་པ་དེ་ལྟ་བུའི་དད་པས་མཆིས་ན། སློ་མ་ལྟ་བུ་ན་
[5a.4]གནས་པའི་སྐྱེ་བོའི་ཚོགས་ལ་ལྟ་སྨོས་ཀྱང་ཅི་འཚལ། །དེ་ནས་བཅོམ་ལྡན་འདས་ཀྱིས་ཀླུའི་རྒྱལ་པོ་ནག་པོ་དང་། གཽ་ཏ་མ་ལ་དེ་ལྟ་བུའི་ཆོས་བཤད་པ་མཛད་དེ། དེ་ཐོས་ནས་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་སོང་ཞིང་བསླབ་པའི་གཞི་རྣམས་བཟུང་ངོ་། །བཅོམ་
[5a.5]ལྡན་འདས་ཀྱིས་ཞལ་ཟས་གསོལ་བའི་མཛད་པ་བརྩམས་པ་དང་། ཀླུ་རེ་རེ་ནས་བསམས་པ། ཀྱེ་མའོ་བཅོམ་ལྡན་འདས་ལ་བདག་གི་ཆུའི་བཏུང་བ་གསོལ་ལོ་སྙམ་མོ། །བཅོམ་ལྡན་འདས་ཀྱིས་དགོངས་པ། གལ་ཏེ་གཅིག་གི་ཆུ་གསོལ་ན་ནི་དེས་ན་གཞན་དག་གཞན་དུ་
[5a.6]སེམས་པར་འགྱུར་བས་ཐབས་ཤིག་བཤམ་པར་བྱའོ་སྙམ་དུ་དགོངས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་སོང་ལ་གང་ན་ཆུ་བོ་ལྔ་བརྒྱ་འདྲེས་པ་དེ་ལས་ཆུ་ལྷུང་བཟེད་ཁོང་ལ་ཁྱེར་ཏེ་ཤོག་ཤིག །བཙུན་
[5a.7]པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོས། བཅོམ་ལྡན་འདས་ཀྱི་ལྟར་མཉན་ནས་གང་དུ་ཆུ་བོ་ལྔ་བརྒྱ་འདྲེས་པ་དེ་ནས་ཆུས་ལྷུང་བཟེད་བཀང་ནས་ཁྱེར་ཏེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ལ་ལྷུང་
[5b]
[5b.1]བཟེད་བཀང་བའི་ཆུ་ཕུལ་བ་དང་། བཅོམ་ལྡན་འདས་ཀྱིས་བཞེས་ཏེ་གསོལ་ལོ། །ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་པ་བཅོམ་ལྡན་འདས་ཀྱིས་སྔོན་གྱི་བཀའ་སྩལ་པ། དགེ་སློང་དག་ཕ་དང་མས་ནི་བུ་གསོས། བསྲིངས་བསྐྱེད་ནུ་མས་བསྣུན། 
[5b.2]འཛམ་བུའི་གླིང་གི་སྣ་ཚོགས་སྟོན་པར་བྱེད་པ་ཡིན་པས་ཤིན་ཏུ་དཀའ་བ་བྱེད་པ་སྟེ། བུས་ཕྲག་པ་གཅིག་ལ་ནི་མ་བཞག་ཅིག་ཤོས་ལ་ནི་ཕ་བཞག་ནས་ལོ་བརྒྱ་ཚང་བར་ཁུར་དུ་ཐོགས་སམ། ས་ཆེན་པོ་འདིའི་ནོར་བུ་དང་། མུ་ཏིག་དང་། བཻ་ཌཱུརྱ་དང་། མན་ཤེལ་དང་། བྱི་
[5b.3]རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པད་མ་རཱ་ག་དང་། དུང་གཡས་སུ་འཁྱིལ་པ་སྟེ། དེ་ལྟ་བུའི་དབང་ཕྱུག་ལ་བདག་པོར་བཅུག་ཀྱང་། བུས་ཕ་མ་ལ་དེ་ཙམ་གྱིས་ཕན་ཐོགས་པའམ་ལན་ལོན་པར་མི་འགྱུར་གྱི། གང་གིས་ཕ་མ་དད་
[5b.4]པ་མེད་པ་དད་པ་ཕུན་སུམ་ཚོགས་པ་ཡང་དག་པར་འཛིན་དུ་འཇུག་ལ་འདུལ་ཞིང་འཛུད་དེ་སོ་སོར་འགོད་པར་བྱེད་པ་དང་། ཚུལ་ཁྲིམས་འཆལ་པ་ཚུལ་ཁྲིམས་ཕུན་སུམ་ཚོགས་པ་དང་། སེར་སྣ་ཅན་གཏོང་བ་ཕུན་སུམ་ཚོགས་པ་དང་། ཤེས་རབ་འཆལ་པ། ཤེས་རབ་ཕུན་
[5b.5]སུམ་ཚོགས་པ་ཡང་དག་པར་འཛིན་དུ་འཇུག་ལ་འདུལ་ཞིང་འཛུད་དེ་སོ་སོར་འགོད་པར་བྱེད་ན། དེ་ཙམ་གྱིས་བུས་ཕ་དང་མ་ལ་ཕན་ཐོགས་པ་དང་ལན་ལོན་པ་ཡིན་ནོ་ཞེས་གསུངས་ན། བདག་གིས་ནི་མ་ལ་ལན་གཅིག་ཡང་མ་ལོན་གྱིས། མ་ལ་བདག་གིས་བདག་གི་
[5b.6]མ་གང་དུ་སྐྱེས་པ་བསམ་མོ་སྙམ་ནས་བསམ་པ་ལ་ཞུགས་པ་དང་། འཇིག་རྟེན་གྱི་ཁམས་འོད་ཟེར་ཅན་དུ་སྐྱེས་པར་མཐོང་ངོ་། །དེས་དེ་སུའི་གདུལ་བྱ་ཡིན་པ་བརྟགས་ན། བཅོམ་ལྡན་འདས་ཀྱི་ཡིན་པར་མཐོང་ནས་དེ་འདི་སྙམ་དུ་སེམས་ཏེ། བདག་ལམ་རིང་པོ་
[5b.7]ནས་འདིར་འོངས་པས་ཅི་ནས་ཀྱང་བདག་གིས་བཅོམ་ལྡན་འདས་ལ་དོན་འདི་གསོལ་ལོ་སྙམ་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཀྱིས་སྔོན་དགེ་སློང་དག་ཕ་དང་མ་ནི་བུ་ལ་ཤིན་དུ་དཀའ་བ་བྱེད་པ་ཡིན་ནོ་ཞེས་གསུངས་ན། 
[6a]
[6a.1]བདག་གི་མ་འཇིག་རྟེན་གྱི་ཁམས་འོད་ཟེར་ཅན་དུ་སྐྱེས་ཏེ། དེ་ཡང་བཅོམ་ལྡན་འདས་ཀྱིས་འདུལ་བར་འགྱུར་ལགས་ན། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་གདུལ་བར་གསོལ། བཅོམ་ལྡན་འདས་ཀྱིས་བཀའ་སྩལ་པ། 
[6a.2]མཽད་གལ་གྱི་བུ་སུའི་རྫུ་འཕྲུལ་གྱིས་དོང་། བཅོམ་ལྡན་འདས་བདག་གིའོ། །དེ་ནས་བཅོམ་ལྡན་འདས་དང་། ཚེ་དང་ལྡན་པ་མཽད་གལ་གྱི་བུ་ཆེན་པོ་རི་རབ་ཀྱི་རྩེ་མོ་ལ་གོམ་པ་བོར་ཞིང་གཤེགས་པ་དང་། ཞག་བདུན་གྱིས་འཇིག་རྟེན་གྱི་ཁམས་འོད་ཟེར་ཅན་དུ་བྱོན་ཏོ། །
[6a.3]བུ་མོ་བཟང་མོ་དེས་ཚེ་དང་ལྡན་པ་མཽད་གལ་གྱི་བུ་རྒྱང་རིང་པོ་ཁོ་ན་ནས་མཐོང་ངོ་། །མཐོང་ནས་ཀྱང་དགའ་བ་དང་བཅས་པས་དེའི་དྲུང་དུ་སོང་སྟེ་སྨྲས་པ། ཀྱེ་མའོ་ཡུན་རིང་ཞིག་ལོན་ནས་བུ་མཐོང་ངོ་། །ཀྱེ་མའོ་ཡུན་རིང་མོ་ཞིག་ལོན་ནས་བུ་མཐོང་ངོ་། །དེ་ནས་སྐྱེ་བོའི་
[6a.4]ཚོགས་ཆེན་པོས་སྨྲས་པ། ཤེས་ལྡན་དག་རབ་ཏུ་བྱུང་བ་འདི་ནི་རྒན་ན་ཇི་ལྟར་བུ་མོ་འདི་དེའི་མ་ཡིན། ཚེ་དང་ལྡན་པ་མཽད་གལ་གྱི་བུ་ཆེན་པོས་སྨྲས་པ། ཤེས་ལྡན་དག་ཁོ་བོའི་ལུས་འདི་འདིས་བསྐྱེད་དེ། དེས་ན་ཁོ་བོའི་མ་ཡིན་ནོ། །དེ་ནས་བཅོམ་ལྡན་འདས་ཀྱིས་བུ་མོ་བཟང་
[6a.5]མོ་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་ནས་བུ་མོ་བཟང་མོ་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་
[6a.6]བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པ་ཆེད་དུ་བརྗོད་དོ་ཞེས་བྱ་བ་ནས་ལྷ་དང་མི་རྣམས་སུ་རབ་ཏུ་བཞག་ཅེས་བྱ་བའི་བར་གོང་མ་བཞིན་ནོ། །ཡང་སྨྲས་པ། ཉེས་པ་མང་པོར་ལྡན་པས་མི་བཟད་པའི། །
[6a.7]ངན་སོང་ལམ་ནི་ཁྱོད་ཀྱི་མཐུས་བཅད་དེ། །མཐོ་རིས་འགྲོ་བ་བསོད་ནམས་བཟང་ལྡན་ཕྱེ། །མྱ་ངན་འདས་པའི་ལམ་ཡང་བདག་གིས་ཐོབ། །ཁྱེད་ལ་བརྟེན་ནས་ཤིན་ཏུ་རྣམ་དག་མིག །ཉེས་དང་བྲལ་བས་དག་པ་དེང་འདིར་ཐོབ། །འཕགས་པ་དགྱེས་པའི་གོ་འཕང་ཞི་ཐོབ་
[6b]
[6b.1]ནས། །སྡུག་བསྔལ་རྒྱ་མཚོའི་ཕ་རོལ་བདག་གིས་རྒལ། །འགྲོ་བར་ལྷ་མིན་ལྷ་དང་མིས་མཆོད་པ། །སྐྱེ་རྒ་འཆི་དང་ནད་དང་རྣམ་བྲལ་བ། །སྲིད་པ་སྟོང་དུ་མཐོང་བ་རྙེད་དཀའ་བ། །ཐུབ་པ་ཁྱོད་མཐོང་དེང་འདིར་འབྲས་བུར་བཅས། །བཙུན་པ་བདག་ནི་འཕགས་
[6b.2]ཤིང་མངོན་པར་འཕགས་ཏེ། བདག་བཅོམ་ལྡན་འདས་དང་ཆོས་དང་དགེ་འདུན་ལ་སྐྱབས་སུ་མཆི་ལགས་ཀྱིས་དགེ་བསྙེན་དུ་གཟུང་དུ་གསོལ། །དེང་སླན་ཆད་ཇི་སྲིད་འཚོའི་བར་དུ་བསམ་པ་ཐག་པས་སྐྱབས་སུ་མཆི་བར་མངོན་པར་སྤྲོ་ལགས་སོ། །བཅོམ་ལྡན་འདས་མཽད་
[6b.3]གལ་གྱི་བུ་ཆེན་པོ་དང་ཐབས་ཅིག་ཏུ་དེང་བསོད་སྙོམས་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་བུ་མོ་བཟང་མོ་དེ་ལ་ཅང་མི་གསུང་བས་གནང་ངོ་། །དེ་ནས་བུ་མོ་བཟང་མོས་བཅོམ་ལྡན་འདས་ཀྱིས་གནང་བར་རིག་སྟེ། བཅོམ་ལྡན་འདས་དང་ཚེ་
[6b.4]དང་ལྡན་པ་མཽད་གལ་གྱི་བུ་ཆེན་པོ་གདན་ལ་བདེ་བར་བཞུགས་པར་རིག་ནས། གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་། བཅའ་བ་དག་རང་གི་ལག་ནས་
[6b.5]བསྟབས་ཤིང་ཚིམ་པར་བྱས་སོ། །བཅོམ་ལྡན་འདས་ཀྱིས་གསོལ་ཟིན་ནས་ཕྱག་གཉིས་བཅབས་ཏེ། ལྷུང་བཟེད་གྱུ་བར་རིག་ནས་སྟན་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་བཏིང་ནས་ཆོས་མཉན་པའི་ཕྱིར་འདུག་པ་དང་། དེ་ལ་བཅོམ་ལྡན་འདས་ཀྱིས་
[6b.6]ཆོས་བཤད་དོ། །བཅོམ་ལྡན་འདས་ཀྱི་ལྷུང་བཟེད་ཚེ་དང་ལྡན་པ་མཽད་གལ་གྱི་བུ་ཆེན་པོས་བླངས་ཏེ་ལྷུང་བཟེད་འཁྲུ་བར་བྱེད་པ་ན། བཅོམ་ལྡན་འདས་ཀྱིས་བཀའ་སྩལ་པ། མཽད་གལ་གྱི་བུ་འདོང་ངམ། བཅོམ་ལྡན་འདས་གཤེགས་སོ། །སུའི་རྫུ་འཕྲུལ་གྱིས། བཅོམ་
[6b.7]ལྡན་འདས་ཀྱིའོ། །གལ་ཏེ་དེ་ལྟ་ན་རྒྱལ་བུ་རྒྱལ་བྱེད་ཀྱི་ཚལ་སོམས་ཤིག །བཅོམ་ལྡན་འདས་སྐོལ་བྱོན་ལགས་སམ། མཽད་གལ་གྱི་བུ་ཡུ་བུ་ཕྱིན་ཟིན་ནོ། །དེ་ནས་ངོ་མཚར་དུ་དད་པའི་ཡིད་ཀྱིས་གསོལ་པ། བཅོམ་ལྡན་འདས་རྫུ་འཕྲུལ་འདིའི་མིང་ཅི་ལགས། མཽད་གལ་གྱི་བུ་
[7a]
[7a.1]ཡིད་མགྱོགས་ཡིན་ནོ། །བཙུན་པ་སངས་རྒྱས་ཀྱི་ཆོས་ཟབ་མོ་དེ་ལྟ་བུ་ནི་བདག་གིས་གློ་བར་མ་ཆུད་དོ། །གལ་ཏེ་བདག་གིས་གློ་བར་ཆུད་པར་གྱུར་ན། བདག་གི་ལུས་ཏིལ་གྱི་ཕྱེ་མ་ལྟར་བགྱིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
[7a.2]ཀྱི་སེམས་ལས་མི་ལྡོག་པར་འགྱུར་བ་ཞིག་ན། ད་ནི་ཤིང་ཚིག་པ་བཞིན་ཅི་བགྱིར་ཡང་མ་མཆིས་སོ། །དགེ་སློང་རྣམས་ཐེ་ཚོམ་སྐྱེས་ཏེ། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཚེ་དང་ལྡན་པ་གང་པོས་ལས་ཅི་ཞིག་
[7a.3]བགྱིས་ན། ལས་དེའི་རྣམ་པར་སྨིན་པས་ཕྱུག་པ་ནོར་མང་བ་ལོངས་སྤྱོད་ཆེ་བའི་རིགས་སུ་སྐྱེས་ལགས། ཟས་ཅི་ཞིག་བགྱིས་ན་དེས་བྲན་མོའི་མངལ་དུ་སྐྱེས་ཤིང་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བགྱིས་ལགས། བཅོམ་ལྡན་
[7a.4]འདས་ཀྱིས་བཀའ་སྩལ་པ། དགེ་སློང་དག་གང་པོ་ཉིད་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ་གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་གང་པོས་ལས་བྱས་ཤིང་བསགས་པ་དག་གཞན་སུ་ཞིག་
[7a.5]གིས་སོ་སོར་མྱོང་བར་འགྱུར། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མི་འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་ལས་དགེ་བ་དང་མི་དགེ་བ་བྱས་ཤིང་
[7a.6]བསགས་པ་དག་ནི་ཟིན་པའི་ཕུང་པོ་དང་ཁམས་དང་སྐྱེ་མཆེད་དག་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་པ་བརྒྱར་ཡང་ནི། །ཆུད་མི་ཟ་བའང་ཚོགས་དང་དུས། །རྙེད་ནས་ལུས་ཅན་རྣམས་ལ་ནི། །འབྲས་བུ་དག་ཏུ་འགྱུར་བ་ཉིད། །དགེ་སློང་དག་སྔོན་བྱུང་བ་
[7a.7]བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་
[7b]
[7b.1]ཀྱི་སྟོན་པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། དེ་གྲོང་ཁྱེར་བཱ་རཱ་ཎ་སཱིར་ཉེ་བར་རྟེན་ཅིང་བཞུགས་སོ། །དེའི་བསྟན་པ་ལ་འདི་རབ་ཏུ་བྱུང་ནས་སྡེ་སྣོད་གསུམ་པར་གྱུར་ཏེ། ཆོས་བཞིན་གྱིས་དགེ་འདུན་གྱི་ཞལ་ཏ་བ་བྱེད་དོ། །རེ་ཞིག་ཅིག་
[7b.2]ན་དགྲ་བཅོམ་པ་ཞིག་ལ་དགེ་སྐོས་བབ་སྟེ། དེས་གཙུག་ལག་ཁང་ཕྱག་དར་བྱ་བར་བརྩམས་པ་དང་། རླུང་ལངས་པས་ཕྱག་དར་ཕན་ཚུན་དུ་ཁྱེར་བར་གྱུར་ཏོ། །དེས་བསམས་པ་རེ་ཞིག་རླུང་ཞི་བར་གྱུར་གྱི་བར་དུ་གཞག་གོ་སྙམ་པ་ལས། ཇི་ཙམ་ན་གཙུག་ལག་
[7b.3]ཁང་དེ་མ་ཕྱགས་པ་ཞལ་ཏ་བ་དེས་མཐོང་ནས་དེ་ཀུན་ནས་དཀྲིས་པ་དྲག་པོས། རྩུབ་པོའི་ངག་ཕྱུང་བ། བྲན་མོའི་བུ་གང་ཞིག་དགེ་སྐོས་བྱེད། དགྲ་བཅོམ་པ་དེས་ཐོས་ནས། དེས་བསམས་པ། འདི་ཀུན་ནས་དཀྲིས་པ་ཡིན་པས་རེ་ཞིག་བཞག་ལ་ཕྱིས་གོ་བར་
[7b.4]བྱའོ་སྙམ་ནས། གང་གི་ཚེ་ཀུན་ནས་དཀྲིས་པ་དང་བྲལ་བ་དེའི་ཚེ། དེའི་དྲུང་དུ་སོང་སྟེ་སྨྲས་པ་ཁྱོད་ཀྱིས་ཁོ་བོ་སུ་ཡིན་ཤེས་སམ། དེས་སྨྲས་པ་ཤེས་ཏེ་ཁྱོད་དང་ཁོ་བོ་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་ཡིན་ནོ། །དེས་སྨྲས་པ་གལ་
[7b.5]ཏེ་དེ་ལྟ་ཡིན་མོད་ཀྱི་ཁོ་བོས་ནི་རབ་ཏུ་བྱུང་བའི་བྱ་བ་བྱས་ཏེ། ཁོ་བོ་ནི་འཆིང་བ་མཐའ་དག་ལས་གྲོལ་བ་ཡིན་ལ། ཁྱོད་ནི་འཆིང་བ་མཐའ་དག་གིས་བཅིངས་པ་ཡིན་པས་ཁྱོད་ཀྱིས་ངག་རྩུབ་པོའི་ལས་ཕྱུང་གིས་ཉེས་པ་ལ་ཉེས་པར་ཤོགས་ཤིག་དང་། དེས་ན་ལས་དེ་བསྲབས་
[7b.6]པ་དང་། ཡོངས་སུ་ཟད་པ་དང་། གཏུགས་པར་འགྱུར་རོ། །དེས་ཉེས་པ་ལ་ཉེས་པར་བཤགས་པས་སེམས་ཅན་དམྱལ་བར་སྐྱེ་ཞིང་བྲན་མོའི་བུར་འགྱུར་བ་ལས། དེ་སེམས་ཅན་དམྱལ་བར་མ་སྐྱེས་པས། ཚེ་རབས་ལྔ་བརྒྱར་བྲན་མོའི་མངལ་དུ་སྐྱེས་ཏེ་ད་ལྟར་གྱི་བར་དུ་
[7b.7]སྲིད་པ་ཐ་མ་ལ་ཡང་བྲན་མོའི་མངལ་དུ་སྐྱེས་པར་གྱུར་ཏོ། །གང་ཡང་དགེ་འདུན་ལ་བསྙེན་བཀུར་བྱས་པ་དེས་ན་ཕྱུག་པ་དང་ནོར་མང་བ་དང་། ལོངས་སྤྱོད་ཆེ་བའི་རིགས་སུ་སྐྱེས་སོ། །གང་ཡང་དེ་ན་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། 
[8a]
[8a.1]སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་པར་འབྱུང་བ་ལ་མཁས་པར་བྱས་པ་དེས་ན་ངའི་བསྟན་པ་ལ་རབ་ཏུ་བྱུང་སྟེ། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་མངོན་སུམ་དུ་བྱས་སོ། །དགེ་སློང་དག་དེ་ལྟ་བས་ན་ལས་གཅིག་
[8a.2]ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན། འདྲེན་མ་རྣམས་ཀྱི་ནི་འདྲེན་མ་ཡིན་ནོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་འདྲེན་མ་ནི་སྤངས་ལ་ལས་གཅིག་ཏུ་
[8a.3]དཀར་བ་ལ་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།གླེང་གཞི་ནི་
[8a.4]རྒྱལ་པོའི་ཁབ་ནའོ། །དེའི་ཚེ་རྒྱལ་པོའི་ཁབ་ན་ཀླུའི་རྒྱལ་པོ་གྲོག་མཁར་དང་རི་བོ་གནས་སོ། །དེ་གཉིས་ཀྱི་མཐུས་དཀའ་ཐུབ་ཀྱི་ཆུ་ལྔ་བརྒྱ་ཡང་རྟག་ཏུ་འབབ་ལ། ཆུ་མིག་དང་། མཚོ་དང་། མཚེའུ་རྣམས་ཀྱང་སྐམ་པར་མི་འགྱུར། ལྷས་དུས་དུས་སུ་ཆར་གྱི་རྒྱུན་
[8a.5]ལེགས་པར་ཕབ་པས་ལོ་ཏོག་རྣམས་ཀྱང་ལྷག་པར་ལེགས་པར་འགྱུར་རོ། །གང་གི་ཚེ་བཅོམ་ལྡན་འདས་ཀྱིས་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་བཏུལ་བ་ན་དེ་གཉིས་རི་རབ་ཀྱི་བང་རིམ་ནས་ཉི་མ་རེ་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་དུ་འོང་ངོ་། །དེ་ནས་
[8a.6]ཀླུའི་རྒྱལ་པོ་གྲོག་མཁར་དང་རི་བོ་འདི་སྙམ་དུ་སེམས་ཏེ། ཀླུའི་རྒྱལ་པོ་དགའ་བོ་དང་ཉེ་དགའ་བོ་འདི་གཉིས་རི་རབ་ཀྱི་བང་རིམ་ནས་ཉི་མ་རེ་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་ཅིང་འོང་ན། བདག་ཅག་འདི་ཉིད་ན་གནས་བཞིན་དུ་བཅོམ་ལྡན་འདས་ལ་བསྙེན་བཀུར་མི་
[8a.7]བྱེད་པ་ནི་བཟང་པོ་མ་ཡིན་གྱིས། མ་ལ་བདག་ཅག་གིས་ཀྱང་བཅོམ་ལྡན་འདས་ལ་བསྙེན་བཀུར་བྱའོ་སྙམ་ནས། དེ་གཉིས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ། །ཕྱོགས་
[8b]
[8b.1]གཅིག་ཏུ་འདུག་ནས་བཅོམ་ལྡན་འདས་ཀྱིས་དེ་གཉིས་ལ་དེ་འདྲ་བའི་ཆོས་བཤད་པ་མཛད་དེ། དེ་ཐོས་ནས་དེ་གཉིས་སངས་རྒྱས་ལ་སྐྱབས་སུ་དོང་ཞིང་། ཆོས་དང་དགེ་འདུན་ལ་སྐྱབས་སུ་དོང་ནས་བསླབ་པའི་གཞི་རྣམས་བླངས་སོ། །གང་གི་ཚེ་བཅོམ་ལྡན་འདས་
[8b.2]ལས་སྐྱབས་སུ་འགྲོ་བ་དང་། བསླབ་པའི་གཞི་རྣམས་བླངས་པ་དེའི་ཚེ། ལུས་དང་ལོངས་སྤྱོད་ལྷག་པར་འཕེལ་བར་གྱུར་ཏོ། །དེ་གཉིས་ཀྱིས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་གསོལ་
[8b.3]པ། བཅོམ་ལྡན་འདས་གང་གི་ཚེ་བདག་ཅག་གིས་བཅོམ་ལྡན་འདས་ལ་སྐྱབས་སུ་མཆིས་ཤིང་། བསླབ་པའི་གཞི་རྣམས་མནོས་པ་དེའི་ཚེ་ལུས་དང་ལོངས་སྤྱོད་ལྷག་པར་འཕེལ་བར་གྱུར་ལགས་སོ། །བཅོམ་ལྡན་འདས་གལ་ཏེ་བཅོམ་ལྡན་འདས་ཀྱིས་རྗེས་སུ་གནང་ན་བདག་
[8b.4]ཅག་རྒྱ་མཚོ་ཆེན་པོར་འཇུག་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀླུའི་དབང་པོ་དག་ཁྱེད་རྒྱལ་པོའི་ཡུལ་ན་གནས་པ་ཡིན་གྱིས་རྒྱལ་པོ་ལ་རྟོགས་ཤིག །དེ་གཉིས་ཀྱིས་བསམས་པ་དང་། དོན་གྱིས་ན་བདག་ཅག་བཅོམ་ལྡན་འདས་ཀྱིས་རྗེས་སུ་མ་
[8b.5]གནང་ངོ་ཞེས་སྨྲས་ནས་དེ་ཉིད་ན་གནས་སོ། །ཀླུའི་རྒྱལ་པོ་གྲོག་མཁར་དང་རི་བོའི་ཀུན་དུ་སྤྱོད་པ་ནི། གལ་ཏེ་ནུབ་མོ་བཅོམ་ལྡན་འདས་ལྟར་འགྲོ་ན་ནི་ལྷའི་བུའི་ཆ་བྱད་ཀྱིས་སོ། །འོན་ཏེ་ཉིན་པར་ན་ནི་ཁྱིམ་བདག་གི་ཆ་བྱད་ཀྱིས་སོ། །དེ་གཉིས་ཁྱིམ་བདག་གི་ཆ་བྱད་དུ་བྱས་
[8b.6]ཤིང་ཉིན་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་དོ། །རྒྱལ་པོ་གཟུགས་ཅན་སྙིང་པོ་རྒྱལ་རིགས་ཀྱི་མངོན་པའི་ང་རྒྱལ་ཅན་གྱི་ཀུན་དུ་སྤྱོད་པ་ནི་དེ་གང་གི་ཚེ་བཅོམ་ལྡན་འདས་ལྟ་བར་འགྲོ་བ་དེའི་ཚེ་འགའ་ཞིག་བདག་མཐོང་ན་ལྡང་བར་མི་བྱེད་པ་མེད་གྲང་ཞེས་མི་གནང་ཆེན་གཏོང་
[8b.7]བར་བྱེད་དོ། །དེས་མི་གནང་ཆེན་ཞིག་མངགས་ཏེ། ཀྱེ་ནང་རྗེ་སོང་ལ་བཅོམ་ལྡན་འདས་ལ་སུ་དག་བསྙེན་བཀུར་བྱེད་ལྟོས་ཤིག །དེ་སོང་བ་ལས་ཇི་ཙམ་ན་ཁྱིམ་བདག་གཉིས་ཤིག་མཐོང་ནས་དེས་བསམས་པ། འདི་གཉིས་ནི་ལྷའི་ཡུལ་ན་གནས་པས། ཅིའི་ཕྱིར་ལྡང་
[9a]
[9a.1]བར་མི་བྱེད་སྙམ་ནས་དེས་རྒྱལ་པོ་ལ་སྨྲས་པ། ལྷ་ཁྱིམ་བདག་གཉིས་ཤིག་མཆིས་པ་ནི་ལྷའི་ཡུལ་ཉིད་ན་གནས་པ་ལགས་སོ། །རྒྱལ་པོ་གཟུགས་ཅན་སྙིང་པོས་བསམས་པ། དེ་གཉིས་ཀྱིས་བདག་མཐོང་ན་ཅིའི་ཕྱིར་ལྡང་བར་མི་བྱེད་ཀྱིས་འགྲོའོ་སྙམ་ནས་
[9a.2]དེ་ནས་བཅོམ་ལྡན་འདས་གང་ན་བ་དེར་སོང་བ་དང་། ཀླུའི་རྒྱལ་པོ་གྲོག་མཁར་དང་རི་བོས་རྒྱལ་པོ་གཟུགས་ཅན་སྙིང་པོ་མཐོང་ངོ་། །མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་རྒྱལ་པོ་གཟུགས་ཅན་སྙིང་པོ་མཆི་ན་ཅི་རེ་ཞིག་རྒྱལ་པོ་ལ་
[9a.3]བསྟི་སྟང་བགྱིའམ། འོན་ཏེ་ཆོས་ལ་བགྱི། བཅོམ་ལྡན་འདས་ཀྱིས་བཀའ་སྩལ་པ། ཀླུའི་དབང་པོ་དག་ཆོས་ལ་བསྟི་སྟང་བྱོས་ཤིག །དམ་པའི་ཆོས་ལ་ནི་འདི་ལྟར་སངས་རྒྱས་བཅོམ་ལྡན་འདས་རྣམས་ཀྱང་བླ་མར་བྱེད་དོ། །ཆོས་ལ་ནི་དགྲ་བཅོམ་པ་རྣམས་
[9a.4]ཀྱང་བླ་མར་བྱེད་དོ། །ཚིགས་སུ་བཅད་དེ་བཀའ་སྩལ་པ། འདས་པའི་སངས་རྒྱས་གང་ཡིན་དང་། །མ་བྱོན་སངས་རྒྱས་གང་ཡིན་དང་། །ད་ལྟར་སངས་རྒྱས་གང་ཡིན་པ། །མང་པོའི་མྱ་ངན་འཇོམས་མཛད་པ། །བཞུད་དང་བཞུགས་དང་བྱོན་འགྱུར་བ། །ཐམས་
[9a.5]ཅད་དམ་ཆོས་བླ་མར་བྱེད། །འདི་ནི་སངས་རྒྱས་ཆོས་ཉིད་ཡིན། །དེ་བས་འདིར་བདག་ཕན་འདོད་པ། །བདག་ཉིད་ཆེན་པོར་འདོད་པ་ཡིས། །སངས་རྒྱས་བསྟན་པ་དྲན་བྱས་ཏེ། །དམ་པའི་ཆོས་ལ་བཀུར་སྟི་བྱ། །དེ་གཉིས་ཀྱིས་ལྡང་བ་མ་བྱས་སོ། །དེ་ནས་རྒྱལ་
[9a.6]པོ་མི་བཟོད་པ་སྐྱེས་ཏེ། དེས་གསོལ་པ་བཅོམ་ལྡན་འདས་ཀྱིས་ཆོས་བཤད་དུ་གསོལ། བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། ཞེ་སྡང་དང་ནི་འཁྲུག་པ་དང་། །མ་དད་པ་ཡི་སེམས་ཀྱིས་ནི། །རྫོགས་སངས་རྒྱས་ཀྱིས་བཤད་པ་ཡི། །དམ་ཆོས་
[9a.7]ཤེས་པར་མི་ནུས་སོ། །གང་གིས་ཁྲོ་དང་བག་མེད་པའི། །སེམས་ནི་དུལ་བར་བྱས་པ་དང་། །འདི་ལ་མནར་སེམས་སྤངས་པ་དེས། །ལེགས་པར་གསུངས་པ་ཤེས་པར་ནུས། །རྒྱལ་པོས་བསམས་པ། ཁྱིམ་བདག་འདི་གཉིས་འོངས་པས་བཅོམ་ལྡན་འདས་ཀྱིས་བདག་
[9b]
[9b.1]གི་ཆོས་ཉན་པའི་བར་ཡང་ཆད་པར་གྱུར་ཏོ་སྙམ་ནས། དེ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སོང་ངོ་། །དེ་སོང་ནས་བློན་པོ་རྣམས་ལ་བསྒོ་བ། ཁྱིམ་བདག་འདི་གཉིས་གང་གི་ཚེ་བཅོམ་ལྡན་འདས་ཀྱི་སྤྱན་སྔ་ནས་དོང་བ་དེའི་ཚེ། 
[9b.2]ཁྱེད་གཉིས་ངའི་ཡུལ་ན་མ་འདུག་ཤིག་ཅེས་བསྒོས་ཤིག །དེ་གཉིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ནས་སོང་བ་དང་། བློན་པོ་དག་གིས་བསྒོ་བ། ལྷའི་ཞལ་ནས་ཁྱེད་ཅག་གཉིས་ངའི་ཡུལ་ན་མ་འདུག་ཤིག་ཅེས་གསུང་ངོ་། །དེ་གཉིས་
[9b.3]ཀྱིས་སྨྲས་པ། བཀའ་བཞིན་འཚལ་མཆིའོ། །བསམས་པ་བདག་ཅག་གཉིས་ཀྱིས་ཡུན་རིང་པོ་ཞིག་ནས་བསམས་པ་གང་ཡིན་པ་དེ་ནི་ཚེགས་ཆུང་ངུས་གྲུབ་བོ་སྙམ་མོ། །དེ་ནས་འོད་པའི་ཆུ་ཆེན་པོ་ཕྱུང་ནས་གྲོག་པོ་ཆུང་ངུའི་ནང་དུ་ཞུགས་སོ། །གྲོག་པོ་ཆུང་ངུ་ནས་གྲོག་
[9b.4]པོ་ཆེན་པོར་རོ། །གྲོག་པོ་ཆེན་པོ་ནས་ཆུ་བྲན་དུའོ། །ཆུ་བྲན་ནས་ཆུ་ཆེན་པོར་རོ། །ཆུ་ཆེན་པོ་ནས་རྒྱ་མཚོ་ཆེན་པོར་ཏེ། གང་གི་ཚེ་རྒྱ་མཚོ་ཆེན་པོར་ཞུགས་པ་དེའི་ཚེ་དེ་གཉིས་ཕྱིར་ཞིང་ལུས་དང་ལོངས་སྤྱོད་ཤིན་ཏུ་འཕེལ་བར་གྱུར་ཏོ། །ཇི་ཙམ་དུས་གཞན་ཞིག་ན་
[9b.5]རྒྱལ་པོའི་ཁབ་ཀྱི་དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་མཚོ་དང་། མཚེའུ་རྣམས་ཀྱང་ཆུང་བ་དང་། ཡོངས་སུ་ཟད་པ་དང་། གཏུགས་པར་གྱུར་ལ་ཐུག །ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་མ་ཕབ་པས་ལོ་ཉེས་པར་གྱུར་ཏེ། མུ་གེ་ཉམ་ང་བ་
[9b.6]དགོན་པའི་སློང་མོ་པས་ཟས་རྙེད་པར་དཀའ་བ་བྱུང་བར་གྱུར་ཏོ། །རྒྱལ་པོས་བསམས་པ། རྒྱལ་པོའི་ཁབ་འདི་ན་ཀླུའི་རྒྱལ་པོ་རི་བོ་དང་། གྲོག་མཁར་གནས་ཏེ། དེ་གཉིས་ཀྱི་མཐུས་དཀའ་ཐུབ་ཀྱི་ཆུ་ལྔ་བརྒྱ་ཡང་འབབ། ཆུ་མིག་དང་། མཚོ་དང་། མཚེའུ་
[9b.7]རྣམས་ཀྱང་ཆུ་ཆེ། ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་ཕབ་པ་ཉིད་ཀྱིས་ལོ་ཏོག་ལེགས་པར་གྱུར་ན། ད་ནི་དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་མཚོ་དང་། མཚེའུ་རྣམས་ཀྱང་ཆུང་བ་དང་། ཡོངས་སུ་ཟད་པ་དང་། གཏུགས་པར་གྱུར་ལ་ཐུག །
[10a]
[10a.1]ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་མ་ཕབ་པས་ལོ་ཉེས་པར་གྱུར་ཏེ། མུ་གེ་ཉམ་ང་བ་དགོན་པའི་སློང་མོ་པས་ཟས་རྙེད་པར་དཀའ་བ་བྱུང་བར་གྱུར་ན། ཀླུའི་རྒྱལ་པོ་རི་བོ་དང་། གྲོག་མཁར་ཤིའམ། བྱའི་རྒྱལ་པོ་ནམ་མཁའ་
[10a.2]ལྡིང་གིས་ཁྱེར་བའམ། སྦྲུལ་ཁས་སྡིགས་ཀྱིས་བཟུང་བའམ། དེས་འཇིགས་ནས་བྲོས་པར་མ་གྱུར་གྲང་། དེ་ལྟ་མོད་ཀྱི་སངས་རྒྱས་བཅོམ་ལྡན་འདས་ནི་ཐམས་ཅད་མཁྱེན་པ་ཐམས་ཅད་གཟིགས་པ་ཡིན་གྱིས། མ་ལ་བདག་གིས་བཅོམ་ལྡན་འདས་ལ་ཞུའོ་
[10a.3]སྙམ་དུ་བསམས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས། རྒྱལ་པོ་གཟུགས་ཅན་སྙིང་པོས་བཅོམ་ལྡན་འདས་ལ་དོན་
[10a.4]དེ་རྒྱས་པར་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་གཉིས་ནི་ཤི་བ་ཡང་མ་ཡིན། བྱའི་རྒྱལ་པོ་ནམ་མཁའ་ལྡིང་གིས་ཀྱང་མ་ཁྱེར། སྦྲུལ་ཁས་སྡིགས་ཀྱིས་ཀྱང་མ་བཟུང་། དེས་འཇིགས་པས་ཀྱང་མ་བྲོས་མོད་ཀྱི་རྒྱལ་པོ་ཁྱོད་ཉིད་ཀྱིས་
[10a.5]ཡུལ་ནས་བསྐྲད་དོ། །བཅོམ་ལྡན་འདས་བདག་གིས་དེ་གཉིས་མཐོང་བར་ཡང་མི་དྲན་ན་དེ་གཉིས་ཡུལ་ནས་བསྐྲད་པ་ལྟ་སྨོས་ཀྱང་ཅི་འཚལ། རྒྱལ་པོ་ཆེན་པོ་ངས་ཁྱོད་དྲན་པར་བྱའོ། །རྒྱལ་པོ་ཆེན་པོ་ཁྱོད་ཀྱིས་ཁྱིམ་བདག་གཉིས་ཤིག་ཡུལ་ནས་བསྐྲད་པ་དྲན་ནམ། བཅོམ་ལྡན་
[10a.6]འདས་དྲན་ལགས་སོ། །དེ་གཉིས་ནི་ཀླུའི་རྒྱལ་པོ་རི་བོ་དང་། གྲོག་མཁར་ཡིན་ནོ། །བཙུན་པ་དེ་གཉིས་གང་དུ་མཆི། རྒྱ་མཚོ་ཆེན་པོར་དོང་ངོ་། །བདག་གི་ཡུལ་མ་རུང་བར་གྱུར་ལགས་སོ། །རྒྱལ་པོ་ཆེན་པོ་དེ་གཉིས་ལ་བཟོད་པ་བྱིན་ཅིག་དང་མ་རུང་བར་མི་འགྱུར་རོ། །
[10a.7]དེ་གཉིས་རྒྱ་མཚོ་ཆེན་པོ་ན་མཆིས་ན་ཇི་ལྟར་བཟོད་པ་སྩལ། དེ་གཉིས་ཚེས་བརྒྱད་དང་བཅུ་བཞི་ལ་ཁྱིམ་བདག་གི་ཆ་བྱད་དུ་བྱས་ནས། ངའི་ཞབས་ལ་ཕྱག་འཚལ་དུ་འོངས་པ་དང་ངས་རྟགས་བསྟན་གྱིས་ཁྱོད་ཀྱིས་བཟོད་པ་བྱིན་ཅིག །བཅོམ་ལྡན་འདས་ཅི་བདག་གིས་རྐང་པ་
[10b]
[10b.1]གཉིས་ལ་གཏུག་པར་བགྱིའམ། རྐང་པ་གཉིས་ལ་གཏུག་པར་མི་བྱ་སྟེ། འོན་ཀྱང་ལག་པ་རྐྱོང་ལ་ཀླུའི་དབང་པོ་བཟོད་པར་གསོལ་ལོ་ཞེས་སྨྲོས་ཤིག་དང་བཟོད་པར་འགྱུར་རོ། །རྒྱལ་པོས་དེ་གཉིས་འོང་བ་ལ་འབད་དེ་སྡོད་ཅིང་འདུག་པ་དང་། ཇི་ཙམ་ན་དེ་གཉིས་
[10b.2]ཁྱིམ་བདག་གི་ཆ་བྱད་དུ་བྱས་ནས་བཅོམ་ལྡན་འདས་ཀྱི་སྤྱན་སྔར་འོངས་པ་དང་དེ་མ་ཐག་ཏུ་རྒྱལ་པོ་ཡང་འོངས་ནས་བཅོམ་ལྡན་འདས་ཀྱིས་རྟགས་བསྟན་པ་དང་རྒྱལ་པོས་ལག་པ་མངོན་དུ་བརྐྱང་ནས་སྨྲས་པ། ཀླུའི་དབང་པོ་གཉིས་བཟོད་པར་གསོལ་ལོ། །རྒྱལ་པོ་ཆེན་
[10b.3]པོ་བཟོད་པར་བགྱིའོ། །གལ་ཏེ་བཟོད་པར་གྱུར་ན་ནི་འདིར་སྤྱོན་ཅིག །རྒྱལ་པོ་ཆེན་པོ་གང་གི་ཚེ་བཅོམ་ལྡན་འདས་ལས་བདག་ཅག་གིས་སྐྱབས་སུ་འགྲོ་བ་དང་། བསླབ་པའི་གཞི་རྣམས་བླངས་པས་དེ་ཉིད་ཀྱི་ཚེ་བདག་ཅག་གི་ལུས་དང་ལོངས་སྤྱོད་སྐྱེས་ཏེ། གལ་ཏེ་ད་
[10b.4]ཆེ་བཞིན་དུ་འདིར་འོངས་ན་ཡུལ་མ་ག་དྷཱར་ཡང་མི་ཤོང་བར་འགྱུར་རོ། །འོ་ན་ཡུལ་མ་ག་དྷཱ་མ་རུང་བར་འགྱུར་མོད། མ་རུང་བར་མི་འགྱུར་རོ། །ཇི་ལྟར་མི་འགྱུར། ཁྱོད་ཀྱིས་ཁོ་བོ་ཅག་གི་ཁང་བཟངས་གཉིས་རྩིགས་ལ་ཟླ་བ་དྲུག་ཅིང་དུས་མཆོད་གྱིས་ཤིག་དང་། ཁོ་བོ་
[10b.5]ཅག་གི་འཁོར་བཞག་ལ་དུས་མཆོད་ཀྱི་ཚེ་ཡང་འདུ་བར་བྱའོ། །རྒྱལ་པོས་དེ་བཞིན་དུ་བྱས་པ་དང་། དེ་གཉིས་ཀྱིས་འཁོར་དག་ཀྱང་བཞག་ལ་དུས་མཆོད་ཀྱང་རང་ཉིད་ཉམས་སུ་མྱོང་བར་བྱེད་དོ། །ཇི་ཙམ་དུས་གཞན་ཞིག་ན་དེ་དག་གི་འཁོར་བག་མེད་པར་གནས་པ་ན་
[10b.6]ཀླུ་གདུག་པ་དག་གིས་གླགས་རྙེད་ནས། དེ་དག་གིས་སེར་བ་དབབ་པར་བརྩམས་སོ། །རྒྱལ་པོའི་ཁབ་ན་བྲམ་ཟེ་སེར་བའི་སྔགས་ལ་མཁས་པ་གཞན་ཞིག་ཡོད་དེ། དེས་དེ་བབ་ཅིང་བབ་པ་དག་བཅད་པ་དང་། དེ་ལ་ཡུལ་མ་ག་དྷཱ་ན་གནས་པའི་སྐྱེ་བོའི་ཚོགས་ཀྱིས་
[10b.7]དབང་ཐང་བྱིན་ནོ། །ལྷོ་ཕྱོགས་ན་བྲམ་ཟེ་མེས་བྱིན་ཞེས་བྱ་བ་སེར་བའི་སྔགས་ལ་མཁས་པ་ཞིག་ཡོད་པ་དེས་བྱང་ཕྱོགས་ན་ཡུལ་ནུས་པ་ཅན་ཞེས་བྱ་བ་ཞིག་ཡོད་དེ། དེ་ན་རྒྱལ་པོ་སྡེ་མཆོག་ཅེས་བྱ་བ་རྒྱལ་སྲིད་བྱེད་དུ་འཇུག་གོ། །དེའི་ཡུལ་ན་ཀླུའི་རྒྱལ་པོ་རབ་མཛེས་ཀྱི་
[11a]
[11a.1]གནས་ཡོད་དེ། དེ་ན་སྨན་མཐུ་ཆེ་བ་ཕ་རོལ་གནོན་པ་ཡོད་པར་ཐོས་ནས་དེའི་ཆེད་དུ་འགྲོའོ་ཞེས་དེ་ཆས་ཏེ་རིམ་གྱིས་རྒྱལ་པོའི་ཁབ་ཏུ་ཕྱིན་ནས་བྲམ་ཟེ་སེར་བའི་སྔགས་འཆང་བ་དེའི་གནས་སུ་ཞུགས་པ་དང་། ཇི་ཙམ་ན་སེར་བ་ཆེན་པོ་བབ་པ་བྲམ་ཟེ་གཉུག་
[11a.2]མར་གནས་པ་དེས་གཅད་པར་མ་ནུས་ནས་དེ་ཕྱིར་བྱུང་ནང་དུ་ཞུགས་བྱེད་པ་དང་བྲམ་ཟེ་མེས་བྱིན་གྱིས་དྲིས་པ། མཁན་པོ་ཅིའི་སླད་དུ་མཁན་པོ་འདི་ཕྱིར་བྱུང་ནང་དུ་ཞུགས་པར་མཛད། དེས་སྨྲས་པ། བུ་སེར་བ་ཆེན་པོ་བབ་པ་གཅད་པར་མ་ནུས་པར་བས་མོད། བདག་
[11a.3]གིས་དགུམ་མོ། །བུ་ལེགས་སོ། །དེས་ཆུ་ཉུང་ཞིག་ལ་བཟླས་ཏེ་གཏོར་བས་ཚལ་པ་བརྒྱར་གྱེས་སོ། །རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་མཆོག་ཏུ་ངོ་མཚར་དུ་གྱུར་ནས། རྔན་པ་ཐོགས་ཏེ་བྲམ་ཟེ་དེའི་ཁྱིམ་དུ་སོང་ནས་སྨྲས་པ། མཁན་པོ་རྒྱལ་པོའི་
[11a.4]ཁབ་ཀྱི་སྐྱེ་བོའི་ཚོགས་མངོན་པར་དགའ་བར་གྱུར་གྱིས་རྔན་པ་ལོང་ཤིག །ཅིའི་ཕྱིར། ཁྱོད་ཀྱིས་སེར་བ་ཆེན་པོ་ཁུམས་པའི་སླད་དུའོ། །དེས་སྨྲས་པ། ཁོ་བོས་ནི་མ་བཅད་དེ། འོན་ཀྱང་བྲམ་ཟེ་འདིས་བཅད་དོ། །དེ་དག་བྲམ་ཟེ་དེའི་དྲུང་དུ་དོང་ནས་བྲམ་ཟེའི་ཁྱེའུ་འདི་ཉིད་དུ་འདུག་ཤིག་དང་
[11a.5]དབང་ཐང་སྦྱིན་ནོ། །དེ་བཞིན་དུ་གནས་པར་བྱའོ་ཞེས་དེ་གནས་སོ། །དེས་སེར་བ་དེ་དུས་ཐ་གི་ཙམ་ཞིག་གི་བར་དུ་སྔགས་ཀྱིས་བགགས་ཏེ་མི་འབབ་པར་གྱུར་ཏོ། །རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། ཤེས་ལྡན་དག་བདག་ཅག་ཉིད་ཀྱི་བསོད་
[11a.6]ནམས་ཀྱིས་སེར་བ་མི་འབབ་ན་ཅིའི་ཕྱིར་དེ་ལ་དབང་ཐང་སྦྱིན་ཞེས་དེ་རྣམས་ཀྱིས་བཅད་དོ། །བྲམ་ཟེ་དེས་སྔགས་བརྟུལ་ནས་ཡུལ་ནུས་པ་ཅན་དུ་སོང་བ་དང་ཕྱིར་ཡང་སེར་བ་བབ་པར་གྱུར་ཏོ། །དེ་རྣམས་བྲམ་ཟེ་དེའི་དྲུང་དུ་སོང་སྟེ་སྨྲས་པ། མཁན་པོ་བྲམ་ཟེའི་ཁྱེའུ་དེ་
[11a.7]གར་མཆིས། དེས་སྨྲས་པ། ཁྱེད་ཅག་གིས་དེ་ལ་བཀུར་སྟི་མ་བྱས་པས་དེ་སོང་ངོ་། །མཁན་པོ་གལ་ཏེ་མཆིས་ན་བདག་ཅག་ལ་སྦྲོན་ཅིག །དེ་བཞིན་དུ་བྱའོ། །དེ་ཡང་རིམ་གྱིས་རྒྱལ་པོ་སྡེ་མཆོག་གང་ན་བ་དེར་སོང་སྟེ་ཕྱིན་ནས། རྒྱལ་པོ་སྡེ་མཆོག་ལ་རྒྱལ་བ་དང་
[11b]
[11b.1]ཚེ་སྤེལ་བ་དག་བྱས་ནས་སྨྲས་པ། ལྷ་ཁྱོད་ཀྱི་ཡུལ་ན་ཀླུའི་རྒྱལ་པོ་རབ་མཛེས་ཞེས་བགྱི་བ་མཆིས་པ་དེའི་གནས་ན་མོད་ལ་མཐུ་སྐྱེད་པ་ཞེས་བགྱི་བའི་སྨན་མཆིས་ཀྱིས་ལྷ་དེ་སྟོན་ཅིག །ལྷའི་སྐལ་བ་ཡང་དབུལ་བར་བགྱིའོ། །རྒྱལ་པོས་སྨྲས་པ། ཀྱེ་བྲམ་ཟེ་ཀླུའི་
[11b.2]རྒྱལ་པོ་རབ་མཛེས་ནི་གཏུམ་པོ་ཡིན་པས་དེས་ཁྱོད་བརླག་པར་མི་བྱེད་གྲང་། ལྷ་རེ་ཞིག་བདག་ལ་སྔགས་ཀྱི་མཐུ་དང་སྨན་གྱི་མཐུ་མཆིས་ཏེ། གལ་ཏེ་ཀླུའི་རྒྱལ་པོ་རབ་མཛེས་དང་འདྲ་བའི་ཀླུ་རྣམས་ཀྱིས་འཛམ་བུའི་གླིང་འདི་ལྟ་སྟེ། བུ་རམ་ཤིང་གི་ཚལ་ལམ། འདམ་བུའི་
[11b.3]ཚལ་བཞིན་གང་བར་གྱུར་ཀྱང་བདག་གི་བ་སྤུ་གཅིག་ཀྱང་བསྐྱོད་པར་རྔོ་མི་ཐོག་ན་ཀླུའི་རྒྱལ་པོ་རབ་མཛེས་ཀྱིས་ལྟ་སྨོས་ཀྱང་ཅི་འཚལ། འོན་ཀྱང་ལྷའི་མི་དགུམ་པ་ལ་ཐུག་པ་འགའ་མཆིས་སམ། བྲམ་ཟེ་ཡོད་དོ། །ལྷ་དེ་བཀྲི་ཤིག་དང་དེས་དེའི་གནས་སྟོན་པར་འགྱུར་རོ། །
[11b.4]དེ་ནས་རྒྱལ་པོས་མི་དེ་ལ་བོས་ཏེ་བསྒོ་བ། ཀྱེ་ནང་རྗེ་བྲམ་ཟེ་འདི་ལ་ཀླུའི་རྒྱལ་པོ་རབ་མཛེས་ཀྱི་གནས་སྟོན་ཅིག །ལྷ་བཀའ་བཞིན་འཚལ་ཞེས་མི་དེས་རྒྱལ་པོའི་ལྟར་མཉན་ནས་བྲམ་ཟེ་དེ་ཁྲིད་དེ་ཆས་སོ། །ཇི་ཙམ་ན་མི་རིང་བ་ཞིག་ཏུ་བསྡད་ནས་དེ་ལ་སྨྲས་པ། བྲམ་ཟེ་ཚལ་སྔོ་
[11b.5]ཞིང་སྔོ་བ་དག་བསྒྲེངས་པ་ཕ་བི་མཐོང་ངམ། མཐོང་ངོ་། །དེ་ནི་ཀླུའི་རྒྱལ་པོ་རབ་མཛེས་ཀྱི་གནས་ཡིན་ནོ། །དེ་སོང་སྟེ་དེས་དེར་མོད་ལ་མཐུ་སྐྱེད་པ་ཞེས་བྱ་བའི་སྨན་ལས་ཁུར་དུ་གྲགས་ནས། དེས་དེ་ཐོགས་ཏེ་ཡུལ་ནུས་པ་ཅན་དུ་སོང་ནས་རྒྱལ་པོ་སྡེ་མཆོག་གི་སྐལ་བ་བྱིན་ཏེ། 
[11b.6]རིམ་གྱིས་རྒྱལ་པོའི་ཁབ་ཏུ་ཕྱིན་ནས་བྲམ་ཟེ་དེ་ཉིད་ཀྱི་ཁྱིམ་དུ་ཞུགས་སོ། །དེ་ནས་དེས་རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ལ་སྦྲན་པ་དང་། དེ་དག་མཆོད་ཡོན་ཐོགས་ཏེ་ལྷགས་ནས་བྲམ་ཟེའི་ཁྱེའུ་འདི་ཉིད་དུ་འདུག་ཤིག་དབང་ཐང་སྦྱིན་ནོ། །དེས་སྨྲས་པ། ཁྱེད་
[11b.7]ཅག་གིས་བཀུར་སྟི་མ་བྱས་པས་ཁོ་བོ་མི་འདུག་གོ། །དེ་རྣམས་ཀྱིས་དེ་གཞག་པར་གལ་གྱིས་གཅུ་བར་བརྩམས་ཏེ་གསོལ་བ་བཏབ་པ་དང་ཁས་བླངས་ནས་དེ་དག་གིས་འཚོ་བའི་རིས་བཅད་དོ། །འཇིག་རྟེན་ནི་ཕུན་སུམ་ཚོགས་པ་འདོད་ཀྱི་རྒུད་པ་དང་མི་མཐུན་པས། དེས་
[12a]
[12a.1]རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་པ་ན་ཁྱེའུ་ཞིག་བཙས་ཏེ། དེས་དེའི་མིང་རི་བོ་ཅན་ཞེས་བྱ་བར་
[12a.2]བཏགས་སོ། །དེ་ཡང་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་པ་ན་བུ་མོ་ཞིག་བཙས་ཏེ། དེའི་མིང་ནི་སེར་བ་ཞེས་བྱ་བར་བཏགས་སོ། །བྲམ་ཟེ་མོ་ནི་འཁོར་བྲལ་ཞེས་བྱའོ། །མནའ་མ་ནི་གློག་ཅེས་བྱའོ། །དེས་བསམས་པ། ཡང་དང་ཡང་དུ་སེར་
[12a.3]བ་གཅོད་ཅིང་ཅི་ལས་མེད། ཡུན་རིང་རབ་ཏུ་སྔགས་ཀྱིས་དགག་པར་བྱའོ་ཞེས་དེས་ཡུན་རིང་པོར་སྔགས་ཀྱིས་དགག་པ་བྱས་ཏེ་བཞག་པས་སེར་བ་མི་འབབ་པར་གྱུར་ཏོ། །རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། བདག་ཅག་ཁོ་ནའི་བསོད་ནམས་ཀྱི་མཐུས་
[12a.4]སེར་བ་མི་འབབ་ན། ཅིའི་ཕྱིར་དབང་ཐང་སྦྱིན་ཞེས་དེ་རྣམས་ཀྱིས་བཅད་དོ། །བྲམ་ཟེ་དེ་ཕྲག་དོག་གི་ཟིལ་གྱིས་ནོན་པས་བུ་ཡང་སྔགས་ཀྱི་ཚིག་རྣམས་འཛིན་དུ་མ་བཅུག་གོ། །བདེ་བ་ལ་ཆགས་པས་ཁ་ཏོན་ཡང་མ་བྱས་ལ་སྨན་ཡང་སྐམ་དུ་མ་བཅུག་གོ། །དེས་སྔགས་ཀྱི་
[12a.5]ཚིག་རྣམས་ནི་བསམས་ན་བརྗེད་སྨན་ནི་མ་བསྐམས་པས་རུལ་བར་གྱུར་ཏོ། །དེ་རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ལ་སྙིང་ན་ཆེས་ནས། དེ་རྣམས་ལ་ཀླན་ཀ་བཙལ་བའི་ཕྱིར་མུ་སྟེགས་ཀྱི་གནས་དང་དཀའ་ཐུབ་ཀྱི་ཚལ་དེ་དང་དེ་དག་ཏུ་སོང་ནས་དྲིས་པ། ཤེས་ལྡན་
[12a.6]དག་གང་གིས་གང་བསམས་པ་དང་། གང་དོན་དུ་གཉེར་བ་དེ་ལ་ཐམས་ཅད་འགྲུབ་པར་འགྱུར་བའི་ཐབས་ལྟ་ཅི་ཡོད། །དེ་ན་ཁ་ཅིག་གིས་སྨྲས་པ། མེར་ཞུགས་ཤིག །ཁ་ཅིག་གིས་སྨྲས་པ། དུག་ཟོ་ཤིག །ཁ་ཅིག་གིས་སྨྲས་པ། གཡང་ས་ནས་བདག་ཉིད་མཆོངས་
[12a.7]ཤིག །ཁ་ཅིག་གིས་སྨྲས་པ། བདག་རང་གི་སྐེ་ལ་ཐག་པ་ཐོགས་ཏེ་ཤིང་གི་ཡལ་ག་ལས་འཕྱང་དུ་ཆུག་ཤིག་ཅེས་ཐམས་ཅད་ཀྱིས་འཆི་བའི་ཐབས་བསྟན་གྱི། ངེས་པར་འབྱུང་བའི་ཐབས་ནི་མ་ཡིན་པས་དེ་རིམ་གྱིས་འོད་མའི་ཚལ་དུ་སོང་ངོ་། །དེས་དགེ་སློང་ཞིག་མཐོང་ནས་
[12b]
[12b.1]དྲིས་པ། འཕགས་པ་གང་གིས་གང་བསམས་པ་དང་། གང་དོན་དུ་གཉེར་བ་དེ་ཐམས་ཅད་འགྲུབ་པར་འགྱུར་བའི་ཐབས་ལྟ་འགའ་མཆིས་སམ། དེས་སྨྲས་པ། བཅོམ་ལྡན་འདས་ལས་རབ་ཏུ་བྱུང་ཤིག །དེར་ཅི་ཞིག་བགྱི། དེར་ཇི་སྲིད་འཚོའི་བར་དུ་ཚངས་
[12b.2]པར་སྤྱོད་པ་ཡང་སྤྱད་པར་བྱ། བསམ་གཏན་དང་གདོན་པ་དང་ལྡན་པར་ཡང་གནས་པར་བྱ་སྟེ། གལ་ཏེ་རེ་ཞིག་མཐོང་བའི་ཆོས་ཉིད་ལ་ཀུན་ཤེས་པ་ཐོབ་ན། དེ་ནས་དེ་ཉིད་ཁྱོད་ཀྱི་སྡུག་བསྔལ་གྱི་མཐར་ཕྱིན་པ་ཡིན་ནོ། །འོན་ཏེ་སྦྱོར་བའི་ལྷག་མ་དང་བཅས་བཞིན་
[12b.3]དུས་བྱེད་ན་གང་བསམས་པ་དང་། གང་དོན་དུ་གཉེར་བ་དེ་ཐམས་ཅད་འགྲུབ་པར་འགྱུར་རོ། །འཕགས་པ་དེ་ནི་རྔོ་མི་ཐོག་ན། གཞན་ཡང་ཅུང་ཟད་ཅི་མཆིས། སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲོངས་ལ་གདུགས་ཚོད་གསོལ་ཅིག །དེ་ཡང་
[12b.4]རྔོ་མི་ཐོག་ན་གཞན་བསྟན་དུ་གསོལ། བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་སྤྱན་དྲོངས་ལ་གདུགས་ཚོད་གསོལ་ཏེ་སྨོན་ལམ་ཐོབ་ཤིག་དང་གང་བསམས་པ་དང་། གང་དོན་དུ་གཉེར་བ་དེ་ཐམས་ཅད་འགྲུབ་བོ། །འཕགས་པ་དེ་ནི་རྔོ་ཐོག་གིས་བགྱིའོ་
[12b.5]ཞེས་དེས་བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་སྤྱན་དྲངས་ཏེ། གདུགས་ཚོད་གསོལ་ནས་སྨོན་ལམ་བཏབ་པ། དགེ་བའི་རྩ་བ་འདིས་རབ་མཛེས་ཀླུའི་གནས་ནས་བསད་ལ་བདག་དེར་སྐྱེ་ཞིང་དེ་ནས་རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱེད་པར་གྱུར་ཅིག་ཅེས་སྨོན་ལམ་
[12b.6]བཏབ་བོ། །དེ་ལ་ཆུང་མས་དྲིས་པ། རྗེའི་སྲས་སྨོན་ལམ་ཇི་ཞིག་བཏབ། དགེ་བའི་རྩ་བ་འདིས་རབ་མཛེས་ཀླུའི་གནས་ནས་བསད་ལ་བདག་དེར་སྐྱེ་ཞིང་དེ་ནས་རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱེད་པར་གྱུར་ཅིག་ཅེས་སྨོན་ལམ་བཏབ་བོ། །ལེགས་ཏེ་བདག་
[12b.7]ཀྱང་ཁྱོད་ཀྱི་ཆུང་མར་གྱུར་ཅིག །བུས་སྨྲས་པ་བདག་ཀྱང་ཁྱོད་ཀྱི་བུར་གྱུར་ཅིག །དེ་བཞིན་དུ་བུ་མོས་སྨྲས་པ། བདག་ཀྱང་ཁྱོད་ཀྱི་བུ་མོར་གྱུར་ཅིག །དེ་བཞིན་དུ་མནའ་མས་སྨྲས་པ། བདག་ཀྱང་མནའ་མར་གྱུར་ཅིག་ཅེས་བྱས་ནས་དེ་རྣམས་ཁྱིམ་རྙིང་པ་ཞིག་ཏུ་ཞུགས་
[13a]
[13a.1]ཏེ་ཉལ་བ་དང་སྤྲིན་ཁ་དོག་ལྔ་པ་ལས་ཆར་པ་བབ་སྟེ། རྩིག་པ་འགྱེལ་བས་ནོན་ཏེ་ཁ་དག་གོ། །ཀླུ་རབ་མཛེས་ཤི་འཕོས་ནས་འཁོར་ཀླུ་དྲུག་ཁྲི་དང་དེར་སྐྱེས་ནས་དེ་ཡང་རབ་མཛེས་ཞེས་བྱ་བར་གྲགས་སོ། །ཆུང་མ་ནི་འཁོར་བྲལ་ཞེས་བྱའོ། །བུ་ནི་རི་
[13a.2]བོ་ཅན་ཞེས་བྱའོ། །བུ་མོ་ནི་སེར་བ་ཞེས་བྱའོ། །མནའ་མ་ནི་གློག་ཅེས་བྱའོ། །ཆོས་ཉིད་ཀྱིས་ཀླུའམ་ཀླུའི་བུ་མོ་སྐྱེས་ནས་རིང་པོ་མ་ལོན་པར་གསུམ་དྲན་པར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །དེས་བལྟས་
[13a.3]ན་མི་ལས་ཤི་འཕོས་སོ། །གང་དུ་སྐྱེས་ཤེ་ན། ཀླུ་རྣམས་སུའོ། །ལས་གང་གིས་ཤེ་ན། སྨོན་ལམ་གྱི་དབང་གིས་སོ། །ཅིའི་ཕྱིར་སྙམ་ན། རྒྱལ་པོའི་ཁབ་ཀྱི་མི་རྣམས་ལ་གནོད་པར་བྱ་བའི་ཕྱིར་རོ། །དེས་བསམས་པ། ཅི་ལོ་ཏོག་ཅི་ལྟ་བ་བཞིན་དུ་སྐྱེས་པ་ལ་བྱས་
[13a.4]ན་མི་རྣམས་ཀྱི་སྡུག་བསྔལ་སྐྱེ་བར་འགྱུར་རམ། འོན་ཏེ་མ་སྐྱེས་པ་རྣམས་ལ་འགྱུར་སྙམ་ན། དེས་ཇི་ལྟར་སྐྱེས་པ་ལ་བྱས་པ་ལྟར་མ་སྐྱེས་པ་ལ་ནི་དེ་ལྟ་མ་ཡིན་པར་མཐོང་ནས། དེས་འཁོར་རྣམས་ལ་བསྒོ་བ་ཤེས་ལྡན་དག་ཚུར་ཤེག །ཡུལ་མ་ག་དྷཱར་དེང་ལ་ཆར་པས་
[13a.5]ལོ་ཏོག་ཐམས་ཅད་བསྐྲུན་ཅིག །དེ་རྣམས་ཀྱིས་ལོ་ཏོག་ཐམས་ཅད་བསྐྲུན་པ་དང་། དེ་ནས་དྲུག་སྟོང་གི་འཁོར་དང་གཤོལ་མདའ་ཙམ་གྱི་ཆར་གྱི་རྒྱུན་གྱིས་ཇི་ལྟར་ཡུལ་མ་ག་དྷཱར་སོག་མ་ཡང་ཁྱེར་བ་དེ་ལྟ་བུའི་ཆར་གྱི་རྒྱུན་དབབ་པར་བརྩམས་སོ། །དེ་ནས་དེ་དག་ཕན་ཚུན་དུ་སྨྲས་པ། 
[13a.6]སོག་མ་ཡང་ཀླུ་འདིས་ཕྲོགས་སོ་ཞེས་དེའི་མིང་སོག་མ་མེད་ཅེས་བྱ་བར་ཐོགས་སོ།། །།སྡོམ་ལ། རྒྱལ་པོའི་ཁབ་དང་ན་ལན་ད། །འོད་མའི་དབྱུག་པ་དམར་བུའི་གྲོང་། །ཆུ་བོ་གང་གཱ་སྤྲིན་བརྩེགས་དང་། །སྒྲ་ཆེན་ཡངས་པ་ཐ་མ་ཡིན། །སངས་རྒྱས་བཅོམ་ལྡན་འདས་
[13a.7]རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །གང་གི་ཚེ་གཞོན་ནུ་མ་སྐྱེས་དགྲ་ལྷ་སྦྱིན་གྱིས་སྦད་ནས་ཕ་ཆོས་ཀྱི་རྒྱལ་པོ་ཆོས་དང་ལྡན་པ་བསད་དེ་རང་ཉིད་ཀྱིས་ཅོད་པན་བཅིངས་ནས་རྒྱལ་པོར་ཞུགས་པ་དེའི་ཚེ་དེ་བཅོམ་ལྡན་འདས་ལ་བཀུར་སྟི་མ་ཡིན་
[13b]
[13b.1]པ་མང་པོ་བྱ་བར་བརྩམས་ཏེ། དགྲོངས་པ་མན་ཆད་བྱ་བའི་ཕྱིར་གླང་པོ་ཆེ་ནོར་སྐྱོང་དང་ཁྱི་གཏུམ་པོ་ཟ་བ་དག་སྦད་པ་དང་། དེའི་མ་ལུས་འཕགས་མས་སྨྲས་པ། བུ་བཅོམ་ལྡན་འདས་ལ་བཀུར་སྟི་མ་ཡིན་པ་མ་བྱེད་ཅིག །སངས་རྒྱས་བཅོམ་ལྡན་འདས་རྣམས་ནི་བཀུར་
[13b.2]སྟི་མ་ཡིན་པས་བསྙེངས་པ་ཡིན་གྱིས། རྒྱལ་པོའི་ཁབ་ནས་བཞུད་དེ་གནོད་པར་གྱུར་ཏ་རེ། བཅོམ་ལྡན་འདས་ཀྱི་མཐུས་ཡུལ་ཨང་ག་དང་། མ་ག་དྷཱ་རྣམས་འབྱོར་ཅིང་ཉམས་དགའ་བ་ཡིན་ནོ། །སྙིང་རྙོག་པ་ཅན་དེས་སྨྲས་པ། ཅི་གང་ན་བཅོམ་ལྡན་འདས་མེད་པའི་
[13b.3]ཡུལ་དེ་དག་ཞིག་པ་དང་སྟོངས་པར་གྱུར་ཏམ། དེ་མས་ཐམས་ཅད་ཀྱི་ཐམས་ཅད་དུ་བཟློག་ཀྱང་མ་བཏུབ་ནས་བཅོམ་ལྡན་འདས་ཀྱིས་དགོངས་པ། གཞོན་ནུ་མ་སྐྱེས་དགྲ་འདི་བསོད་ནམས་མ་ཡིན་པ་མང་དུ་སོགས་ཀྱིས་ངས་འདི་གཞི་མེད་པའི་དད་པ་ལ་གཞག་ཏུ་རེ་ཞིག་དེའི་དུས་ལ་
[13b.4]མ་བབ་པས་མཉན་ཡོད་དུ་གཤེགས་སོ་སྙམ་ནས། དེ་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ་རིམ་གྱིས་རྒྱུ་ཞིང་གཤེགས་པ་ན་མཉན་ཡོད་དུ་བྱོན་ནས། མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་
[13b.5]སྦྱིན་གྱི་ཀུན་དགའ་ར་བ་ན་བཞུགས་སོ། །མཐའི་རྒྱལ་ཕྲན་དག་གིས་བཅོམ་ལྡན་འདས་ལ་མ་སྐྱེས་དགྲས་བཀུར་སྟི་མ་ཡིན་པ་བྱས་པས་དེ་བཀུར་སྟི་མ་ཡིན་པས་བསྙེངས་ནས་རྒྱལ་པོའི་ཁབ་ནས་གཤེགས་ཏེ་མཉན་ཡོད་དུ་བྱོན་ཏོ་ཞེས་ཐོས་ནས། དེ་དག་འདི་སྙམ་དུ་སེམས་ཏེ། རེ་ཞིག་རྒྱལ་པོ་
[13b.6]སྡིག་ཅན་དེས་ཕ་ཆོས་ཀྱི་རྒྱལ་པོ་ཆོས་དང་ལྡན་པ་བསད་ན། དེས་ཀྱང་མ་ཆོག་ནས་བཅོམ་ལྡན་འདས་ལྷ་དང་ལྷ་མ་ཡིན་དང་། མི་རྣམས་ཀྱིས་མཆོད་པ་དེ་ལ་ཡང་བཀུར་སྟི་མ་ཡིན་པ་བྱས་ཏེ། སངས་རྒྱས་བཅོམ་ལྡན་འདས་རྣམས་ནི་བཀུར་སྟི་མ་ཡིན་པས་བསྙེངས་པ་ཡིན་པས། དེས་
[13b.7]ན་བཅོམ་ལྡན་འདས་རྒྱལ་པོའི་ཁབ་ནས་གཤེགས་ཏེ་མཉན་ཡོད་དུ་བྱོན་པར་གྱུར་པས་དེ་ཡོང་ཡེ་རྒྱལ་སྲིད་ལས་དབྱུང་བར་བྱའོ་སྙམ་ནས་དེ་དག་གིས་ཕན་ཚུན་ཕོ་ཉས་བཟླུགས་ནས་བློ་གྲོས་གཅིག་ཏུ་བྱས་ཏེ་དཔུང་གི་ཚོགས་ཡན་ལག་བཞི་པ་གོ་བསྐོན་པ་གླང་པོ་ཆེའི་ཚོགས་དང་། 
[14a]
[14a.1]རྟ་པའི་ཚོགས་དང་། ཤིང་རྟའི་ཚོགས་དང་། དཔུང་བུ་ཆུང་གི་ཚོགས་དང་། རྒྱལ་པོའི་ཁབ་ཏུ་དོང་སྟེ། ལོ་བཅོམ་ནས་ཕྲུ་མར་བསྐོར་ཏེ་འཁོད་དོ། །ཀླུའི་རྒྱལ་པོ་སོག་མ་མེད་ཀྱིས་ཀྱང་སེར་བའི་རྒྱུན་ཕབ་པས་ལོ་ཏོག་ལྷག་མ་རྣམས་མ་རུང་བར་བྱས་
[14a.2]སོ། །དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་། མཚོ་དང་། མཚེའུ་རྣམས་སྐམས་ལ་ཐུག་པས་མུ་གེ་བྱུང་བར་གྱུར་ཏོ། །ཆུ་ལྷག་མ་གཞན་དག་ཀྱང་མཐའི་རྒྱལ་ཕྲན་དག་གིས་མ་རུང་བར་བྱས་སོ། །དེ་ནས་མ་སྐྱེས་དགྲ་སྡུག་བསྔལ་མི་བཟད་པ་ཉམ་ང་བར་
[14a.3]གྱུར་པ་ལ་མི་མ་ཡིན་པ་དག་གིས་གླགས་རྙེད་དེ། རྨ་ལ་ཐལ་བ་བཏབ་པ་ལྟར་མི་ངས་བྱུང་སྟེ། ཁྱོགས་དང་ཁྱོགས་འདྲུད་པར་གྱུར་ཏོ། །དེ་ནས་རྒྱལ་པོ་མ་སྐྱེས་དགྲ་གནོད་པ་བརྒྱ་ཕྲག་དུ་མས་སྙིང་དཀྲུགས་པས་ལག་པ་འགྲམ་པ་ལ་གཏད་དེ་སེམས་ཁོང་དུ་ཆུད་ཅིང་
[14a.4]འདུག་གོ། །དེ་ནས་ལུས་འཕགས་མས་སྨྲས་པ། བུ་ཅིའི་ཕྱིར་སེམས་ཁོང་དུ་ཆུད། ཡུམ་གནོད་པ་བརྒྱ་ཕྲག་དུ་མ་དག་བྱུང་བར་གྱུར་ཏོ། །བུ་ཁོ་མོས་སྔར་ཁྱོད་ལ་བཅོམ་ལྡན་འདས་ལ་བཀུར་སྟི་མ་ཡིན་པ་མ་བྱེད་ཅིག། །།འདུལ་བ་གཞི། 
[14a.5]བམ་པོ་ཉི་ཤུ་དྲུག་པ། སངས་རྒྱས་བཅོམ་ལྡན་འདས་རྣམས་ནི་བཀུར་སྟི་མ་ཡིན་པས་བསྙེངས་པ་ཡིན་གྱིས། བཅོམ་ལྡན་འདས་རྒྱལ་པོའི་ཁབ་ནས་བཞུད་དེ་གནོད་པར་གྱུར་ཏ་རེ་ཞེས་མ་སྨྲས་སམ། དེ་ནི་འདི་ཡིན་ནོ། །ཡུམ་དེ་ལ་ཇི་ལྟར་བསྒྲུབ་པར་བགྱི། བུ་བཅོམ་ལྡན་འདས་
[14a.6]ལ་བཟོད་པར་གསོལ་ཅིག །ཡུམ་བཅོམ་ལྡན་འདས་ཀྱི་སྤྱན་སྔར་མཆིས་པའི་རྔོ་མི་ཐོག་ལགས་སོ། །བུ་ཁྱོད་ཀྱིས་སངས་རྒྱས་བཅོམ་ལྡན་འདས་རྣམས་ནི་ཙན་དན་དང་སྟེའུར་མཉམ་པ་ཁོང་ཁྲོ་བ་དང་རྗེས་སུ་ཆགས་པ་སྤངས་པ་ཡིན་ནོ་ཞེས་མ་ཐོས་སམ། གལ་ཏེ་འགའ་ཞིག་
[14a.7]གིས་བཅོམ་ལྡན་འདས་ཀྱི་ཕྱག་དཔུང་པ་གཅིག་ལ་སྟེའུ་ཡིས་བཞོག་པར་བྱེད་ལ། ཅིག་ཤོས་ལ་ཙན་དན་ས་མཆོག་གིས་ཉུག་པར་བྱེད་ན། དེ་ལ་བཅོམ་ལྡན་འདས་རྗེས་སུ་ཆགས་པ་ཡང་མི་མངའ། ཁོང་ཁྲོ་བ་ཡང་མི་མངའོ། །དེ་ནས་ལུས་འཕགས་མའི་བུ་རྒྱལ་པོ་མ་སྐྱེས་དགྲས་
[14b]
[14b.1]མི་ཞིག་ལ་སྨྲས་པ། ཀྱེ་ནང་རྗེ་ཚུར་ཤོག །ཁྱོད་བཅོམ་ལྡན་འདས་གང་ན་བ་དེར་སོང་ལ། སོན་ནས་ཁོ་བོའི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ཏེ་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། འཚོའམ། གནོད་པ་མི་མངའ་འམ། 
[14b.2]སྟོབས་དང་བདེ་བ་ལ་རེག་པར་བཞུགས་སམ་ཞེས་སྙུན་གསོལ་ལ་འདི་སྐད་ཅེས་ཀྱང་གསོལ་ཅིག །བཙུན་པ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་མཆིད་ནས་བཙུན་པ་བུ་ངན་པ་ནི་མཆིས་ཀྱི་ཕ་ངན་པ་ནི་མ་མཆིས་པས་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་
[14b.3]རྒྱལ་པོའི་ཁབ་ཏུ་གཤེགས་པར་གསོལ། གལ་ཏེ་བཅོམ་ལྡན་འདས་མ་གཤེགས་ན་རིང་པོ་མི་ཐོགས་པ་ཁོ་ནར་རྒྱལ་པོའི་ཁབ་ཀྱི་གྲོང་ཁྱེར་སྟོངས་ཏེ་མིང་ལུས་པར་འགྱུར་རོ་ཞེས་གསོལ་ཅིག །ལྷ་བཀའ་བཞིན་འཚལ་ཞེས་མི་དེས་མ་ག་དྷཱའི་རྒྱལ་པོ་མ་སྐྱེས་དགྲའི་ལྟར་མཉན་
[14b.4]ནས་ཆས་ཏེ་རིམ་གྱིས་མཉན་ཡོད་དུ་ཕྱིན་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་མི་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
[14b.5]བཙུན་པ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། གནོད་པ་ཆུང་ངམ། ཉམ་ང་བ་ཉུང་ངམ་ཞེས་བྱ་བ་ནས་རེག་པར་བཞུགས་སམ་ཞེས་སྙུན་གསོལ་ལགས་སོ་ཞེས་བྱ་བའི་བར་གོང་མ་བཞིན་དུའོ། །
[14b.6]ཀྱེ་མི་ཁྱོད་དང་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བདེ་བར་གྱུར་ཅིག །བཙུན་པ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་མཆིད་ནས་བཙུན་པ་བུ་ངན་པ་ནི་མཆིས་ཀྱི་ཕ་ངན་པ་ནི་མ་མཆིས་པས་བཅོམ་ལྡན་འདས་ཐུགས་བརྩེ་བ་ཉེ་བར་
[14b.7]བཟུང་སྟེ་རྒྱལ་པོའི་ཁབ་ཏུ་གཤེགས་སུ་གསོལ། གལ་ཏེ་བཅོམ་ལྡན་འདས་མ་གཤེགས་ན་ཞེས་བྱ་བ་ནས་མིང་ལུས་པར་འགྱུར་རོ། །ཞེས་བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ཅང་མི་གསུང་བས་མི་དེ་ལ་གནང་ངོ་། །དེ་ནས་མི་དེས་བཅོམ་ལྡན་འདས་ཅང་
[15a]
[15a.1]མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་བཅོམ་ལྡན་འདས་ཇི་སྲིད་བཞེད་ཀྱི་བར་དུ་མཉན་ཡོད་དུ་བཞུགས་ནས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་རྒྱལ་པོའི་ཁབ་གང་ན་བ་དེར་རྒྱུ་ཞིང་གཤེགས་ཏེ། རིམ་གྱིས་
[15a.2]རྒྱུ་ཞིང་གཤེགས་པ་ན་ཡུལ་མ་ག་དྷཱར་བྱོན་ཏོ། །བཅོམ་ལྡན་འདས་ཀྱི་མཐུས་རླུང་གཏོང་བའི་ལྷའི་བུ་རྣམས་ཀྱིས་ནི་དུག་གིས་མ་རུང་བར་བྱས་པའི་ཆུ་དེ་དག་བསྐམས་སོ། །ཆར་པ་འབེབས་པའི་ལྷའི་བུ་རྣམས་ཀྱིས་ནི་ཡན་ལག་བརྒྱད་དང་ལྡན་པའི་ཆུས་བཀང་ངོ་། །ལྷ་རྣམས་ནི་
[15a.3]ཆར་པ་འབེབས་པ་ལ་ཞུགས་སོ། །སངས་རྒྱས་ལ་མངོན་པར་དད་པའི་ལྷ་རྣམས་ཀྱིས་ནི་རྒྱལ་པོའི་ཁབ་ནས་མི་མ་ཡིན་པ་རྣམས་བསྐྲད་ནས་མི་ངས་ཞི་བར་གྱུར་ཏོ། །མཐའི་རྒྱལ་ཕྲན་དག་གིས་ནི་བཅོམ་ལྡན་འདས་གཤེགས་པ་མཐོང་ནས་གྲོང་ཁྱེར་བསྐོར་བ་བཏང་སྟེ་དོང་ངོ་། །ཚོང་པ་
[15a.4]རྣམས་ཀྱིས་ནི་ཟོང་དག་བཀྲམ་མོ། །བཟོ་ཕལ་པ་གཞན་དག་གིས་ནི་རང་རང་བྱེད་པར་བརྩམས་སོ། །ཡུལ་སོ་སོ་ན་གནས་པའི་ཚོང་པ་རྣམས་དང་། དེད་དཔོན་རྣམས་ནི་ཟོང་དང་འཇུག་པར་བརྩམས་སོ། །ལོ་ནི་ལེགས་པར་གྱུར་ཏོ། །ལམ་པོ་ཆེ་དང་སྲང་དང་། སུམ་མདོ་
[15a.5]དང་། བཞི་མདོ་རྣམས་སུ་ནི་བཅོམ་ལྡན་འདས་ཀྱི་བདག་ཉིད་ཆེན་པོ་སྒྲོགས་པར་གྱུར་ཏོ། །མུ་སྟེགས་པ་རྣམས་ནི་བག་འཁུམས་པར་གྱུར་ཏོ། །སྐྱེ་བོའི་ཚོགས་རྣམས་ནི་རབ་ཏུ་དགའ་བར་གྱུར་ཏོ། །ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་
[15a.6]འདས་ཡུལ་མ་ག་དྷཱར་གཤེགས་སོ་ཞེས་ཐོས་སོ། །ཐོས་ནས་ཀྱང་སྙིང་དགའ་བ་དང་། མགུ་བ་དང་། རབ་ཏུ་དགའ་བ་དང་། དགའ་བ་རྒྱ་ཆེན་པོ་དང་། ཡིད་བདེ་བ་སྐྱེས་ནས་བློན་པོ་རྣམས་ལ་སྨྲས་པ། ཤེས་ལྡན་དག་དེང་ལ་བཅོམ་ལྡན་འདས་ཀྱི་ཕྱིར་དཔག་ཚད་ཕྱེད་དང་
[15a.7]གསུམ་གྱི་ལམ་བསྟར་བ་དང་། གྲོང་ཁྱེར་དག་བཟང་པོར་བྱོས་ཤིག །རྒྱལ་པོའི་ཁབ་ཀྱི་གྲོང་ཁྱེར་ཐམས་ཅད་ཀྱང་རྡོ་བ་དང་། གསེག་མ་དང་། གྱོ་མོ་སོལ་ཏེ་ཙན་དན་གྱི་ཆུས་ཆག་ཆག་ཐོབ་ལ་དར་གྱི་ཆུན་འཕྱང་མང་པོ་དཔྱོངས་ཤིག །དྲི་ཞིམ་པོའི་པོག་ཕོར་དག་ཤོམས་ལ། 
[15b]
[15b.1]གདུགས་དང་། རྒྱལ་མཚན་དག་ཚུགས་ཤིག །བར་བར་དུ་མེ་ཏོག་གི་གཞལ་མེད་ཁང་མཛེས་པ་དག་བྱོས་ཤིག །ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་ལྟར་མཉན་ནས་ཐམས་ཅད་རྒྱས་པར་བྱེད་དུ་
[15b.2]བཅུག་གོ། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་རྒྱལ་པོ་ཆེན་པོའི་འབྱོར་པ་དང་། རྒྱལ་པོ་ཆེན་པོའི་མཐུས་བདག་ཉིད་དཔུང་གི་ཚོགས་ཡན་ལག་བཞི་དང་བསུར་སོང་ངོ་། །དེ་ནས་བཅོམ་ལྡན་འདས་དུལ་བ་འཁོར་དུལ་བ། ཞི་བ་འཁོར་ཞི་བ་གྲོལ་
[15b.3]བ་འཁོར་གྲོལ་བ། དབུགས་ཕྱིན་པ་འཁོར་དབུགས་ཕྱིན་པ། རྣམ་པར་དུལ་བ་འཁོར་རྣམ་པར་དུལ་བ། དགྲ་བཅོམ་པ་འཁོར་དགྲ་བཅོམ་པ། འདོད་ཆགས་དང་བྲལ་བ་འཁོར་འདོད་ཆགས་དང་བྲལ་བ། མཛེས་པ་འཁོར་མཛེས་པ། ཁྱུ་མཆོག་བ་གླང་གི་ཚོགས་ཀྱིས་
[15b.4]བསྐོར་བ་ལྟ་བུ། གླང་པོ་ཆེ་གླང་པོ་ཆེའི་ཕྲུ་གུའི་ཚོགས་ཀྱིས་བསྐོར་བ་ལྟ་བུ། སེང་གེ་མཆེ་བ་ཅན་གྱི་ཚོགས་ཀྱིས་བསྐོར་བ་ལྟ་བུ། ངང་པའི་རྒྱལ་པོ་ངང་པའི་ཚོགས་ཀྱིས་བསྐོར་བ་ལྟ་བུ། ནམ་མཁའ་ལྡིང་འདབ་ཆགས་ཀྱི་ཚོགས་ཀྱིས་བསྐོར་བ་ལྟ་བུ། བྲམ་ཟེ་སློབ་མའི་
[15b.5]ཚོགས་ཀྱིས་བསྐོར་བ་ལྟ་བུ། སྨན་པ་མཁས་པ་ནད་པའི་ཚོགས་ཀྱིས་བསྐོར་བ་ལྟ་བུ། དཔའ་བོ་དམག་མིའི་ཚོགས་ཀྱིས་བསྐོར་བ་ལྟ་བུ། ལམ་མཁན་འགྲོན་པོའི་ཚོགས་ཀྱིས་བསྐོར་བ་ལྟ་བུ། དེད་དཔོན་ཚོང་པའི་ཚོགས་ཀྱིས་བསྐོར་བ་ལྟ་བུ། ཚོང་དཔོན་རང་གི་སྐྱེ་
[15b.6]བོས་བསྐོར་བ་ལྟ་བུ། རྒྱལ་ཕྲན་བློན་པོའི་ཚོགས་ཀྱིས་བསྐོར་བ་ལྟ་བུ། འཁོར་ལོས་སྒྱུར་བ་བུ་སྟོང་གིས་བསྐོར་བ་ལྟ་བུ། ཟླ་བ་རྒྱུ་སྐར་གྱི་ཚོགས་ཀྱིས་བསྐོར་བ་ལྟ་བུ། ཉི་མ་འོད་ཟེར་སྟོང་གིས་བསྐོར་བ་ལྟ་བུ། ཡུལ་འཁོར་སྐྱོང་དྲི་ཟའི་ཚོགས་ཀྱིས་བསྐོར་བ་ལྟ་བུ། ལུས་
[15b.7]འཕགས་པོ་གྲུལ་བུམ་གྱི་ཚོགས་ཀྱིས་བསྐོར་བ་ལྟ་བུ། མིག་མི་བཟད་ཀླུའི་ཚོགས་ཀྱིས་བསྐོར་བ་ལྟ་བུ། ནོར་སྦྱིན་གནོད་སྦྱིན་གྱི་ཚོགས་ཀྱིས་བསྐོར་བ་ལྟ་བུ། ཐགས་ཟངས་རིས་ལྷ་མ་ཡིན་གྱི་ཚོགས་ཀྱིས་བསྐོར་བ་ལྟ་བུ། བརྒྱ་བྱིན་སུམ་བཅུ་རྩ་གསུམ་པའི་ཚོགས་ཀྱིས་
[16a]
[16a.1]བསྐོར་བ་ལྟ་བུ། ཚངས་པ་ཚངས་རིས་ཀྱི་ཚོགས་ཀྱིས་བསྐོར་བ་ལྟ་བུ། རྒྱ་མཚོ་མི་གཡོ་བ་ལྟ་བུ། སྤྲིན་ཆུ་དང་བཅས་པ་ལྟ་བུ། གླང་པོ་ཆེ་དམ་པ་རྒྱགས་པ་དང་བྲལ་བ་ལྟར་དབང་པོ་རྣམས་ཤིན་ཏུ་དུལ་བས་མ་གཡེངས་པའི་སྤྱོད་ལམ་གྱི་སྤྱོད་
[16a.2]པ་ཅན། སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། སྐུ་འོད་འདོམ་གང་གིས་བརྒྱན་པ། ཉི་མ་སྟོང་གི་འོད་ཟེར་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་མཛེས་
[16a.3]པ། སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པ་གསུམ་དང་། དྲན་པ་ཉེ་བར་གཞག་པ་དང་། ཐུགས་རྗེ་ཆེན་པོ་དང་ལྡན་པ། དགེ་སློང་གི་དགེ་འདུན་རབ་ཏུ་མང་པོ་དང་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་དང་། ལྷ་བརྒྱ་
[16a.4]སྟོང་ཕྲག་དུ་མས་ཞམ་རིང་བྱས་ཏེ་རྒྱལ་པོའི་ཁབ་ཀྱི་གྲོང་ཁྱེར་དུ་གཤེགས་སོ། །གང་གི་ཚེ་བཅོམ་ལྡན་འདས་རྒྱལ་པོའི་ཁབ་ཏུ་ཞུགས་ཏེ། མངོན་པར་འདུ་བྱེད་པ་དང་བཅས་པས་གྲོང་ཁྱེར་གྱི་སྒོའི་ཐེམ་པ་ལ་ཞབས་གཡས་པས་མནན་པ་དེའི་ཚེས་རྣམ་པ་དྲུག་ཏུ་གཡོས་པར་
[16a.5]གྱུར་ཏེ། ས་ཆེན་པོ་འདི་གཡོས། རབ་ཏུ་གཡོས། ཀུན་དུ་རབ་ཏུ་གཡོས། ལྡེག་རབ་ཏུ་ལྡེག །ཀུན་དུ་རབ་ཏུ་ལྡེག་ཅིང་། ཤར་ཕྱོགས་མཐོ་ན་ནུབ་ཕྱོགས་དམའ། ནུབ་ཕྱོགས་མཐོ་ན་ཤར་ཕྱོགས་དམའ། ལྷོ་ཕྱོགས་མཐོ་ན་བྱང་ཕྱོགས་དམའ། བྱང་ཕྱོགས་
[16a.6]མཐོ་ན་ལྷོ་ཕྱོགས་དམའ། མཐའ་མཐོ་ན་དབུས་དམའ། དབུས་མཐོ་ན་མཐའ་དམའ་བར་གྱུར་ཏོ། །འཇིག་རྟེན་འདི་འཇིག་རྟེན་གྱི་བར་དང་བཅས་པ་ཐམས་ཅད་ཀྱང་སྣང་བ་རྒྱ་ཆེན་པོས་གསལ་བར་གྱུར་ཏོ། །ལྷས་ཀྱང་བར་སྣང་ལ་རྔ་དག་བརྡུངས་སོ། །ནམ་མཁའ་ལ་གནས་
[16a.7]པའི་ལྷ་རྣམས་ཀྱིས་ནི་བཅོམ་ལྡན་འདས་ཀྱི་སྟེང་ནས་ལྷའི་མེ་ཏོག་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། ཨ་ག་རུའི་ཕྱེ་མ་དང་། རྒྱ་སྤོས་ཀྱི་ཕྱེ་མ་དང་། གུར་ཀུམ་གྱི་ཕྱེ་མ་དང་། ཏ་མ་ལའི་ལོ་མའི་ཕྱེ་མ་དང་། ལྷའི་མེ་ཏོག་མན་དཱ་ར་བ་
[16b]
[16b.1]དང་། གོས་དག་འཐོར་བར་བྱེད་དེ། བཅོམ་ལྡན་འདས་གྲོང་ཁྱེར་དུ་གཤེགས་པ་ན་དེ་ལྟ་བུའི་ཡ་མཚན་དག་བྱུང་བར་གྱུར་ཏོ། །གཞན་ཡང་དོག་པ་དག་ནི་ཡངས་པར་གྱུར་ཏོ། །དམའ་བ་དག་ནི་མཐོ་བར་གྱུར་ཏོ། །མཐོ་བ་དག་ནི་ཕྱ་ལེ་བར་གྱུར་ཏོ། །གླང་པོ་ཆེ་
[16b.2]དག་ནི་སྐད་འབྱིན་པར་གྱུར་ཏོ། །རྟ་དག་ཀྱང་སྐད་འབྱིན་པར་གྱུར་ཏོ། །ཁྱུ་མཆོག་དག་ཀྱང་སྐད་འབྱིན་པར་གྱུར་ཏོ། །ཁྱིམ་གྱི་ནང་ན་བཞག་པའི་སྣོད་སྣ་ཚོགས་དག་ནི་མ་བརྡུངས་པར་རང་སྒྲ་འབྱིན་པར་གྱུར་ཏོ། །ལོང་བ་རྣམས་ཀྱིས་ནི་མིག་ཐོབ་པར་གྱུར་ཏོ། །འོན་པ་
[16b.3]རྣམས་ནི་རྣ་བས་ཐོས། ལྐུགས་པ་རྣམས་ནི་སྨྲ་ནུས་པར་གྱུར་ཏོ། །དབང་པོ་ལྷག་མ་མ་ཚང་བ་རྣམས་ནི་དབང་པོ་སོ་སོར་ཐོབ་པར་གྱུར་ཏོ། །ཆང་གིས་མྱོས་པ་རྣམས་ནི་མྱོས་པ་དང་བྲལ་བར་གྱུར་ཏོ། །དུག་འཐུངས་པ་དག་ནི་དུག་ཞི་བར་གྱུར་ཏོ། །ཕན་ཚུན་ཁོན་བྱུང་བ་རྣམས་
[16b.4]ནི་མཛའ་བར་གྱུར་ཏོ། །སྦྲུམ་པ་དག་ནི་བདེ་བར་བཙས་པར་གྱུར་ཏོ། །བཙོན་དུ་བཅིངས་པ་དག་ནི་ཐར་བར་གྱུར་ཏོ། །ནོར་མེད་པ་དག་ནི་ནོར་རྙེད་པར་གྱུར་ཏོ། །དེ་ལྟ་བུའི་འབྱོར་པ་དེ་མཐོང་ནས་དགེ་བསྙེན་ཞིག་གིས་ཚིགས་སུ་བཅད་དེ་སྨྲས་པ། ཡུལ་གང་ཞིག་ཏུ་འཇིག་རྟེན་
[16b.5]གཙོ་བོ་གཤེགས་པ་དེར། །ལོ་ཉེས་མི་ངས་དང་ནི་ཕྱི་དགྲའི་འཇིགས་པ་མེད། །ལྷ་རྣམས་ཆར་འབེབས་སྐྱེ་བོ་བསོད་ནམས་རབ་ཏུ་བྱེད། །དེར་ནི་ཡ་མཚན་བརྒྱ་ཕྲག་གཞན་ཡང་འབྱུང་བར་འགྱུར། །དེ་ནས་བཅོམ་ལྡན་འདས་རྒྱལ་པོའི་ཁབ་ཏུ་ཞུགས་ཏེ། སྐྱེ་བོའི་ཚོགས་
[16b.6]དབུགས་ཕྱུང་ནས་རྒྱལ་པོའི་ཁབ་ནས་བྱུང་སྟེ་འོད་མའི་ཚལ་དུ་གཤེགས་སོ། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །
[16b.7]ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད་ཅེས་བྱ་བ་
[17a]
[17a.1]ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་དེ་རྗེས་སུ་ཡི་རངས་ནས་
[17a.2]སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་གིས་དགུང་ཟླ་གསུམ་
[17a.3]དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་འདུལ་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཅང་མི་གསུང་
[17a.4]བས་གནང་ངོ་། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་སྟན་ལས་ལངས་ཏེ་སོང་ངོ་། །བཅོམ་ལྡན་འདས་དགེ་སློང་གི་དགེ་
[17a.5]འདུན་དང་ཐབས་ཅིག་ཏུ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་བཀུར་བྱས་སོ། །དེ་ནས་སངས་རྒྱས་ལ་
[17a.6]མངོན་པར་དགའ་བའི་ལྷ་རྣམས་ཀྱིས་མི་ངས་དེ་བསྐྲད་ནས་རྒྱལ་པོའི་ཁབ་ནས་བྱུང་ནས་སྒྲ་སྒྲོགས་ཞེས་བྱ་བའི་ནང་དུ་བྱུང་སྟེ། ཡངས་པ་ཅན་དུ་འདུག་ནས། ཡངས་པ་ཅན་གྱི་སྐྱེ་བོའི་ཚོགས་ལ་མི་ངས་བྱུང་བར་གྱུར་ཏེ། ཁྱོགས་དང་ཁྱོགས་འདྲུད་པར་གྱུར་ཏོ། །ཡངས་པ་
[17a.7]ཅན་ན་བྲམ་ཟེ་མདུན་ན་འདོན་མདའ་བོ་ཆེ་ཞེས་བྱ་བ་ཞིག་གནས་པ་དེའི་རྨི་ལམ་ན་ཡངས་པ་ཅན་ན་གནས་པའི་ལྷ་ཞིག་གིས་སྨྲས་པ། གལ་ཏེ་མི་འདུལ་ཁ་ལོ་སྒྱུར་བའི་མཆོག །ཤཱཀྱའི་རིགས་དག་པ་ཡི་བཅོམ་ལྡན་འདས། །ཡངས་པ་ཅན་དུ་གཤེགས་པར་གྱུར་ན་ནི། །
[17b]
[17b.1]གནོད་པ་རྣམས་ནི་རྣམ་པར་འཇིག་པར་འགྱུར། །དེས་ནམ་ནངས་ནས་ཡངས་པ་ཅན་གྱི་ལིཙྪ་བཱི་རྣམས་ལ་སྨྲས་པ། ཤེས་ལྡན་དག་བདག་གིས་རྨི་ལམ་འདི་འདྲ་བ་ཞིག་མཐོང་ངོ་། །དེ་རྣམས་ཀྱིས་སྨྲས་པ། ཤེས་ལྡན་དག་དེ་ལ་ཇི་ལྟར་བསྒྲུབ་པར་བྱ། བཅོམ་ལྡན་འདས་
[17b.2]ཀྱི་སྤྱན་སྔར་ཕོ་ཉ་སུ་ཞིག་གཏང་ཞེས་ཕན་ཚུན་བགྲོ་བར་བརྩམས་པ་དང་། མདུན་ན་འདོན་མདའ་བོ་ཆེ་འདི་ཉིད་ཐམས་ཅད་དུ་ནུས་པ་ཡིན་ལ། བདག་ཅག་ལ་ཡང་བྱམས་པ་ཡིན་གྱིས་གཏང་ངོ་། །དེ་ལ་དེ་དག་གིས་སྨྲས་པ། བཅོམ་ལྡན་འདས་གང་ན་བ་དེར་སོང་ལ་ཕྱིན་ནས་
[17b.3]བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱོས་ལ། གནོད་པ་ཆུང་ངམ། ཉམ་ང་བ་ཉུང་ངམ་ཞེས་བྱ་བ་ནས་སྙུན་གསོལ་ལ་ཞེས་བྱ་བའི་བར་གོང་མ་བཞིན་དུའོ། །འདི་སྐད་ཅེས་ཀྱང་གསོལ་ཅིག །བཙུན་པ་ཡངས་པ་ཅན་གྱི་ཚོགས་ཀྱི་
[17b.4]མཆིད་ནས་བཅོམ་ལྡན་འདས་ཡངས་པ་ཅན་དུ་གཤེགས་སུ་གསོལ། གལ་ཏེ་བཅོམ་ལྡན་འདས་ཡངས་པ་ཅན་དུ་མ་གཤེགས་ན་རིང་པོར་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ལུས་པར་འགྱུར་རོ་ཞེས་གསོལ་ཅིག །དེས་སྨྲས་པ། ཤེས་ལྡན་དག་ལུས་འཕགས་
[17b.5]མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ནི་ཁྱེད་ལ་ཡུན་རིང་དུ་གནོད་པ་བྱེད་པ་ཕྱིར་རྒལ་བ་དགྲ་བོར་གྱུར་པ་ཡིན་པས་བདག་ལ་གནོད་པ་བྱེད་པར་མི་འགྱུར་གྲང་། དེ་དག་གིས་ཚིགས་སུ་བཅད་དེ་སྨྲས་པ། ཡུལ་འཁོར་གཞན་ཡང་འགྱེད་པར་ཡང་། །ཕོ་ཉ་མི་གསོད་ཅེས་གྲག་
[17b.6]ན། །ཁྱོད་ནི་རྒྱལ་བའི་ཕོ་ཉ་ཡིན། །ཀུན་གྱིས་མི་གསོད་སྨོས་ཅི་དགོས། །དེ་ནས་མདུན་ན་འདོན་མདའ་བོ་ཆེ་དགེ་མཚན་དང་བཀྲ་ཤིས་དང་བདེ་ལེགས་སུ་འགྱུར་བ་དག་བྱས་ཏེ། རིམ་གྱིས་རྒྱལ་པོའི་ཁབ་ཏུ་ཕྱིན་ནས་དེ་ལམ་གྱིས་དུབ་པ་བསལ་ཏེ། བཅོམ་ལྡན་འདས་
[17b.7]གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་མདུན་ན་འདོན་མདའ་བོ་ཆེས་
[18a]
[18a.1]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་ཡངས་པ་ཅན་གྱི་ཚོགས་བཅོམ་ལྡན་འདས་གཽ་ཏ་མའི་ཞབས་གཉིས་ལ་མགོ་བོས་ཕྱག་འཚལ་ཏེ། གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། འཚོ་འམ། 
[18a.2]གནོད་པ་མ་མཆིས་སམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལགས་སོ། །མདའ་བོ་ཆེ་ཁྱོད་དང་ཡངས་པ་ཅན་གྱི་ཚོགས་བདེ་བར་གྱུར་ཅིག །ཀྱེ་གཽ་ཏ་མ་ཡངས་པ་ཅན་གྱི་ཚོགས་ཀྱི་མཆིད་ནས་བཅོམ་ལྡན་འདས་ཡངས་པ་ཅན་དུ་གཤེགས་
[18a.3]སུ་གསོལ། གལ་ཏེ་བཅོམ་ལྡན་འདས་ཡངས་པ་ཅན་དུ་མ་གཤེགས་ན་རིང་པོ་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ཙམ་ལུས་པར་འགྱུར་རོ་ཞེས་མཆིའོ། །བཅོམ་ལྡན་འདས་ཀྱིས་བཀའ་སྩལ་པ། མདའ་བོ་ཆེ་འདིར་ང་ཉན་ཐོས་ཀྱི་དགེ་འདུན་དང་ཐབས་
[18a.4]ཅིག་ལ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་བསྟབས་པས་རྒྱལ་པོ་ལ་རྟོགས་ཤིག །གལ་ཏེ་རྒྱལ་པོས་གནང་ན་ང་དེ་བཞིན་དུ་གཤེགས་པར་བྱའོ། །དེས་ཡངས་པ་ཅན་དུ་བཅོམ་ལྡན་འདས་ནི་འདི་སྐད་ཅེས་
[18a.5]གསུང་ངོ་ཞེས་སྤྲིང་ངོ་། །དེ་རྣམས་ཀྱིས་ཀྱང་སྤྲིང་བ་དེ་ཉིད་ཀྱི་ཕྱིར་ཁྱོད་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་གང་ན་བ་དེར་སོང་ལ་སོན་ནས། བདག་ཅག་གི་ཚིག་གིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་གནོད་པ་ཆུང་ངམ། ཉམ་
[18a.6]ང་བ་ཉུང་ངམ། བསྐྱོད་པ་ཡང་ངམ། འཚོ་འམ། གནོད་པ་མ་མཆིས་སམ། སྟོབས་དང་བདེ་བ་ལ་རེག་པར་གནས་སམ་ཞེས་ཀྱང་དྲིས་ལ་འདི་སྐད་ཅེས། ལྷ་བཅོམ་ལྡན་འདས་ཡངས་པ་ཅན་དུ་གཤེགས་པར་བཅོམ་ལྡན་འདས་ལ་རྗེས་སུ་གནང་བར་མཛད་དུ་གསོལ། 
[18a.7]ལྷས་གལ་ཏེ་བཅོམ་ལྡན་འདས་ལ་རྗེས་སུ་མ་གནང་ན་རིང་པོ་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ལུས་པར་འགྱུར་རོ་ཞེས་སྨྲོས་ཤིག །དེ་ནས་མདུན་ན་འདོན་མདའ་བོ་ཆེས་བསམས་པ། ཅི་རེ་ཞིག་རྒྱལ་པོ་ལ་བསྙེན་པར་བྱའམ། འོན་ཏེ་བློན་པོ་རྣམས་
[18b]
[18b.1]ལ་བྱ་སྙམ་དུ་བསམས་པ་དང་། དེ་འདི་སྙམ་དུ་སེམས་ཏེ། འགའ་ཞིག་གི་དངགས་ལས་བསྙེན་པར་མི་བྱ་སྟེ། འོན་ཀྱང་བསྙེན་པ་བྱེད་པ་ལ་བསྙེན་པར་བྱའོ་ཞེས་འབྱུང་བས། མདོར་ན་བློན་པོ་རྣམས་ལ་བསྙེན་པར་བྱའོ་སྙམ་ནས། དེས་བློན་པོ་རྣམས་ལ་བསྙེན་པར་བྱ་
[18b.2]བར་བརྩམས་སོ། །དེ་ནས་བློན་པོ་རྣམས་ཀྱིས་སྨྲས་པ། མདུན་ན་འདོན་དགོས་པ་ཅི་ཞིག་ལ་འོངས། དེས་སྨྲས་པ། ཤེས་ལྡན་དག་ཁོ་བོ་ནི་བཅོམ་ལྡན་འདས་ཀྱི་ཕྱིར་ལྷ་ལ་གསོལ་བ་འདེབས་སུ་མཆིས་ཀྱིས་ཁྱེད་ཅག་གིས་གྲོགས་མཛོད་ཅིག །དེ་རྣམས་ཀྱིས་སྨྲས་པ། 
[18b.3]དེ་བཞིན་དུ་བྱས་ཁོ་བོ་ཅག་གིས་ཇི་ཙམ་ན་བོས་པ་དེའི་ཚེ་ཁྱོད་ཤོག་ཅིག །དེ་ནས་དེ་དག་གིས་སྐབས་ཤེས་ནས་བོས་པ་དང་དེ་ནས་མདུན་ན་འདོན་མདའ་བོ་ཆེ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་གང་ན་བ་དེར་སོང་སྟེ་སོང་ནས་ལུས་འཕགས་མའི་བུ་ཡུལ་མ་
[18b.4]ག་དྷཱའི་རྒྱལ་པོ་མ་སྐྱེས་དགྲ་ལ་རྒྱལ་བ་དང་ཚེ་སྤེལ་བ་དག་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་མདུན་ན་འདོན་མདའ་བོ་ཆེས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །ལྷ་ཡངས་པ་ཅན་གྱི་ཚོགས་ཀྱི་མཆིད་ནས་
[18b.5]ལྷ་ལ་གནོད་པ་ཆུང་ངམ། རེག་པར་གནས་སམ་ཞེས་བྱ་བ་རྒྱས་པར་སྙུན་གསོལ་ལོ། །མདའ་བོ་ཆེ་ཁྱོད་དང་། ཡངས་པ་ཅན་གྱི་ཚོགས་བདེ་བར་གྱུར་ཅིག །ལྷ་ཡངས་པ་ཅན་གྱི་ཚོགས་ཀྱི་མཆིད་ནས་འདི་སྐད་ཅེས། ལྷ་བཅོམ་ལྡན་འདས་ཡངས་པ་ཅན་དུ་
[18b.6]གཤེགས་པར་བཅོམ་ལྡན་འདས་ལ་རྗེས་སུ་གནང་བར་མཛད་དུ་གསོལ། ལྷས་གལ་ཏེ་བཅོམ་ལྡན་འདས་ལ་རྗེས་སུ་མ་གནང་ན་རིང་པོ་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ལུས་པར་འགྱུར་རོ་ཞེས་མཆིའོ། །རྒྱལ་པོས་སྨྲས་པ། མདའ་བོ་ཆེ་ཁོ་བོས་
[18b.7]ཡུན་རིང་མོ་ཞིག་ནས་ཀྱེ་མ་ཡངས་པ་ཅན་གྱི་གནས་སྟོངས་ཀྱང་ཅི་མ་རུང་སྙམ་དུ་བསམས་པ་དེ་གལ་ཏེ་ཡངས་པ་ཅན་གྱི་གནས་སྟོངས་པར་གྱུར་ན་ཁོ་བོ་ཡིད་ལ་བསམ་པ་ཚེགས་ཆུང་ངུས་རྫོགས་པར་མ་གྱུར་ཏམ། དེ་སྐད་ཅེས་སྨྲས་པ་དང་། མདའ་བོ་ཆེ་སོང་ངོ་། །བློན་
[19a]
[19a.1]པོ་རྣམས་ཀྱིས་སྨྲས་པ། ལྷ་བཅོམ་ལྡན་འདས་ཀྱིས་སེམས་ཅན་གཅིག་ཀྱང་ཡོངས་སུ་བཏང་བ་ལྟ་མཆིས་སམ། ཤེས་ལྡན་དག་མེད་དོ། །དེ་ལྟ་ན་ལྷས་བཅོམ་ལྡན་འདས་ལ་བཀུར་སྟི་མ་ལགས་པ་བགྱིས་སོ། །ལྷས་བཅོམ་ལྡན་འདས་ལ་
[19a.2]རྗེས་སུ་གནང་ཡང་རུང་། མ་གནང་ཡང་རུང་སྟེ། བཅོམ་ལྡན་འདས་ནི་ཡངས་པ་ཅན་གྱི་སེམས་ཅན་ལ་ཐུགས་བརྩེ་བའི་ཕྱིར་གཤེགས་པར་འགྱུར་བ་ཉིད་དོ། །རྒྱལ་པོས་སྨྲས་པ། ཤེས་ལྡན་དག་ཁོ་བོས་མ་ཤེས་ཀྱིས་གལ་ཏེ་དེ་ལྟ་ན་ཁུག་ཤིག །དེ་དག་གིས་
[19a.3]མདའ་བོ་ཆེ་བཀུག་ནས་རྒྱལ་པོས་སྨྲས་པ། མདའ་བོ་ཆེ་ཁོ་བོས་དམ་བཅས་ཏེ་བཅོམ་ལྡན་འདས་རྗེས་སུ་གནང་བར་བྱའོ། །གལ་ཏེ་ཁོ་བོས་བཅོམ་ལྡན་འདས་ལ་མཆོད་པ་དང་བསྙེན་བཀུར་ཅི་འདྲ་བ་བྱས་པ་དེ་ཁོ་ན་འདྲ་བར་ཡངས་པ་ཅན་གྱི་ཚོགས་ཀྱིས་བྱ་ན། དེ་ལྟ་ན་ཁོ་
[19a.4]བོས་རྗེས་སུ་གནང་ངོ་། །དེས་ཡངས་པ་ཅན་རྣམས་ལ་རྒྱལ་པོ་འདི་སྐད་ཅེས་གསུང་ངོ་ཞེས་སྤྲིང་ངོ་། །དེ་རྣམས་ཀྱིས་སྨྲས་པ། རྒྱལ་པོ་མི་གཅིག་པུར་གྱུར་པས་བཅོམ་ལྡན་འདས་ལ་མཆོད་པ་དང་བཀུར་སྟི་བྱེད་ན། བདག་ཅག་ཚོགས་སུ་གྱུར་པས་ཅི་སྟེ་མི་བྱ་ཞེས་དེ་དག་
[19a.5]གིས་བཅོམ་ལྡན་འདས་གཤེགས་སུ་གསོལ་ཅིག་དང་། བདག་ཅག་གིས་བཅོམ་ལྡན་འདས་ལ་དེ་བས་ཀྱང་ཆེས་ཁྱད་པར་དུ་འཕགས་པའི་མཆོད་པ་དང་བཀུར་སྟི་བགྱིའོ་ཞེས་སྤྲིང་ངོ་། །དེ་ནས་མདའ་བོ་ཆེས་དོན་དེ་དག་རྒྱལ་པོ་ལ་རིག་པར་བྱས་སོ། །དེ་ནས་ལུས་འཕགས་
[19a.6]མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་
[19a.7]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་ཇི་སྲིད་འཚོའི་བར་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་
[19b]
[19b.1]བཀུར་བགྱིད་པར་སྤྲོ་ལགས་མོད་ཀྱི། བཅོམ་ལྡན་འདས་སེམས་ཅན་རྣམས་ལ་ཐུགས་བརྩེ་བས་གནང་བར་མི་འགྱུར་ལགས་ན། བཅོམ་ལྡན་འདས་བདག་གི་གདུགས་ཚོད་གསོལ་བར་གནང་བར་མཛད་དུ་གསོལ། བཅོམ་ལྡན་འདས་ཀྱི་ལུས་འཕགས་མའི་བུ་ཡུལ་
[19b.2]མ་ག་དྷཱའི་རྒྱལ་པོ་མ་སྐྱེས་དགྲ་ལ་ཅང་མི་གསུང་བས་གནང་ངོ་། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་
[19b.3]ཕྱག་བྱས་ཏེ་སོང་ངོ་། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་དེ་ཉིད་ཀྱི་མཚན་མོ་ནས་ཞེས་བྱ་བ་ནས། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །གསེར་
[19b.4]གྱི་བྱ་མ་བུམ་བླངས་ཏེ་བཅོམ་ལྡན་འདས་ལ་གསོལ་བ་འདེབས་པ་ལ་ཞུགས་པ། བཙུན་པ་བཅོམ་ལྡན་འདས་ཀྱིས་ཀླུ་གདུག་པ་དང་། གནོད་སྦྱིན་གདུག་པ་དེ་དང་དེ་རྣམས་ནི་བཏུལ་ལགས་ན། བཙུན་པ་ཀླུའི་རྒྱལ་པོ་སོག་མ་མེད་འདི་ཡུན་རིང་པོ་ཞིག་ནས་བདག་ཅག་ལ་
[19b.5]ཤ་ཁོན་མ་མཆིས་པར་ནི་ཤ་ཁོན་བགྱིད། འགྲན་ཟླ་མ་མཆིས་པར་ནི་འགྲན་ཟླར་གྱུར། གནོད་པ་མ་མཆིས་པར་ནི་གནོད་པར་བགྱིད་པར་གྱུར་ཏེ། ལོ་ཏོག་གང་དག་སྐྱེས་ཤིང་སྐྱེས་པ་རྣམས་ཆུད་གཟོན་པར་བགྱིད་ལགས་ན། བཅོམ་ལྡན་འདས་ཐུགས་བརྩེ་བ་ཉེ་བར་
[19b.6]བཟུང་སྟེ་ཀླུའི་རྒྱལ་པོ་སོག་མ་མེད་ལེགས་པར་གདུལ་བར་གསོལ། །བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཅང་མི་གསུང་བས་གནང་ངོ་། །དེ་ནས་བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་
[19b.7]ལ་ཡོན་བསྔོ་བ་མཛད་ནས་གཤེགས་ཏེ། གཙུག་ལག་ཁང་དུ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བྱང་ཕྱོགས་སུ་ཀླུའི་
[20a]
[20a.1]རྒྱལ་པོ་སོག་མ་མེད་འདུལ་དུ་འདོང་ངོ་། །བྱང་ཕྱོགས་ན་ནི་ཕན་ཡོན་ལྔ་ཡོད་དེ། ལྔ་གང་ཞེ་ན། མེ་ཏོག་ཕུན་སུམ་ཚོགས་པ་དང་། འབྲས་བུ་ཕུན་སུམ་ཚོགས་པ་དང་། ཆུ་ཕུན་སུམ་ཚོགས་པ་དང་། བསོད་སྙོམས་མོད་པ་དང་། སྐྱེ་བོའི་ཚོགས་
[20a.2]དྲང་པོ་ཡོད་དོ་ཞེས་གསུངས་ནས་བཅོམ་ལྡན་འདས་ནང་དུ་ཡང་དག་འཇོག་གི་ཕྱིར་གཙུག་ལག་ཁང་དུ་ཞུགས་སོ། །དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་རྒྱལ་པོའི་ཁབ་ནས་ཆུ་བོ་གང་གཱའི་བར་གྱི་ལམ་དང་གྲོང་ཁྱེར་དག་ཆེ་ཐང་དུ་སྟོར་དུ་བཅུག་སྟེ་
[20a.3]ལམ་རྡོ་བ་དང་། གསེག་མ་དང་། གྱོ་མོ་ཐམས་ཅད་བསལ་ནས་ཙན་དན་གྱི་ཆུས་ཆག་ཆག་བཏབ་དྲི་ཞིམ་པོ་སྣ་ཚོགས་ཀྱི་པོག་ཕོར་དག་བཤམས། དར་གྱི་ཆུན་འཕྱང་མང་པོ་དཔྱངས། བར་བར་དུ་མེ་ཏོག་གི་གཞལ་མེད་ཁང་དག་བྱས་སོ། །ཡངས་པ་ཅན་གྱི་ལིཙྪ་བཱི་
[20a.4]རྣམས་ཀྱིས་ནི་ཆུ་བོ་གང་གཱ་ནས་ཡངས་པ་ཅན་གྱི་བར་དུ་དེ་བས་ལྷག་པར་ཁྱད་པར་དུ་འཕགས་པར་ལམ་དང་གྲོང་ཁྱེར་དག་སྟོར་དུ་བཅུག་གོ། །དེ་ནས་བཅོམ་ལྡན་འདས་དགོངས་ཀ་ནང་དུ་ཡང་དག་འཇོག་ལས་བཞེངས་ཏེ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་
[20a.5]བོ་ན་ལན་ད་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་དང་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན། ན་ལན་དར་བྱོན་ནས་ན་ལན་ད་ན་ཨ་མྲའི་ཚལ་དགག་དབྱེ་
[20a.6]ཅན་ཞེས་བྱ་བ་ན་བཞུགས་སོ། །དེའི་ཚེ་ན་ལན་ད་ན་ཀུན་དུ་རྒྱུ་འདམ་བུའི་ཚོང་པ་ཞེས་བྱ་བ་རྒས་པ། འཁོགས་པ། གཏུགས་པ་བཙས་ནས་ལོ་བརྒྱ་ཉི་ཤུ་ལོན་པ་ཞིག་གནས་པ་ལ། ན་ལན་དའི་བྲམ་ཟེ་དང་ཁྱིམ་བདག་རྣམས་བཀུར་སྟི་བྱེད། བླ་མར་བྱེད། རི་མོར་བྱེད། 
[20a.7]མཆོད་པར་བྱེད་དེ། དགྲ་བཅོམ་པར་བཀུར་རོ། །དེ་ནས་ཀུན་དུ་རྒྱུ་འདམ་བུའི་ཚོང་པའི་སྔོན་གྱི་གྲོགས་པོ་དང་། བློན་པོ་དང་། གཉེན་དང་། སྣག་གི་གཉེན་མཚམས་སུ་གྱུར་པའི་ལྷ་གང་ཡིན་པ་དེ་འདི་སྙམ་དུ་སེམས་ཏེ། གལ་ཏེ་བདག་གིས་ཀུན་དུ་རྒྱུ་འདམ་བུའི་
[20b]
[20b.1]ཚོང་པ་ལ་འདི་སྐད་ཅེས། དྲང་སྲོང་ཁྱོད་ཚུར་ཤོག །བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱད་པ་སྤྱོད་ཅིག་ཅེས་སྨྲས་ན། གང་ཡང་བདག་གི་ཚིག་མི་ཉན་པ་དེ་སྲིད་པས། མ་ལ་བདག་དེའི་དྲུང་དུ་སོང་སྟེ་ཡིད་ཀྱི་དྲི་བ་འཛིན་དུ་གཞུག་གོ་སྙམ་ནས། དེ་ནས་ལྷ་དེ་ཀུན་
[20b.2]དུ་རྒྱུ་འདམ་བུའི་ཚོང་པ་གང་ན་བ་དེར་སོང་སྟེ་ཕྱིན་ནས། ཀུན་དུ་རྒྱུ་འདམ་བུའི་ཚོང་པ་ལ་འདི་སྐད་ཅེས་སྨྲས་སོ། །དྲང་སྲོང་ཚུར་ཤོག །ཁོ་བོ་ལས་ཡིད་ཀྱི་དྲི་བ་ལོང་ལ་ཀུན་ཆུབ་པར་གྱིས་ཤིག །ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ། 
[20b.3]ཇི་ལྟར་བདག་དང་འདྲ་བའི་མཛའ་བོ་ཡིན་པར་རིག་པར་བྱ། ཅིའི་ཕྱིར་སྤོང་། ཇི་ལྟར་ནད་མེད་པ་འཐོབ། དྲང་སྲོང་གང་ཞིག་ཁྱོད་ཀྱི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་འདི་དག་ཚིག་གིས་ལུང་བསྟན་པས་སེམས་རངས་པར་བྱེད་པ་དེའི་ཐད་དུ་ཁྱོད་ཚངས་པར་
[20b.4]སྤྱད་པ་སྤྱོད་ཅིག་ཅེས་སྨྲས་ནས་དེ་ཉིད་དུ་མི་སྣང་བར་གྱུར་ཏོ། །དེ་ནས་ཀུན་དུ་རྒྱུ་འདམ་བུའི་ཚོང་པས་ལྷ་དེ་ལས་ཡིད་ཀྱི་དྲི་བ་བཟུང་སྟེ་ཀུན་ཆུབ་པར་བྱས་ནས་འོད་སྲུང་རྫོགས་བྱེད་གང་ན་བ་དེར་སོང་སྟེ་ཕྱིན་ནས་འོད་སྲུང་རྫོགས་བྱེད་ཀྱི་དྲུང་དུ་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་
[20b.5]པ། ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ་ཞེས་བྱ་བ་ནས་ཇི་ལྟར་ནད་མེད་པ་འཐོབ་པར་འགྱུར་ཞེས་བྱ་བའི་བར་གོང་མ་བཞིན་དུའོ། །འོད་སྲུང་རྫོགས་བྱེད་ཀྱིས་དེའི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས་རྣམ་པར་མི་
[20b.6]ཤེས་ན་ལན་གླན་པ་ལྟ་སྨོས་ཀྱང་ཅི་དགོས། དེ་ནས་ཀུན་དུ་རྒྱུ་འདམ་བུའི་ཚོང་པ་འདི་སྙམ་དུ་སེམས་ཏེ། འོད་སྲུང་རྫོགས་བྱེད་ཀྱིས་བདག་གི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས་རྣམ་པར་མི་ཤེས་ན་ལན་གླན་པ་ལྟ་སྨོས་ཀྱང་ཅི་དགོས་སྙམ་ནས། 
[20b.7]དེ་ཀུན་དུ་རྒྱུ་གནག་ལྷས་ཀྱི་བུ་དང་། སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང་། མི་ཕམ་སྐྲའི་ལ་བ་ཅན་དང་། ཀ་ཏྱའི་བུ་ནོག་ཅན་དང་། གཅེར་བུ་པ་གཉེན་གྱི་བུ་གང་ན་བ་དེར་སོང་སྟེ་ཕྱིན་ནས་གཅེར་བུ་པ་གཉེན་གྱི་བུའི་མདུན་དུ་ཡིད་ཀྱི་དྲི་བ་ཡིད་ཀྱིས་མངོན་པར་འདུས་
[21a]
[21a.1]བྱས་པ། ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ་ཞེས་བྱ་བ་ནས་གཅེར་བུ་པ་གཉེན་གྱི་བུའི་བར་གྱིས་ཀྱང་བདག་གི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས། རྣམ་པར་མི་ཤེས་
[21a.2]ན་ལན་གླན་པ་ལྟ་སྨོས་ཀྱང་ཅི་དགོས་སྙམ་མོ་ཞེས་བྱ་བའི་བར་གོང་མ་བཞིན་དུའོ། །དེ་ནས་ཀུན་དུ་རྒྱུ་འདམ་བུའི་ཚོང་པ་འདི་སྙམ་དུ་སེམས་ཏེ། གང་ལ་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པའི་ཚིག་གིས་ལུང་བསྟན་པ་མི་ཐོབ་པ་དེ་འདྲ་བའི་རབ་ཏུ་བྱུང་བས་བདག་
[21a.3]ལ་ཅི་ཞིག་བྱ། བདག་གི་ཉེ་དུ་རྣམས་ལ་ལོངས་སྤྱོད་རྒྱ་ཆེར་ཡོད་པས། མ་ལ་བདག་འདུག་ལ་འདོད་པ་ཡང་ལོངས་སྤྱད་ཅིང་སྦྱིན་པ་ཡང་བཏང་། བསོད་ནམས་ཀྱང་བྱའོ་སྙམ་མོ། །ཡང་དེའི་བློ་སྐྱེས་པ། མ་ལ་བདག་དགེ་སྦྱོང་གཽ་ཏ་མ་གང་ན་བ་དེར་འགྲོ་བར་བྱའོ་
[21a.4]སྙམ་ནས་དེ་ཆས་པ་ན་ཡང་བསམས་པ། རེ་ཞིག་དགེ་སྦྱོང་དང་བྲམ་ཟེ་རྒན་རབས་གང་དག་ཡིན་པ་འདི་ལྟ་སྟེ། འོད་སྲུང་རྫོགས་བྱེད་ནས་གཅེར་བུ་པ་གཉེན་གྱི་བུའི་བར་གོང་མ་བཞིན་ཏེ། དེ་རྣམས་ཀྱིས་རེ་ཞིག་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་
[21a.5]མི་ཤེས་རྣམ་པར་མི་ཤེས་ན་དགེ་སྦྱོང་གཽ་ཏ་མ་ནས་གཞོན་པ་གསར་དུ་རབ་ཏུ་བྱུང་བས་ལྟ་སྨོས་ཀྱང་ཅི་དགོས་སྙམ་དུ་བསམས་ཏེ་སླར་ལྡོག་པར་འདོད་པ་ལས། ཡང་དེ་འདི་སྙམ་དུ་སེམས་ཏེ། སྔོན་གྱི་ཀུན་དུ་རྒྱུ་རྙིང་པ་རྒན་པོ་འཁོགས་པ་སྤྱོད་པའི་སློབ་དཔོན་དག་ལས་བདག་གིས་དགེ་
[21a.6]སློང་གཞོན་ནུ་ལ་བརྙས་པར་མི་བྱ། དགེ་སློང་གཞོན་ནུ་ལ་ཟིལ་གྱིས་མནན་པར་མི་བྱ་སྟེ། དགེ་སློང་གཞོན་ནུ་ཡང་དེ་ནི་དབང་ཆེ་བ་མཐུ་ཆེ་བར་གྱུར་པ་ཡིན་ནོ་ཞེས་ཐོས་སོ་སྙམ་དུ་བསམས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་སྤྱན་སྔར་
[21a.7]ཡིད་ཀྱི་ཞུ་བ་ཡིད་ཀྱིས་མངོན་པར་འདུས་བྱས་པ། ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ་ཞེས་བྱ་བ་ནས་ཇི་ལྟར་ནད་མེད་པ་འཐོབ་ཅེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱི་ཐུགས་ཀྱིས་ཀུན་དུ་རྒྱུ་འདམ་བུའི་ཚོང་
[21b]
[21b.1]པའི་བསམ་པ་མཁྱེན་ནས་དེའི་ཚེ་ཚིགས་སུ་བཅད་དེ་བཀའ་སྩལ་པ། མཛའ་བོ་གཞན་ལ་རྣམ་པར་སྨོད་བྱེད་ཅིང་། །དེ་ནི་བདག་ཏུ་ཟད་དོ་ཞེས་སྨྲ་ལ། །ལས་ཀྱང་སླ་དགུ་འདམ་ཞིང་བྱེད་པ་དེ། །བདག་གི་བཤེས་མ་ཡིན་པར་ཤེས་པར་བྱ། །གང་ཞིག་བདེན་པ་མ་ཡིན་
[21b.2]ཚིག །མཛའ་བོ་དག་ལ་སྨྲ་བྱེད་ཅིང་། །སྨྲ་ལ་ལས་སུ་མི་བྱེད་པའང་། །མཁས་པ་རྣམས་ཀྱིས་ཡོངས་ཤེས་ཏེ། །དེ་ལྟ་བུ་ནི་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་ཤེས་པར་བྱའོ། །ཇི་ལྟར་བདག་དང་འདྲ་བའི་མཛའ་བོ་ཡིན་པར་རིག་པར་བྱ་ཞེ་
[21b.3]ན། གང་ཞིག་རྟག་ཏུ་བག་མེད་དབྱེ་བ་ཡི། །བསམ་པས་གླགས་ལྟ་དེ་ནི་མཛའ་མིན་གྱི། །གང་ཞིག་འདིར་ནི་སྙིང་དང་འདྲར་གྱུར་པར། །གཞན་གྱིས་མི་ཕྱེད་དེ་ནི་མཛའ་བོ་ཡིན། །དེ་ལྟ་བུ་ནི་བདག་དང་འདྲ་བའི་མཛའ་བོ་ཡིན་པར་རིག་པར་བྱའོ། །ཅིའི་ཕྱིར་སྤོང་ཞེ་
[21b.4]ན། སྐྱེས་བུ་གཅེས་པ་མཐར་འབྱིན་ཅིང་། །འབྲས་བུ་ལྟ་བར་བྱེད་པ་ནི། །རབ་ཏུ་དགའ་བ་སྐྱེད་པའི་གནས། །རབ་བསྔགས་འདྲེན་པའི་ཞི་བ་སྒོམ། །དེ་དོན་དུ་གཉེར་བར་བསྒོམ་མོ། །ཇི་ལྟར་ནད་མེད་པ་འཐོབ་ཅེ་ན། རབ་ཏུ་དབེན་པའི་རོ་དང་ནི། །ཉེ་བར་
[21b.5]ཞི་བའི་རོ་ཤེས་ནས། །ཆོས་ལ་དགའ་བའི་རོ་འཐུང་བ། །ནད་མེད་སྡིག་པ་མེད་པར་འགྱུར། །དེ་ལྟར་ན་ནད་མེད་པ་འཐོབ་བོ། །དེ་ནས་ཀུན་དུ་རྒྱུ་འདམ་བུའི་ཚོང་པ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མའི་ཐུགས་ཀྱིས་ནི་བདག་གི་བསམ་པ་མཁྱེན་ནོ་སྙམ་དུ་རིག་
[21b.6]ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གཽ་ཏ་མ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བཅོམ་ལྡན་འདས་དགེ་སྦྱོང་གཽ་ཏ་མའི་སྤྱན་སྔར་བདག་གིས་ཚངས་པར་སྤྱོད་པ་སྤྱད་
[21b.7]པར་བགྱིའོ། །ཀུན་དུ་རྒྱུ་འདམ་བུའི་ཚོང་པ་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་སྟེ། དེ་ལྟར་རབ་ཏུ་བྱུང་ནས་ཚེ་དང་ལྡན་པ་དེས་ཞེས་བྱ་བ་ནས་དེ་སེམས་ཤིན་ཏུ་རྣམ་པར་གྲོལ་བའི་དགྲ་བཅོམ་པར་གྱུར་ཏོ་ཞེས་བྱ་
[22a]
[22a.1]བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དམར་བུ་ཅན་གྱི་གྲོང་དུ་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་
[22a.2]ལྟར་མཉན་ཏོ། །དེ་ནས་བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་དམར་བུ་ཅན་གྱི་གྲོང་ཁྱེར་དང་རྒྱལ་པོའི་ཁབ་ཀྱི་བར་གྱི་དབུས་ན་རྒྱལ་པོའི་གནས་འོད་མའི་དབྱུག་པ་ཅན་དུ་ནུབ་མོ་ཉེ་བར་རྟེན་ཅིང་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་
[22a.3]རྣམས་ལ་བཀའ་སྩལ་པ། དགེ་སློང་དག་ང་དང་ཁྱེད་ཅག་ཁོ་ནས་འཕགས་པའི་བདེན་པ་བཞི་པོ་དག་མ་ཤེས། མ་མཐོང་། ཁོང་དུ་མ་ཆུད། སོ་སོར་མ་རྟོགས་པས་ལམ་རིང་པོ་འདིར་རྒྱུག་ཅིང་འཁོར་བར་གྱུར་ཏོ། །བཞི་པོ་དེ་དག་གང་ཞེ་ན། ང་དང་ཁྱེད་ཅག་ཁོ་ནས་
[22a.4]ཞེས་བྱ་བ་ནས། སྡུག་བསྔལ་འཕགས་པའི་བདེན་པ་མ་ཤེས་མ་མཐོང་ཞེས་བྱ་བའི་བར་གོང་མ་བཞིན་དུའོ། །ང་དང་ཁྱེད་ཅག་ཁོ་ནས་ཞེས་པ་ནས། སྡུག་བསྔལ་ཀུན་འབྱུང་བ་དང་། སྡུག་བསྔལ་འགོག་པར་འགྲོ་བའི་ལམ་མ་ཤེས་མ་མཐོང་ཞེས་བྱ་བའི་བར་གོང་མ་བཞིན་
[22a.5]དུའོ། །ངས་སྡུག་བསྔལ་འཕགས་པའི་བདེན་པ་རྗེས་སུ་རྟོགས་ཤིང་སོ་སོར་རྟོགས་པས་སྲིད་པའི་སྲེད་པ་བཅད་པས་འཁོར་བའི་སྐྱེ་བ་ཟད་དེ། ད་ནི་སྲིད་པ་གཞན་མེད་དོ། །ངས་སྡུག་བསྔལ་ཀུན་འབྱུང་བ་དང་། སྡུག་བསྔལ་འགོག་པར་འགྲོ་བའི་ལམ་འཕགས་པའི་
[22a.6]བདེན་པ་རྗེས་སུ་རྟོགས་ཤིང་སོ་སོར་རྟོགས་པས་སྲིད་པའི་སྲེད་པ་བཅད་པས་འཁོར་བའི་སྐྱེ་བ་ཟད་དེ། ད་ནི་སྲིད་པ་གཞན་མེད་དོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས་སྟོན་པས་གཞན་ཡང་འདི་སྐད་ཅེས་
[22a.7]བཀའ་སྩལ་ཏོ། །ང་དང་ཁྱེད་ཅག་ཁོ་ན་ཡིས། །འཕགས་པའི་བདེན་པ་བཞི་པོ་དག །ཇི་ལྟ་བ་བཞིན་མ་མཐོང་བས། །ལམ་ནི་རིང་དུ་འཁོར་བར་གྱུར། །བདེན་པ་དེ་དག་མཐོང་ནས་ནི། །སྲིད་པའི་སྲེད་པ་བཅད་ནས་སུ། །འཁོར་བའི་སྐྱེ་བ་ཟད་པས་ན། །
[22b]
[22b.1]ད་ནི་སྲིད་པ་གཞན་མེད་དོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། 
[22b.2]ཀུན་དགའ་བོ་དམར་བུ་ཅན་གྱི་གྲོང་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་དང་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན་དམར་བུ་ཅན་གྱི་གྲོང་དུ་བྱོན་ཏོ། །
[22b.3]དམར་བུ་ཅན་གྱི་གྲོང་གི་དམར་བུ་ཅན་གྱི་མཆོད་རྟེན་ན་བཞུགས་སོ། །དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་ནས་དམར་བུ་ཅན་གྱི་གྲོང་དུ་བྱོན་ཏེ། དམར་བུ་ཅན་གྱི་མཆོད་རྟེན་ན་བཞུགས་སོ་ཞེས་
[22b.4]ཐོས་སོ། །ཐོས་ནས་ཀྱང་ཚོགས་ནས་ཚོགས་དང་། ཁྱུ་ནས་ཁྱུར་ཕྲད་ཅིང་འདུག་ནས་དམར་བུ་ཅན་གྱི་གྲོང་ནས་བྱུང་སྟེ་བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །
[22b.5]ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ལ་འདི་སྐད་ཅེས་བཀའ་སྩལ་ཏོ། །བྲམ་ཟེ་དང་ཁྱིམ་བདག་དག་ལྔ་པོ་འདི་དག་ནི་བག་མེད་པའི་ཉེས་དམིགས་དག་ཡིན་ཏེ། ལྔ་གང་ཞེ་ན། བྲམ་ཟེ་དང་ཁྱིམ་བདག་དག་འདི་ལ་བག་
[22b.6]མེད་པ་བག་མེད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་འགྱུར་བ་གང་ཡིན་པ་འདི་ནི་བག་མེད་པའི་ཉེས་དམིགས་དང་པོ་ཡིན་ནོ། །བྲམ་
[22b.7]ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་སྡིག་པ་དང་། བསྔགས་པ་མ་ཡིན་པ་དང་། གྲགས་པ་མ་ཡིན་པའི་སྒྲ་དང་ཚིགས་སུ་བཅད་པ་གྲགས་པར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་
[23a]
[23a.1]བག་མེད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་སྡིག་པ་དང་། བསྔགས་པ་མ་ཡིན་པ་དང་། གྲགས་པ་མ་ཡིན་པའི་སྒྲ་དང་ཚིགས་སུ་བཅད་པ་གྲགས་པར་འགྱུར་བ་གང་ཡིན་པ་འདི་ནི། བག་མེད་པའི་ཉེས་དམིགས་གཉིས་པ་
[23a.2]ཡིན་ནོ། །བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་རྒྱལ་རིགས་ཀྱི་འཁོར་དུའང་རུང་། བྲམ་ཟེའི་འཁོར་དུའང་རུང་། ཁྱིམ་བདག་གི་འཁོར་དུའང་རུང་། དགེ་སྦྱོང་གི་འཁོར་དུའང་རུང་། འཁོར་གང་དང་གང་དུ་འགྲོ་བའི་
[23a.3]འཁོར་དེ་དང་དེར་ཞུམ་ཞུམ་པོར་གྱུར་ནས་དགའ་བ་མེད་པ་དང་། བག་ཚ་བས་འགྲོ་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་གང་དང་གང་དུ་ཞེས་བྱ་བ་ནས་བག་ཚ་བས་ཞེས་བྱ་བའི་བར་གོང་མ་བཞིན་དུའོ། །འདི་ནི་བག་
[23a.4]མེད་པའི་ཉེས་དམིགས་གསུམ་པ་ཡིན་ནོ། །བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་གང་དང་གང་དུ་ཞེས་བྱ་བ་ནས་བག་མེད་པའི་རྒྱུས་ཡིད་ལ་གཅགས་བཞིན་འཆི་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་
[23a.5]པ་བག་མེད་པ་ལ་གནས་པའི་རྒྱུས་ཡིད་ལ་གཅགས་བཞིན་འཆི་བར་འགྱུར་བ་གང་ཡིན་པ་འདི་ནི་བག་མེད་པའི་ཉེས་དམིགས་བཞི་པ་ཡིན་ནོ། །བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་ལུས་ཞིག་ནས་ཤི་བའི་འོག་ཏུ་ངན་སོང་
[23a.6]ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་བ་གང་
[23a.7]ཡིན་པ་འདི་ནི་བག་མེད་པའི་ཉེས་དམིགས་ལྔ་པ་ཡིན་ནོ། །བྲམ་ཟེ་དང་ཁྱིམ་བདག་དག་ལྔ་པོ་འདི་དག་ནི་བག་ཡོད་པའི་ཕན་ཡོན་ཡིན་ཏེ། ལྔ་གང་ཞེ་ན། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་མི་
[23b]
[23b.1]འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་མི་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་དང་པོ་ཡིན་ནོ། །བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་
[23b.2]གནས་པའི་རྒྱུས་ཕྱོགས་དང་ཕྱོགས་མཚམས་སུ་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་གྲགས་པར་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་དགེ་བ་
[23b.3]དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་གྲགས་པར་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་གཉིས་པ་ཡིན་ནོ། །བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་གནས་པའི་རྒྱུས་རྒྱལ་རིགས་ཀྱི་འཁོར་དུའང་
[23b.4]རུང་། བྲམ་ཟེའི་འཁོར་དུའང་རུང་། ཁྱིམ་བདག་གི་འཁོར་དུའང་རུང་། དགེ་སྦྱོང་གི་འཁོར་དུའང་རུང་། འཁོར་གང་དང་གང་དུ་འགྲོ་བའི་འཁོར་དེ་དང་དེར་ཞུམ་ཞུམ་པོ་མ་ཡིན་པ་དང་། དགའ་བ་དང་བག་ཚ་བ་མེད་པས་འགྲོ་བར་འགྱུར་ཏེ། །བྲམ་ཟེ་དང་
[23b.5]ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ཞེས་བྱ་བ་ནས། བག་ཚ་བ་མེད་པ་ཞེས་བྱ་བའི་བར་གོང་མ་བཞིན་དུ་གང་ཡིན་པ་འདི་ནི་བག་ཡོད་པའི་ཕན་ཡོན་གསུམ་པ་ཡིན་ནོ། །བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་
[23b.6]གནས་པའི་རྒྱུས་ཡིད་ལ་གཅགས་པ་མེད་པར་འཆི་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ཡིད་ལ་གཅགས་པ་མེད་པར་འཆི་བར་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་བཞི་པ་ཡིན་ནོ། །བྲམ་ཟེ་དང་ཁྱིམ་བདག་
[23b.7]དག་གཞན་ཡང་བག་ཡོད་པ་བག་ཡོད་པ་ལ་གནས་པའི་རྒྱུས་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་
[24a]
[24a.1]སྐྱེ་བར་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་ལྔ་པ་ཡིན་ནོ། །དེ་ནས་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་
[24a.2]སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་གནས་སུ་དོ་མོད་བཞུགས་པར་གསོལ། བཅོམ་ལྡན་འདས་ཀྱིས་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ལ་ཅང་མི་གསུང་བས་གནང་ངོ་། །
[24a.3]དེ་ནས་དམར་བུ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །མ་ག་དྷཱའི་སྣ་ཆེན་པོ་ལ་གཏོགས་པ་
[24a.4]བྲམ་ཟེ་དབྱར་བྱེད་ཀྱིས་དགེ་སྦྱོང་གཽ་ཏ་མ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན་དམར་བུ་ཅན་གྱི་གྲོང་དུ་གཤེགས་ནས་དམར་བུ་ཅན་གྱི་གྲོང་གི་དམར་བུ་ཅན་གྱི་མཆོད་རྟེན་ན་བཞུགས་ཏེ། དེ་ལ་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ཀྱིས་བཀུར་སྟི་བྱས་
[24a.5]སོ་ཞེས་ཐོས་སོ། །ཐོས་ནས་ཀྱང་རྟ་རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ནས་གསེར་གྱི་ཁར་བ་དང་རིལ་བ་སྤྱི་བླུགས་ཐོགས་ཏེ་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་། བྲམ་ཟེའི་ཁྱེའུའི་ཚོགས་ཀྱིས་མདུན་གྱིས་བལྟས་ནས་དམར་
[24a.6]བུ་ཅན་གྱི་གྲོང་ནས་བྱུང་སྟེ། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་སོང་ངོ་། །དེ་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ་རྐང་པས་ཀུན་དགའ་ར་བར་ཞུགས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་
[24a.7]ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་
[24b]
[24b.1]བྱེད་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་
[24b.2]དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་
[24b.3]བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གཽ་ཏ་མ་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་
[24b.4]གསོལ། བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལ་ཅང་མི་གསུང་བས་གནང་ངོ་། །དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་
[24b.5]འདས་ཀྱི་སྤྱན་སྔ་ནས་སོང་ངོ་། །དེ་ནས་བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་སོང་ནས་རིང་པོ་མ་ལོན་པར་ཐུགས་སུ་ཆུད་ནས་འདུག་གནས་གང་ན་བ་དེར་གཤེགས་ཏེ་བྱོན་ནས། འདུག་གནས་ཀྱི་ཕྱི་རོལ་དུ་ཞབས་གཉིས་བཀྲུས་ཏེ་
[24b.6]འདུག་གནས་སུ་ཞུགས་ནས་གདན་བཤམས་པ་ཉིད་ལ་བཞུགས་ཏེ། སྐྱིལ་མོ་ཀྲུང་བཅས་ནས་སྐུ་དྲང་པོར་བསྲང་སྟེ་དགོངས་པ་མངོན་དུ་ཕྱོགས་པར་བཞག་གོ། །བཅོམ་ལྡན་འདས་འདུག་གནས་ན་ཉིན་པར་གྱི་གནས་པས་བཞུགས་པ་ན་ལྷའི་སྤྱན་རྣམ་པར་དག་པ་
[24b.7]མིའི་ལས་འཕགས་པས་དམར་བུ་ཅན་གྱི་གྲོང་ན་མཐུ་ཆེ་བ་མཐུ་ཆེ་བའི་ལྷ་རྣམས་གནས་ཀྱིས་འབྲེ་བ་གཟིགས་སོ། །གཟིགས་ནས་ཀྱང་དགོངས་ཀ་ནང་དུ་ཡང་དག་འཇོག་ལས་བཞེངས་ཏེ་འདུག་གནས་ནས་བྱུང་ནས། འདུག་གནས་ཀྱི་གྲིབ་མ་ལ་དགེ་སློང་གི་དགེ་འདུན་
[25a]
[25a.1]གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་དམར་བུ་ཅན་གྱི་གྲོང་གི་གྲོང་ཁྱེར་རྩིག་པར་བརྩོན་པ་སུ་ཡིན་ཅི་ཐོས། 
[25a.2]བཙུན་པ་བདག་གིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལགས་པར་ཐོས་སོ། །ཀུན་དགའ་བོ་ལེགས་སོ། །ལེགས་སོ། །མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ནི་མཁས་པ་ཡིན་ཏེ། འདི་ལྟར་སུམ་བཅུ་རྩ་གསུམ་པའི་ལྷ་
[25a.3]རྣམས་དང་ལྷན་ཅིག་བགྲོས་པ་ལྟ་ཞིག །ཀུན་དགའ་བོ་འདི་ང་འདུག་གནས་ན་ཉིན་པར་གྱི་གནས་པས་བཞུགས་པ་ན་ལྷའི་སྤྱན་རྣམ་པར་དག་པ་མིའི་ལས་འདས་པས་དམར་བུ་ཅན་གྱི་གྲོང་ན་མཐུ་ཆེ་བ་མཐུ་ཆེ་བའི་ལྷ་རྣམས་གནས་ཀྱིས་འབྲེ་བ་གཟིགས་སོ། །ཀུན་དགའ་
[25a.4]བོ་ཕྱོགས་གང་དུ་མཐུ་ཆེ་བ་མཐུ་ཆེ་བའི་ལྷ་རྣམས་ཀྱིས་གནས་ཀྱིས་བྲེས་པའི་ཕྱོགས་དེར་འདི་ལྟ་སྟེ། གནས་ཀྱི་ཕྱིར་མཐུ་ཆེ་བ་མཐུ་ཆེ་བའི་མི་རྣམས་ཀྱི་སེམས་གཞོལ་བར་འགྱུར་རོ། །ཕྱོགས་གང་དུ་ལྷ་བར་མ་དང་ཕལ་པས་གནས་ཀྱིས་བྲེས་པའི་ཕྱོགས་དེར་ནི་འདི་ལྟ་
[25a.5]སྟེ། གནས་ཀྱི་ཕྱིར་མི་བར་མ་དང་ཕལ་པ་རྣམས་ཀྱི་སེམས་གཞོལ་བར་འགྱུར་རོ། །ཀུན་དགའ་བོ་ཕྱོགས་འདིར་ནི་མཐུ་ཆེ་བ་མཐུ་ཆེ་བའི་ལྷ་རྣམས་ཀྱིས་གནས་ཀྱིས་བྲེས་པས་ཕྱོགས་འདིར་འདི་ལྟ་སྟེ། གནས་ཀྱི་ཕྱིར་དབང་ཆེ་བ་དབང་ཆེ་བར་གྲགས་པའི་མི་རྣམས་ཀྱི་སེམས་གཞོལ་བར་
[25a.6]གྱུར་ཏེ། ཀུན་དགའ་བོ་ཡ་རབས་ཀྱི་གནས་དང་། ཡ་རབས་ཀྱི་ཐ་སྙད་ཇི་སྙེད་པ་དང་། ཟོང་འགྲེམས་པ་རྣམས་ཀྱི་ནང་ན་ཡང་འདི་ལྟ་སྟེ། དམར་བུ་ཅན་གྱི་གྲོང་ཁྱེར་འདི་མཆོག་ཏུ་འགྱུར་རོ། །ཀུན་དགའ་བོ་འདི་ལ་བར་ཆད་གསུམ་འབྱུང་བར་རིག་པར་བྱ་སྟེ། མེ་དང་། 
[25a.7]ཆུ་དང་། ནང་འཁྲུག་གིས་སོ། །དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པ་ཞེས་བྱ་བ་ནས། ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་ཏེ། གསེར་གྱི་བྱ་མ་བུམ་ཐོགས་
[25b]
[25b.1]ཏེ་གསོལ་བ་འདེབས་ཤིང་སྤྱན་སྔར་འདུག་གོ། །འདི་སྐད་ཅེས་ཀྱང་གསོལ་ཏེ། ཀྱེ་གཽ་ཏ་མ་སྦྱིན་པ་འདི་ལས་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་ཅི་མཆིས་པ་དེ་དམར་བུ་ཅན་ན་གནས་པའི་ལྷ་རྣམས་ཀྱི་ཡུན་རིང་
[25b.2]པོའི་དོན་དང་། ཕན་པ་དང་བདེ་བའི་སླད་དུ་ཡོན་བསྔོ་བ་མཛད་དུ་གསོལ། དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་དེ་བཀའ་སྩལ་པ། སྐྱེས་བུ་གང་ཟག་དད་པ་ཅན། །གང་ཞིག་ལྷ་རྣམས་མཆོད་བྱེད་པ། །སྟོན་པའི་བཀའ་བཞིན་བྱེད་པ་སྟེ། །དེ་
[25b.3]ནི་སངས་རྒྱས་རྣམས་ཀྱིས་བསྔགས། །མཁས་ཤིང་ཡིད་ནི་གཞུངས་པ་ཡིས། །གང་གི་ཕྱོགས་སུ་གནས་འཆའ་བ། །ཚུལ་ཁྲིམས་ལྡན་པ་བཤོས་གསོལ་ནས། །དེ་ཡི་འོག་ཏུ་ཡོན་བསྔོ་བྱ། །དེ་རྣམས་རྗེད་པས་རྗེད་འགྱུར་ཞིང་། །མཆོད་པས་ཀྱང་ནི་
[25b.4]མཆོད་པར་འགྱུར། །དེ་ནས་ལྟོ་ནས་བྱུང་བ་ཡི། །བུ་ལ་མ་བཞིན་འདི་ལ་བརྩེ། །ལྷ་རྣམས་བརྩེ་བའི་སྐྱེས་བུས་ནི། །བདེ་བ་བཟང་པོ་མཐོང་བར་འགྱུར། །དེ་ནས་བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལ་ཆོས་དང་ལྡན་པའི་གཏམ་
[25b.5]ཡང་དག་པར་བསྟན་ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་དེར་རྒྱུ་ལྷག་གང་ཡིན་པ་དེ་ཐམས་ཅད་
[25b.6]སྦྱིན་པར་བཏང་ནས་བཅོམ་ལྡན་འདས་ཀྱི་རྗེས་བཞིན་རྗེས་བཞིན་དུ་འབྲང་ཞིང་། འདི་སྙམ་དུ་སེམས་ཀྱིས་སེམས་ལ་མངོན་པར་འདུ་བྱེད་དེ། བཅོམ་ལྡན་འདས་གཽ་ཏ་མ་དམར་བུ་ཅན་གྱི་གྲོང་གི་སྒོ་གང་ནས་ཕྱིར་གཤེགས་པ་དེ་ནི་བདག་གིས་གཽ་ཏ་མའི་སྒོ་ཞེས་གདགས་
[25b.7]སོ། །ཆུ་བོ་གང་གཱའི་འཇུག་ངོགས་གང་ནས་རྒལ་བ་དེ་ཡང་གཽ་ཏ་མའི་འཇུག་ངོགས་ཞེས་གདགས་སོ་སྙམ་མོ། །དེ་ནས་བཅོམ་ལྡན་འདས་ཀྱི་ཐུགས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱི་བསམ་པ་མཁྱེན་ནས། དམར་བུ་ཅན་གྱི་གྲོང་གི་
[26a]
[26a.1]དབུས་ཐོག་ཐག་གཤེགས་ནས་བྱང་ཕྱོགས་སུ་རྒྱུ་སྟེ། ཆུ་བོ་གང་གཱ་གང་ན་བར་གཤེགས་སོ། །དེ་ནས་ལུས་འཕགས་མའི་བུ་མ་ག་དྷཱའི་རྒྱལ་པོ་མ་སྐྱེས་དགྲ་འདི་སྙམ་དུ་སེམས་ཏེ། མ་ལ་བདག་ཉིད་ཁོ་ནས་བཅོམ་ལྡན་འདས་མཆོད་
[26a.2]པ་བྱ་བ་ལ་ལྷག་པར་སྤྲོ་བར་བྱའོ་སྙམ་དུ་བསམས་ནས། རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་བ་དང་། ཡངས་པ་ཅན་གྱི་ལིཙྪ་བཱི་རྣམས་ཀྱིས་བསམས་པ། ལུས་འཕགས་མའི་བུ་མ་ག་དྷཱའི་རྒྱལ་པོ་མ་
[26a.3]སྐྱེས་དགྲ་འདི་བཅོམ་ལྡན་འདས་མཆོད་པ་ལ་རང་ཉིད་ལྷག་པར་སྤྲོ་བར་གྱུར་ན། ཅིའི་ཕྱིར་ན་བདག་ཅག་གིས་སྤྲོ་བར་མི་བྱ་སྙམ་ནས་དེ་རྣམས་ཀྱིས་ཀྱང་རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །ཀླུ་རྣམས་
[26a.4]ཀྱིས་བསམས་པ། རེ་ཞིག་མི་འདི་རྣམས་བཅོམ་ལྡན་འདས་མཆོད་པ་བྱ་བ་ལ་ལྷག་པར་སྤྲོ་བར་གྱུར་ན། བདག་ཅག་ཀླུ་རྣམས་ནི་རྣམ་པར་ལྷུང་བའི་ལུས་ཅན་ཡིན་ན་ཅིའི་ཕྱིར་བདག་ཅག་སྤྲོ་བར་མི་བྱ་སྙམ་ནས། དེ་དག་གིས་ཀྱང་རྩིབས་བརྒྱ་དང་ལྡན་པའི་
[26a.5]གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་བསམས་པ། རེ་ཞིག་མི་བསོད་ནམས་མངོན་སུམ་དུ་མ་མཐོང་བ་འདི་དག་ཀྱང་བཅོམ་ལྡན་འདས་མཆོད་པ་བྱ་བ་ལ་ལྷག་པར་སྤྲོ་བར་གྱུར་ན། མངོན་
[26a.6]སུམ་དུ་མཐོང་བ་བདག་ཅག་གིས་ལྟ་ཅིའི་ཕྱིར་སྤྲོ་བར་མི་བྱ་སྙམ་ནས། དེ་རྣམས་ཀྱིས་ཀྱང་རྩིབས་བརྒྱ་དང་ལྡན་པའི་ལྷའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །སུམ་བཅུ་རྩ་གསུམ་པའི་ལྷ་རྣམས་ཀྱིས་བསམས་པ། ལྷ་དང་མི་
[26a.7]འདི་རྣམས་བཅོམ་ལྡན་འདས་མཆོད་པ་བྱ་བ་ལ་སྤྲོ་བར་གྱུར་ན། བདག་ཅག་གིས་ཅིའི་ཕྱིར་སྤྲོ་བར་མི་བྱ་སྙམ་ནས། དེ་དག་གིས་ཀྱང་རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །བཅོམ་ལྡན་འདས་ཀྱིས་དགོངས་
[26b]
[26b.1]པ། ཇི་ལྟར་འདི་དག་ཕྱིར་ཞིང་དད་པ་མངོན་པར་འཕེལ་བར་འགྱུར་བ་དེ་ལྟར་བྱིན་གྱིས་བརླབ་བོ་སྙམ་ནས་དེ་ནས་བཅོམ་ལྡན་འདས་ཀྱིས་ཇི་ལྟར་རེ་རེའི་ཡིད་ལ་བཅོམ་ལྡན་འདས་ཀྱི་དབུའི་གཙུག་གི་སྟེང་ན་བདག་གདུགས་འཛིན་ཏོ་སྙམ་པ་དེ་ལྟར་བྱིན་གྱིས་བརླབས་ཏེ། དེ་
[26b.2]ནས་བཅོམ་ལྡན་འདས་མངོན་པར་རྫོགས་པར་བྱང་ཆུབ་པ་ལ་གདུགས་ཉིས་སྟོང་ལྔ་བརྒྱ་ལྷ་དང་མི་རྣམས་ཀྱིས་སྟེང་དུ་བཟུང་ངོ་། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་
[26b.3]ཀྱིས་ཕྲིན་ལས་ཅི་ཞིག་མཛད་ན། དེས་ན་བཅོམ་ལྡན་འདས་མངོན་པར་རྫོགས་པར་བྱང་ཆུབ་པ་ལ་གདུགས་ཉིས་སྟོང་ལྔ་བརྒྱ་ལྷ་དང་མི་རྣམས་ཀྱིས་དབུའི་གཙུག་གི་སྟེང་དུ་བཟུང་བར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་
[26b.4]གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་ན་ལས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། ལུས་ཅན་རྣམས་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་
[26b.5]རྣམ་པར་རྒྱལ་བ་ཆོས་དང་ལྡན་པ། ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ལེགས་མཐོང་ཆེན་པོ་ཞེས་བྱ་བ་བྱུང་སྟེ། རྒྱལ་པོ་དེ་ལ་བུ་སྟོང་དུ་གཅིག་གིས་མ་ཚང་བ་ཞིག་ཡོད་དོ། །རྒྱལ་པོ་དེའི་ཀུན་དུ་སྤྱོད་པ་ནི་བུ་བཙས་ཤིང་བཙས་པ་དག་ཕྱི་བཞིན་ཁྲིད་དེ་
[26b.6]འཁྱམ་པར་བྱེད་དོ། །བཙུན་མོ་རྣམས་ཀྱིས་བསམས་པ། རྒྱལ་པོ་འདིའི་ཀུན་དུ་སྤྱོད་པ་ནི་སྲས་བཙས་ཤིང་བཙས་པ་དག་ཕྱི་བཞིན་ཁྲིད་ནས་འཁྱམ་པར་མཛད་པས་བདག་ཅག་བུ་ཡོད་བཞིན་དུ་བུ་མེད་པ་དང་འདྲས། ད་ནི་ནང་ཁྲིམས་ཞིག་བཅའ་སྟེ། གལ་ཏེ་
[26b.7]བདག་ཅག་ལས་འགའ་ཞིག་སེམས་ཅན་དང་ལྡན་པར་གྱུར་ན། དེས་རྒྱལ་པོ་ལ་གདས་པར་མི་བྱའོ་ཞེས་བཅས་སོ། །ཇི་ཙམ་ན་བཙུན་མོ་གཞན་ཞིག་སེམས་ཅན་དང་ལྡན་པར་གྱུར་ནས། དེ་དེ་དག་གིས་ཕྱོགས་དབེན་པ་ཞིག་ཏུ་བཞག་སྟེ། དེ་ཟླ་བ་བརྒྱད་དམ་
[27a]
[27a.1]དགུ་འདས་པ་དང་ཁྱེའུ་གཟུགས་བཟང་བ། བལྟ་ན་སྡུག་པ། མཛེས་པ། པགས་པའི་མདོག་གསེར་འདྲ་བ་མགོ་གདུགས་ལྟ་བུ། ལག་པ་རིང་བ། འཕྲལ་བའི་དབྱེས་ཆེ་བ། སྨིན་མ་འཇར་བ་སྣའི་གཟངས་མཐོ་བ། ཡན་ལག་དང་ཉིང་
[27a.2]ལག་ཐམས་ཅད་དང་ལྡན་པ་ཞིག་བཙས་སོ། །ཇི་ཙམ་ན་ཆེན་པོར་གྱུར་པ་དང་བཙུན་མོ་དེ་དག་ཐམས་ཅད་ཁྱེའུ་དེ་ལ་བུའི་སྡུག་པ་སྐྱེས་སོ།། །།འདུལ་བ་གཞི། བམ་པོ་ཉི་ཤུ་བདུན་པ། དེ་ནས་དུས་གཞན་ཞིག་ན་རྒྱལ་པོ་ལེགས་མཐོང་ཆེན་པོ་ཤར་གྱི་
[27a.3]ལུས་འཕགས་ཀྱི་གླིང་ནས་རིན་པོ་ཆེ་སྣ་བདུན་གྱིས་སྣ་དྲངས་ཤིང་ཁམས་ཀྱི་རྒྱལ་ཕྲན་སྟོང་གིས་ཡོངས་སུ་བསྐོར་ཏེ་བུ་སྟོང་དུ་གཅིག་གིས་མ་ཚང་བས་ཟླ་བ་ཁམ་པ་ལྟ་བུར་བསྐོར་ནས། གཟི་བརྗིད་ཉི་མའི་འོད་ཟེར་སྟོང་བས་ལྷག་པར་སྤ་ཞིང་འོང་བ་གཞོན་ནུ་ཁང་བཟངས་
[27a.4]ཀྱི་སྟེང་ན་འདུག་པ་དེས་མཐོང་ནས། དེས་མ་ལ་དྲིས་པ། ཡུམ་མཆི་བ་ཕ་བི་སུ་ལགས། བུ་ཁྱོད་ཀྱི་ཡབ་རྒྱལ་པོ་ལེགས་མཐོང་ཆེན་པོ་ཡིན་ནོ། །ཡུམ་དེ་འདས་ན་བདག་རྒྱལ་པོར་འགྱུར་རམ། བུ་རྒྱལ་པོ་དེའི་སྲས་སྟོང་དུ་གཅིག་གིས་མ་ཚང་བ་ཞིག་ཡོད་
[27a.5]པ་དེ་དག་ཐམས་ཅད་ཀྱི་ཕུ་བོ་གང་ཡིན་པ་དེ་དེ་འདས་ན་རྒྱལ་པོར་འགྱུར་ན་ཁྱོད་ནི་ཐམས་ཅད་ཀྱི་ནུ་བོ་ཡིན་ནོ། །དེས་སྨྲས་པ། ཡུམ་གལ་ཏེ་དེ་འདས་ན་བདག་རྒྱལ་པོར་མི་འགྱུར་ན་གནང་བར་མཛོད་ཅིག་དང་། བདག་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་
[27a.6]མེད་པར་རབ་ཏུ་འབྱུང་བར་བགྱིའོ། །བཙུན་མོ་དེ་དག་ཐམས་ཅད་ཀྱིས་སྨྲས་པ། བུ་ཁྱོད་ལ་བདག་ཅག་གིས་བུའི་སྡུག་པ་ཉམས་སུ་མྱོང་གིས་དེ་ལྟར་མ་བྱེད་ཅིག །ཡུམ་གདོན་མི་འཚལ་བར་རབ་ཏུ་འབྱུང་བར་བགྱིའོ། །དེ་དག་གིས་དེ་གདོན་མི་ཟ་བར་གལ་གྱིས་
[27a.7]འཆུ་བར་ཤེས་ནས་སྨྲས་པ། བུ་གལ་ཏེ་དེ་ལྟ་ན་དམ་ཞིག་བཅས་ནས་གནང་བར་བྱ་སྟེ། གང་ཡང་ཁྱོད་ཀྱིས་ཡོན་ཏན་གྱི་ཚོགས་ཅུང་ཟད་རྟོགས་ན་དེ་ཁྱོད་ཀྱིས་བདག་ཅག་ལ་སྨྲོས་ཤིག །དེ་བཞིན་དུ་བགྱིའོ། །དེ་དེ་དག་གིས་གནང་ནས་དེས་མཐའ་གཅིག་ཏུ་སོང་སྟེ། 
[27b]
[27b.1]མཁན་པོ་དང་སློབ་དཔོན་མེད་པར་བྱང་ཆུབ་ཀྱི་ཕྱོགས་སུམ་བཅུ་རྩ་བདུན་གྱི་ཆོས་བསྐྱེད་ནས་རང་བྱང་ཆུབ་མངོན་སུམ་དུ་བྱས་སོ། །རང་སངས་རྒྱས་དེས་བསམས་པ། བདག་གིས་མ་དེ་རྣམས་ལ་ཁས་བླངས་པ་སྨྲ་དགོས་པས་སོང་ལ་སྔོན་གྱི་དམ་བཅས་པ་མཐར་དབྱུང་
[27b.2]ངོ་སྙམ་ནས། བདག་ཉིད་ཆེན་པོ་དེ་དག་ནི་ངག་གིས་ཆོས་མི་སྟོན་གྱི་ལུས་ཀྱིས་ཡིན་པས་དེས་དེ་རྣམས་ཀྱི་མདུན་དུ་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པ་དག་གི་ཆོ་འཕྲུལ་དག་བྱ་བར་བརྩམས་སོ། །སོ་སོའི་སྐྱེ་བོ་ནི་རྫུ་འཕྲུལ་
[27b.3]ལ་མྱུར་དུ་སེམས་གཏོད་པ་ཡིན་པས་དེ་དག་ཤིང་རྩ་བ་ནས་བཅད་པ་བཞིན་རྐང་པ་གཉིས་ལ་གཏུགས་ནས་སྨྲས་པ། འཕགས་པ་ཁྱོད་ཀྱིས་ཡོན་ཏན་གྱི་ཚོགས་འདི་ལྟ་བུ་རྟོགས་སམ། རྟོགས་སོ། །འཕགས་པ་ཁྱོད་ནི་བསོད་སྙོམས་བཞེད་པ་ལགས་ལ། བདག་
[27b.4]ཅག་ཀྱང་བསོད་ནམས་འཚལ་བ་ལགས་ན། ཁྱོད་འདི་ཉིད་དུ་སྐྱེད་མོས་ཚལ་དུ་བཞུགས་ཤིག་དང་། བདག་ཅག་གིས་རྒྱུན་དུ་བསོད་སྙོམས་དབུལ་བར་བགྱིའོ། །རང་སངས་རྒྱས་དེས་ཁས་བླངས་ནས་དེ་དག་གིས་རང་སངས་རྒྱས་ལ་བསོད་སྙོམས་ཀྱིས་
[27b.5]བཀུར་སྟིར་བྱ་བར་བརྩམས་སོ། །རང་སངས་རྒྱས་དེས་བསམས་པ། བདག་གི་ལུས་རྣག་ཅན་འདིས་བྱ་བ་གང་ཡིན་པ་དེ་ནི་བྱས་ཀྱིས། མ་ལ་བདག་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་འཇུག་གོ་སྙམ་ནས། དེ་ནས་དེ་ངང་པའི་
[27b.6]རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་ཀྱང་བསྟན་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པ་ཞི་བའི་དབྱིངས་སུ་ཞུགས་
[27b.7]སོ། །དེ་ནས་དེ་དག་གིས་ཤིང་དྲི་ཞིམ་པོ་ཐམས་ཅད་སྤུངས་ཏེ། སྤུངས་ནས་བསྲེགས་ཏེ་མེའི་ཕུང་པོ་དེ་འོ་མས་བསད་ནས་རུས་པ་དེ་དག་གསེར་གྱི་བུམ་པའི་ནང་དུ་བཅུག་སྟེ། སྐྱེད་མོས་ཚལ་དེ་ཉིད་དུ་རུས་པའི་མཆོད་རྟེན་བརྩིགས་ཏེ་མགུལ་གདུབ་དང་། གདུ་བུ་
[28a]
[28a.1]རྒྱན་ཅན་དང་། གཞན་ཡང་རྒྱན་རྣམ་པ་སྣ་ཚོགས་ཀྱིས་བརྒྱན་ཅིང་གདུགས་དང་། རྒྱལ་མཚན་དང་། བ་དན་དག་བཙུགས་སོ། །དེ་ནས་དུས་གཞན་ཞིག་ན་རྒྱལ་པོ་ལེགས་མཐོང་ཆེན་པོ་བཙུན་མོའི་འཁོར་གྱིས་བསྐོར་ནས་སོ་གའི་དུས་
[28a.2]ལ་བབ་པ་ན་མེ་ཏོག་གི་ཤིང་རྣམས་ཁ་འབུས་ཤིང་ངང་པ་དང་། ཀྲུང་ཀྲུང་དང་། རྨ་བྱ་དང་། ནེ་ཙོ་དང་། རི་སྐེགས་དང་། བྱ་ཀོ་ཀི་ལ་དང་། ཤང་ཤང་དེའུ་སྐད་འབྱིན་པའི་ཚལ་གསེབ་ཏུ་སྐྱེད་མོས་ཚལ་གྱི་གཞིར་སོང་ནས། དེ་སྐྱེད་མོས་ཚལ་ན་འཁྱམ་
[28a.3]པ་ལས་དགྲ་བཅོམ་པའི་མཆོད་རྟེན་དེ་མཐོང་ངོ་། །དེ་ནས་སྐྱེད་མོས་ཚལ་སྲུང་བའི་མི་ལ་སྨྲས་པ། ཀྭའི་ནང་རྗེ་འདི་ཅི་ཡིན། དེས་སྨྲས་པ། ལྷ་བདག་གིས་ནི་མ་འཚལ་ཏེ། འོན་ཀྱང་འདིའི་དོན་ནི་བཙུན་མོས་འཚལ་ཏོ། །དེ་ནས་དེས་བཙུན་མོའི་
[28a.4]འཁོར་རྣམས་ལ་སྨྲས་པ་དང་། དེ་དག་གིས་རྐང་པ་གཉིས་ལ་གཏུགས་ཏེ་སྨྲས་པ། ལྷ་མི་འཇིགས་པ་སྩལ་དུ་གསོལ། དེས་སྨྲས་པ། དེ་བཞིན་དུ་སྦྱིན་ནོ། །དེ་དག་གིས་སྐབས་དེ་རྒྱས་པར་སྨྲས་པ་དང་། རྒྱལ་པོས་སྨྲས་པ། ཁྱེད་ཅག་གིས་བུ་
[28a.5]རྒྱལ་སྲིད་ལ་མངོན་པར་དགའ་ན་དེ་ཁོ་བོ་ལ་མ་གསོལ་བ་བཟང་པོ་མ་ཡིན་བ་ཞིག་བྱས་སོ། །གལ་ཏེ་གསོལ་བར་གྱུར་པ་དང་ཁོ་བོ་དེ་ཁོ་ན་ལ་རྒྱལ་སྲིད་ལ་དབང་བསྐུར་བས་དབང་བསྐུར་བར་འགྱུར་བ་ཞིག །འོན་ཀྱང་ངས་བདག་ཉིད་ཆེན་པོ་དེ་མྱ་ངན་ལས་འདས་
[28a.6]པར་གྱུར་ཀྱང་གདུགས་དང་། ཅོད་པན་དང་། ཐོར་ཚུགས་གདགས་སོ་ཞེས་དེ་ནས་དེས་བུ་ལ་བྱམས་པས་རང་སངས་རྒྱས་ཀྱི་མཆོད་རྟེན་དེ་ལ་གདུགས་དང་། ཅོད་པན་དང་། ཐོར་ཚུགས་རྣམས་བཏགས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་
[28a.7]དེའི་དུས་ཀྱི་རྒྱལ་པོ་ཆེན་པོ་ལེགས་མཐོང་གང་ཡིན་པ་དེ་ནི་ང་ཉིད་ཡིན་ནོ། །གང་ཡང་ངས་དེ་ན་བུ་ལ་བྱམས་པས་རང་སངས་རྒྱས་ཀྱི་མཆོད་རྟེན་དེ་ལ་གདུགས་དང་། ཅོད་པན་དང་། ཐོར་ཚུགས་བཏགས་ཏེ། ལས་དེའི་རྣམ་པར་སྨིན་པས་ངས་འཁོར་ལོས་སྒྱུར་བའི་རྒྱལ་
[28b]
[28b.1]པོ་ཉིས་སྟོང་ལྔ་བརྒྱ་བྱས་སོ། །ལས་དེ་ཁོ་ནའི་ལྷག་མས་ད་ལྟར་ང་མངོན་པར་རྫོགས་པར་བྱང་ཆུབ་པ་ན་ལྷ་དང་མི་རྣམས་ཀྱིས་རྩིབས་བརྒྱ་དང་ལྡན་པའི་གདུགས་ཉིས་སྟོང་ལྔ་བརྒྱ་དབུའི་གཙུག་གི་སྟེང་དུ་བཟུང་བར་གྱུར་ཏོ། །གལ་ཏེ་ངས་ཡོན་ཏན་གྱི་ཚོགས་འདི་ལྟ་བུ་རྟོགས་
[28b.2]པར་མ་གྱུར་ན་གཞན་དུ་ཡང་ངས་འཁོར་ལོས་སྒྱུར་བའི་རྒྱལ་པོ་ཉིས་སྟོང་ལྔ་བརྒྱ་བྱེད་པར་འགྱུར་རོ། །དེ་ལྟ་བས་ན་ངའི་བསོད་ནམས་ཀྱི་རྣམ་པར་སྨིན་པ་ཅན་གང་ཡིན་པ་དེ་ངས་ཉན་ཐོས་རྣམས་ཀྱི་ལོངས་སྤྱོད་དུ་རྣམ་པར་སྨིན་པར་བསྔོས་ཏེ། གལ་ཏེ་མུ་ཏིག་བྲེ་གང་
[28b.3]གིས་འབྲས་བྲེ་གང་ཁུགས་ཀྱང་འོན་ཀྱང་ངའི་ཉན་ཐོས་རྣམས་ནི་བསོད་སྙོམས་ཀྱིས་ཕོངས་པར་མི་འགྱུར་རོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་
[28b.4]དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།ལུས་འཕགས་མའི་བུ་ཡུལ་མ་
[28b.5]ག་དྷཱའི་རྒྱལ་པོ་མ་སྐྱེས་དགྲས་གྲུ་ཟམ་འཛུགས་སུ་བཅུག་པ་དང་། ཡངས་པ་ཅན་གྱི་ལིཙྪ་བཱི་རྣམས་ཀྱིས་ཀྱང་དེ་བཞིན་དུ་བཅོམ་ལྡན་འདས་ཀྱི་ཕྱིར་གྲུ་ཟམ་བཙུགས་སོ། །ཀླུ་རྣམས་ཀྱིས་བསམས་པ། བདག་ཅག་ཀླུ་རྣམས་ནི་རྣམ་པར་ལྟུང་བའི་ལུས་ཅན་ཡིན་པས་
[28b.6]མ་ལ་བདག་ཅག་གིས་གདེངས་ཀའི་ཟམ་པས་བཅོམ་ལྡན་འདས་ཆུ་བོ་གང་གཱ་བསྒྲལ་བར་བྱའོ་སྙམ་ནས་དེ་རྣམས་ཀྱིས་གདེངས་ཀའི་ཟམ་པ་བཙུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཅག་ལས་གང་
[28b.7]ཞིག་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་གྲུ་ཟམ་ལས་ཆུ་བོ་གང་གཱ་རྒལ་བར་སྤྲོ་བ་དེ་ནི་དེ་ལས་རྒོལ་ཅིག །གང་ཞིག་ཡངས་པ་ཅན་གྱི་ལིཙྪ་བཱི་རྣམས་ཀྱིས་གྲུ་ཟམ་བཙུགས་པ་ལས་སྤྲོ་བ་གང་ཡིན་པ་དེ་ཡང་དེ་ལས་རྒོལ་ཅིག །ང་ཡང་
[29a]
[29a.1]དགེ་སློང་ཀུན་དགའ་བོ་དང་ཐབས་ཅིག་ཀླུ་རྣམས་ཀྱི་གདེངས་ཀའི་ཟམ་པ་ལས་ཆུ་བོ་གང་གཱ་བརྒལ་བར་བྱའོ། །དེ་ན་ཁ་ཅིག་ནི་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་གྲུ་ཟམ་ལས་རྒལ་ཏོ། །ཁ་ཅིག་ནི་ཡངས་པ་ཅན་གྱི་ལིཙྪ་བཱི་རྣམས་
[29a.2]ཀྱི་གྲུ་ཟམ་ལས་རྒལ་ཏོ། །བཅོམ་ལྡན་འདས་ཀྱིས་ཀྱང་ཚེ་དང་ལྡན་པ་ཀུན་དགའ་བོ་དང་ཐབས་ཅིག་ཏུ་ཀླུ་རྣམས་ཀྱི་གདེངས་ཀའི་ཟམ་པ་ལས་རྒལ་ཏོ། །དེ་ནས་དགེ་བསྙེན་ཞིག་གིས་དེའི་ཚེ་ཚིགས་སུ་བཅད་དེ་སྨྲས་པ། ཁ་ཅིག་ཟམ་པ་བཙུགས་ནས་ཆུ་བྲན་བོར་ཏེ་རྒྱ་མཚོ་
[29a.3]རྒལ། །སྐྱེ་བོ་རྣམས་ནི་གཟིངས་འཆའ་མཁས་པའི་སྐྱེ་བོ་རྣམས་ཆུ་རྒལ། །སངས་རྒྱས་བཅོམ་ལྡན་བྲམ་ཟེ་རྒལ་བར་གྱུར་ནས་སྐམ་ལ་བཞུགས། །དགེ་སློང་དག་འདིར་ཁྲུས་བྱེད་ཉན་ཐོས་རྣམས་ནི་གཟིངས་འཆའོ། །གལ་ཏེ་ཀུན་ན་ཆུ་ཡོད་ན། །ཁྲོན་པའི་
[29a.4]ཆུས་ནི་ཅི་ཞིག་བྱ། །སྲེད་པའི་རྩ་བ་བཅད་ནས་ནི། །སུ་ཞིག་སྤྱོད་པ་ཚོལ་བར་བྱེད། །བཅོམ་ལྡན་འདས་ཀྱིས་ས་ཕྱོགས་གཞན་ཞིག་ན་མཐོ་ཞིང་མཐོ་བའི་ས་ཕྱོགས་ཞིག་གཟིགས་སོ། །གཟིགས་ནས་ཀྱང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་
[29a.5]དགའ་བོ་ཁྱོད་རྒྱལ་པོ་སྒྲ་ཆེན་འཛིན་གྱི་ལྷའི་མཆོད་སྡོང་སྲིད་དུ་འདོམ་སྟོང་ཡོད་ལ་སྦོམས་སུ་འདོམ་དྲུག་བཅུ་ཡོད་པ། ཐམས་ཅད་གསེར་ལས་བྱས་པ། རིན་པོ་ཆེ་སྣ་ཚོགས་ཀྱིས་སྤྲས་པ་ཞིག་ཡོད་དེ། སྦྱིན་པ་དག་བྱིན། བསོད་ནམས་དག་བྱས་ནས་ཆུ་བོ་གང་གཱའི་
[29a.6]ནང་དུ་བོར་བ་གང་ཡིན་པ་དེ་ལྟ་བར་འདོད་དམ། བཅོམ་ལྡན་འདས་དེ་ལྟ་བའི་དུས་ལ་བབ་ལགས་སོ། །བདེ་བར་གཤེགས་པ་དེའི་ཚོད་ལ་བབ་ལགས་ཏེ། བཅོམ་ལྡན་འདས་ཀྱིས་གང་མཆོད་སྡོང་དེ་བསྒྲེང་ན་དགེ་སློང་རྣམས་ལྟ་བར་འགྱུར་ལགས་སོ། །དེ་ནས་བཅོམ་
[29a.7]ལྡན་འདས་ཀྱིས་འཁོར་ལོ་དང་བཀྲ་ཤིས་དང་། གཡུང་དྲུང་འཁྱིལ་པ་དང་། དྲ་བས་འབྲེལ་པ། བསོད་ནམས་བརྒྱ་ཕྲག་དུ་མས་བསྐྱེད་པ། འཇིགས་པ་རྣམས་དབུགས་འབྱིན་པར་མཛད་པའི་ཕྱག་གིས་ས་ལ་རེག་པར་མཛད་པ་དང་། ཀླུ་རྣམས་ཀྱིས་བསམས་པ། 
[29b]
[29b.1]བཅོམ་ལྡན་འདས་ཅིའི་ཕྱིར་ས་ལ་རེག་པར་མཛད་སྙམ་ན། མཆོད་སྡོང་གཟིགས་པར་བཞེད་པར་མཐོང་ངོ་། །དེ་ནས་དེ་དག་གིས་བསྒྲེང་བ་དང་། དགེ་སློང་རྣམས་ཀྱིས་མཆོད་སྡོང་བལྟ་བར་བརྩམས་སོ། །ཚེ་དང་ལྡན་པ་ལེགས་ལྡན་ནི་འདོད་པ་ཆུང་བ་ཡིན་
[29b.2]པས་མཐའ་གཅིག་ཏུ་སོང་ནས་ཕྱག་དར་ཁྲོད་པ་དག་འཚེམ་མོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་མཆོད་སྡོང་ནུབ་པར་འགྱུར་གྱིས་རྟགས་ཟུང་ཤིག་ཅེས་པ་ལས་དེ་ནུབ་པར་གྱུར་ཏོ། །སངས་རྒྱས་བཅོམ་ལྡན་
[29b.3]འདས་ལ་དགེ་སློང་རྣམས་ཀྱིས་ཞུས་པ། བཙུན་པ་དགེ་སློང་རྣམས་མཆོད་སྡོང་ལ་ལྟ་བར་བགྱིད་ན། ཚེ་དང་ལྡན་པ་ལེགས་ལྡན་ནི་འདོད་པ་ཆུང་བས་མཐའ་གཅིག་ཏུ་མཆིས་ནས་ཕྱག་དར་ཁྲོད་པ་འཚེམ་པ་ལ་གཟིགས། ཅི་ལགས་རེ་ཞིག་འདོད་ཆགས་དང་བྲལ་
[29b.4]བའི་སླད་དུའམ། འོན་ཏེ་སྔོན་བསྟེན་པའི་སླད་དུ་ལགས། གལ་ཏེ་རེ་ཞིག་འདོད་ཆགས་དང་བྲལ་བའི་སླད་དུ་ལགས་ན་ནི་གཞན་ཡང་འདོད་ཆགས་དང་བྲལ་བ་ཞིག་མཆིས་ལགས་སོ། །འོན་ཏེ་སྔོན་བསྟེན་པའི་སླད་དུ་ལགས་ན་ནི། འདིས་གང་དུ་བསྟེན་ལགས། 
[29b.5]བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདོད་ཆགས་དང་བྲལ་བའི་ཕྱིར་ཡང་ཡིན་ལ་སྔོན་ཡང་བསྟེན་པའི་ཕྱིར་ཡང་ཡིན་ནོ། །འདིས་སྔོན་གང་དུ་བསྟེན་ལགས། དགེ་སློང་དག་སྔོན་བྱུང་བ་རྒྱལ་པོ་རབ་སྒྲོགས་ཞེས་བྱ་བ་ཞིག་བྱུང་སྟེ། དེ་ལྷའི་དབང་པོ་བརྒྱ་
[29b.6]བྱིན་དང་གྲོགས་པོར་གྱུར་ཏོ། །དེ་བུ་འདོད་ཀྱང་བུ་མེད་ནས་ལག་པ་ལ་འགྲམ་པ་གཏད་དེ་སེམས་ཁོང་དུ་ཆུད་ཅིང་འདུག་སྟེ་ནོར་རྫས་མང་པོ་ཞིག་བསགས་ན་བདག་ལ་བུ་མེད་པས་བདག་ཤིན་རྒྱལ་པོའི་གདུང་རྒྱུད་ཆད་པར་འགྱུར་རོ་སྙམ་མོ། །དེ་ནས་བརྒྱ་བྱིན་གྱིས་མཐོང་
[29b.7]ནས་དྲིས་པ། གྲོགས་པོ་ཁྱོད་ཅིའི་ཕྱིར་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག །དེས་སྨྲས་པ། ཀཽ་ཤི་ཀ་ནོར་རྫས་འདི་སྙེད་ཅིག་བསགས་ན་བདག་ལ་བུ་མེད་པས་བདག་ཤི་ནས་རྒྱལ་པོ་གདུང་རྒྱུད་ཆད་པར་འགྱུར་བས་སོ། །བརྒྱ་བྱིན་གྱིས་སྨྲས་པ། 
[30a]
[30a.1]གྲོགས་པོ་ཁྱོད་སེམས་ཁོང་དུ་ཆུད་པར་མ་བྱེད་ཅིག །གལ་ཏེ་ལྷའི་བུ་འགའ་ཞིག་འཆི་འཕོའི་ཆོས་བྱུང་བར་གྱུར་ན། དེ་ཁྱོད་ཀྱི་བུར་བསྐོ་བར་བྱའོ། །ཆོས་ཉིད་ཀྱིས་ལྷའི་བུ་འཆི་འཕོའི་ཆོས་འབྱུང་བ་ལ་ནི་སྔ་ལྟས་ལྔ་འབྱུང་བར་འགྱུར་ཏེ། གོས་མ་
[30a.2]རྙིངས་པ་རྣམས་རྙིངས་པར་འགྱུར་བ་དང་། མེ་ཏོག་གི་ཕྲེང་བ་མ་རྙིངས་པ་རྣམས་རྙིངས་པར་འགྱུར་བ་དང་། ལུས་ལས་དྲི་མི་ཞིམ་པ་འབྱུང་བ་དང་། མཆན་ཁུང་ནས་རྔུལ་འཛག་པ་དང་། རང་གི་སྟན་ལ་མི་དགའ་བར་འགྱུར་བའོ། །ཇི་ཙམ་ན་ལྷའི་བུ་ཞིག་ལ་སྔ་ལྟས་
[30a.3]ལྔ་བྱུང་བར་གྱུར་ནས་དེ་ལ་ལྷའི་དབང་པོ་བརྒྱ་བྱིན་གྱིས་སྨྲས་པ། གྲོགས་པོ་རྒྱལ་པོ་རབ་སྒྲོགས་ཀྱི་བཙུན་མོ་དམ་པའི་མངལ་དུ་ཉིང་མཚམས་སྦྱོར་ཅིག །དེས་སྨྲས་པ། ཀཽ་ཤི་ཀ་དེ་ནི་བག་མེད་པའི་གནས་ཡིན་ཏེ། ཀཽ་ཤི་ཀ་རྒྱལ་པོ་རྣམས་ནི་ཉེས་པ་མང་པོ་བྱེད་པ་
[30a.4]ཡིན་པས་ཆོས་མ་ཡིན་པས་རྒྱལ་སྲིད་བྱས་ནས་སེམས་ཅན་དམྱལ་བར་གཞོལ་བར་གྱུར་ན་མི་རུང་ངོ་། །བརྒྱ་བྱིན་གྱིས་སྨྲས་པ། གྲོགས་པོ་ཁྱོད་ལ་ངས་དྲན་པར་བྱའོ། །ཀཽ་ཤི་ཀ་ལྷ་རྣམས་ནི་དགའ་བ་མང་པོས་བག་མེད་པ་ཡིན་ནོ། །གྲོགས་པོ་དེ་ནི་བདེན་ན་
[30a.5]འོན་ཀྱང་ཁོ་བོས་ཁྱོད་ལ་དྲན་པར་བྱའོ། །དེས་རྒྱལ་པོ་རབ་སྒྲོགས་ཀྱི་བཙུན་མོ་དམ་པའི་མངལ་དུ་ཉིང་མཚམས་སྦྱར་ཏོ། །གང་གི་ཉི་མ་ཁོ་ན་ལ་ཉིང་མཚམས་བླངས་པ་དེའི་ཉི་མ་ཁོ་ན་ལ་སྐྱེ་བོའི་ཚོགས་ཆེན་པོས་སྒྲ་ཕྱུང་བར་གྱུར་ཏོ། །དེ་ཟླ་བ་བརྒྱད་དམ་དགུ་འདས་ནས་
[30a.6]ཁྱེའུ་ཞིག་བཙས་ཏེ་ཞེས་བྱ་བ་ནས། སྣའི་གཟངས་མཐོ་བ་ཞེས་བྱ་བའི་བར་གོང་མ་བཞིན་ནོ། །དེའི་ཉེ་དུ་དག་འདུས་ཤིང་ཚོགས་ནས་མིང་འདོགས་པར་བྱེད་དེ། ཁྱེའུའི་མིང་ཅིར་གདགས། གཉེན་རྣམས་ཀྱིས་སྨྲས་པ། གང་གི་ཉི་མ་ཁོ་ན་ལ་ཁྱེའུ་འདི་མའི་མངལ་དུ་
[30a.7]ཞུགས་པ་དེའི་ཉི་མ་ཁོ་ན་ལ་སྐྱེ་བོའི་ཚོགས་ཆེན་པོས་སྒྲ་ཕྱུང་བར་གྱུར་པས། དེ་བས་ན་ཁྱེའུའི་མིང་སྒྲ་ཆེན་ཞེས་བྱ་བར་གདགས་སོ་ཞེས་དེའི་མིང་སྒྲ་ཆེན་ཞེས་བྱ་བར་བཏགས་ཏེ། ཁྱེའུ་སྒྲ་ཆེན་མ་མ་བརྒྱད་ལ་རྗེས་སུ་གཏད་ནས་ཞེས་བྱ་བ་ནས་བརྟག་པ་བརྒྱད་དང་། དབྱེ་
[30b]
[30b.1]བ་དང་། ཀློག་པ་ལ་མཁས་ཤིང་བཤེས་གཉེན་ཅན་དུ་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །དེ་རྒྱལ་རིགས་སྤྱི་བོ་ནས་དབང་བསྐུར་ཅིང་ཡུལ་གྱི་དབང་ཕྱུག་དང་མཐུ་དང་། བརྩོན་འགྲུས་ཐོབ་པ། སའི་དཀྱིལ་འཁོར་ཆེན་པོ་མངོན་པར་ཟིལ་གྱིས་མནན་
[30b.2]ནས་གནས་པ་རྣམས་ཀྱི་བཟོའི་གནས་དང་ལས་ཀྱི་གནས་ཐ་དད་པ་གང་ཡིན་པ་འདི་ལྟ་སྟེ། གླང་པོ་ཆེའི་གཉར་ཞོན་པ་དང་། རྟ་ལ་ཞོན་པ་དང་། ཤིང་རྟའི་ཐབས་དང་། རལ་གྲིའི་ཐབས་དང་། མདའ་གཞུ་དང་། ཕྱིར་བསྣུར་བ་དང་། མདུན་དུ་བསྣུར་བ་
[30b.3]དང་། ལྕགས་ཀྱུས་སྒྱུར་ཐབས་དང་། ཞགས་པས་གདབ་པ་དང་། མདའ་བོ་ཆེ་འཕེན་པ་དང་། དབྱུག་པས་རྡེག་པ་དང་། འཛིན་སྟངས་དང་། གོམ་སྟངས་དང་། གཅོད་པ་དང་། དྲལ་བ་དང་། དབུག་པ་དང་། རྒྱང་ནས་ཕོག་པ་དང་། སྒྲ་གྲག་པར་
[30b.4]ཕོག་པ་དང་། གནད་དུ་ཕོག་པ་དང་། མི་འཆོར་བར་ཕོག་པ་དང་། ཚབས་ཆེ་བ་དག་སྟེ། གནས་ལྔ་པོ་དེ་རྣམས་ལ་ཤིན་ཏུ་བྱང་བར་གྱུར་ཏོ། །ཆོས་ཉིད་ཀྱིས་རེ་ཞིག་ཕ་ཇི་ཙམ་གསོན་གྱི་བར་དུ་བུའི་མིང་མི་གྲག་པ་ཡིན་ནོ། །དུས་གཞན་ཞིག་ན་རྒྱལ་
[30b.5]པོ་རབ་སྒྲོགས་ཤི་ནས་སྒྲ་ཆེན་རྒྱལ་སྲིད་ལ་བཞག་པ་དང་། དེས་ཐ་གི་ཙམ་ཞིག་ཆོས་བཞིན་གྱིས་རྒྱལ་སྲིད་བྱེད་དུ་བཅུག་ནས། དེ་ནས་ཆོས་བཞིན་མ་ཡིན་པས་རྒྱལ་སྲིད་བྱེད་དུ་བཅུག་པར་གྱུར་ཏོ། །དེ་ནས་བརྒྱ་བྱིན་གྱིས་སྨྲས་པ། གྲོགས་པོ་ཁོ་བོས་ཁྱོད་རྒྱལ་
[30b.6]པོ་རབ་སྒྲོགས་ཀྱི་བུར་བསྐོས་ཏེ་ཆོས་བཞིན་མ་ཡིན་པས་རྒྱལ་སྲིད་མ་བྱེད་ཅིག །སེམས་ཅན་དམྱལ་བར་གཞོལ་བར་གྱུར་ཏ་རེ་ཞེས་མ་བསྒོའམ། དེས་ཐ་གི་ཙམ་ཞིག་ཆོས་བཞིན་གྱིས་རྒྱལ་སྲིད་བྱེད་དུ་བཅུག་ནས་སླར་ཡང་ཆོས་བཞིན་མ་ཡིན་པས་རྒྱལ་སྲིད་བྱེད་དུ་བཅུག་
[30b.7]པར་གྱུར་ཏོ། །ལན་གཉིས་སུ་ཡང་བརྒྱ་བྱིན་གྱིས་སྨྲས་པ། གྲོགས་པོ་ཁོ་བོས་ཁྱོད་རྒྱལ་པོ་རབ་སྒྲོགས་ཀྱི་བུར་བསྐོས་ཏེ་ཆོས་བཞིན་མ་ཡིན་པས་རྒྱལ་སྲིད་མ་བྱེད་ཅིག །སེམས་ཅན་དམྱལ་བར་གཞོལ་བར་གྱུར་ཏ་རེ་ཞེས་མ་བསྒོའམ། དེས་སྨྲས་པ། ཀཽ་ཤི་
[31a]
[31a.1]ཀ་བདག་ཅག་རྒྱལ་པོ་རྣམས་ནི་དགའ་བ་མང་པོས་བག་མེད་པས་སྐད་ཅིག་ཏུ་བརྗེད་པར་འགྱུར་གྱིས། བདག་ལ་ཁྱོད་ཀྱིས་མཚན་མ་ཞིག་ཞོག་ཤིག་དང་། བདག་གིས་མཐོང་ནས་ངེས་པར་སྦྱིན་པ་དག་སྦྱིན། བསོད་ནམས་དག་བགྱིའོ། །དེ་
[31a.2]ནས་ལྷའི་དབང་པོ་བརྒྱ་བྱིན་གྱིས་ལྷའི་བུ་ལས་ཐམས་ཅད་པ་ལ་བསྒོ་བ། ལས་ཐམས་ཅད་པ་སོང་ལ་ཁྱོད་ཀྱིས་རྒྱལ་པོ་སྒྲ་ཆེན་གྱི་གནས་སུ་ལྷའི་འཁོར་གྱི་ཁྱམས་དང་། ལྷའི་མཆོད་སྡོང་སྲིད་དུ་འདོམ་སྟོང་ཡོད་ལ། སྦོམས་སུ་འདོམ་དྲུག་བཅུ་ཡོད་པ། ཐམས་ཅད་
[31a.3]གསེར་ལས་བྱས་ཤིང་རིན་པོ་ཆེ་སྣ་ཚོགས་ཀྱིས་སྤྲས་པ་ཞིག་སྤྲུལ་ཅིག །དེ་ནས་ལྷའི་བུ་ལས་ཐམས་ཅད་པས་རྒྱལ་པོ་སྒྲ་ཆེན་གྱི་གནས་སུ་ལྷའི་འཁོར་གྱི་ཁྱམས་དང་། ལྷའི་མཆོད་སྡོང་སྲིད་དུ་འདོམ་སྟོང་ཡོད་པ། སྦོམས་སུ་འདོམ་དྲུག་བཅུ་ཡོད་པ། ཐམས་ཅད་
[31a.4]གསེར་ལས་བྱས་པ། རིན་པོ་ཆེ་སྣ་ཚོགས་ཀྱིས་སྤྲས་པ་ཞིག་སྤྲུལ་ཏོ། །དེ་ནས་རྒྱལ་པོ་སྒྲ་ཆེན་གྱིས་མཆོད་སྦྱིན་གྱི་ཁང་པ་རྩིག་ཏུ་བཅུག་ནས་རང་གི་ཞང་པོ་མྱ་ངན་མེད་ཅེས་བྱ་བ་མཆོད་སྡོང་གི་ཞལ་ཏ་བར་བཞག་གོ། །དེ་ནས་མཆོད་སྡོང་ལ་འཛམ་བུའི་
[31a.5]གླིང་ན་གནས་པའི་མི་ཐམས་ཅད་ལྟ་བར་སྤྲོ་བས་ལྷགས་ནས་ཟས་ཟོས་ཤིང་མཆོད་སྡོང་ལྟ་བས་རང་གི་ལས་སྒྲུབ་པར་མི་བྱེད་དོ། །དེ་ནས་ཞིང་ལས་ཀྱི་མཐའ་རྣམས་བར་ཆད་བྱས་པས་རྒྱལ་པོའི་དཔྱ་ཐང་བཞིན་མི་འདུ་བར་གྱུར་ཏོ། །བློན་པོ་རྣམས་ཀྱིས་དཔྱ་ཉུང་ངུ་
[31a.6]ཕུལ་བ་དང་རྒྱལ་པོ་སྒྲ་ཆེན་གྱིས་སྨྲས་པ། ཤེས་ལྡན་དག་ཅིའི་ཕྱིར་དཔྱ་ཉུང་ཟད་གཅིག་འབུལ། ལྷ་འཛམ་བུའི་གླིང་ན་གནས་པའི་སྐྱེ་བོའི་ཚོགས་མཆིས་ནས་འཚལ་མ་འཚལ་ཅིང་མཆོད་སྡོང་ལ་ལྟ་ཞིང་མཆིས་ཏེ་རང་གི་ལས་སྒྲུབ་པར་མི་བྱེད་པས་ཞིང་ལས་ཀྱི་མཐའ་
[31a.7]རྣམས་ཀྱི་བར་ཆད་བགྱིས་པས་དཔྱ་ཐང་བཞིན་མི་འདུ་ལགས་སོ། །རྒྱལ་པོས་སྨྲས་པ། མཆོད་སྦྱིན་གྱི་ཁང་པ་དྲོལ་ཅིག །དེ་རྣམས་ཀྱིས་དེ་དྲལ་ན་ཡང་དེ་བཞིན་དུ་སྐྱེ་བོའི་ཚོགས་དེ་རང་རང་གི་རྒྱགས་བླངས་ནས་ཟ་ཞིང་མཆོད་སྡོང་ལ་རྟོག་ཅིང་འདུག་སྟེ། རང་རང་གི་
[31b]
[31b.1]ལས་སྒྲུབ་པར་མི་བྱེད་པས་ཞིང་ལས་ཀྱི་མཐའ་རྣམས་ཀྱི་བར་ཆད་བྱས་པས་དེ་བཞིན་རྒྱལ་པོའི་དཔྱ་ཐང་བཞིན་མི་འདུ་བར་གྱུར་ཏོ། །རྒྱལ་པོས་དྲིས་པ། ཤེས་ལྡན་དག་མཆོད་སྦྱིན་གྱི་ཁང་པ་དྲལ་ན་ཅིའི་ཕྱིར་ད་དུང་དཔྱ་ཉུང་བར་གྱུར། བློན་པོ་རྣམས་ཀྱིས་
[31b.2]སྨྲས་པ། ལྷ་སྐྱེ་བོའི་ཚོགས་རང་རང་གི་རྒྱགས་བླངས་ནས་འཚལ་ཞིང་མཆོད་སྡོང་ལ་རྟོག་ཅིང་མཆིས་ཏེ་རང་གི་ལས་སྒྲུབ་པར་མི་བགྱིད་པས། ཞིང་ལས་ཀྱི་མཐའ་རྣམས་ཀྱི་བར་ཆད་བགྱིས་པས་དེས་ན་དཔྱ་ཉུང་བར་གྱུར་ཏོ། །དེ་ནས་རྒྱལ་པོ་སྒྲ་ཆེན་གྱིས་སྦྱིན་པ་
[31b.3]དག་སྦྱིན། བསོད་ནམས་དག་བྱས་ནས་མཆོད་སྡོང་ཆུ་བོ་གང་གཱའི་ནང་དུ་བོར་རོ། །དགེ་སློང་དག་ཇི་སྙམ་དུ་སེམས། རྒྱལ་པོ་རབ་སྒྲོགས་ཀྱི་ཞང་པོ་མྱ་ངན་མེད་ཅེས་བྱ་བ་གང་ཡིན་པ་དེ་ནི་དགེ་སློང་ལེགས་ལྡན་འདི་ཉིད་ཡིན་ཏེ། འདིས་སྔོན་འདི་བསྟེན་ཏོ། །བཙུན་
[31b.4]པ་མཆོད་སྡོང་འདི་གང་དུ་ཞིག་པར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་མ་འོངས་པ་ན་མི་རྣམས་ཀྱིས་ཚེ་ལོ་བརྒྱད་ཁྲི་ཐུབ་པར་འགྱུར་ཏེ། མི་ཚེ་ལོ་བརྒྱད་ཁྲི་པ་རྣམས་ཀྱི་རྒྱལ་པོ་དུང་ཞེས་བྱ་བ་ཡང་དག་པར་སྡོམ་པ། འཁོར་
[31b.5]ལོས་སྒྱུར་བ་མཐའ་བཞིར་རྣམ་པར་རྒྱལ་བ། ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ཞིག་འབྱུང་བར་འགྱུར་རོ། །དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་
[31b.6]དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཉིད་དོ། །དེ་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་
[31b.7]པ་སྟོང་ཡང་ཚང་བར་འབྱུང་བར་འགྱུར་ཏེ། དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པར་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ། ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་པར་འགྱུར་རོ། །
[32a]
[32a.1]རྒྱལ་པོ་དུང་གི་མདུན་ན་འདོན་བྲམ་ཟེ་ཚངས་པའི་ཚེ་ཞེས་བྱ་བ་ཞིག་འབྱུང་སྟེ། དེའི་ཆུང་མ་ནི་ཚངས་ལྡན་མ་ཞེས་བྱ་བ་ཞིག་འབྱུང་ངོ་། །དེ་བྱམས་པ་ཚད་མེད་པའི་ཡན་ལག་གིས་རྒྱས་པར་བྱས་པས་བུ་བྱམས་པ་ཞེས་བྱ་བ་ཞིག་བཙའ་བར་འགྱུར་རོ། །
[32a.2]བྲམ་ཟེ་ཚངས་པའི་ཚེ་བྲམ་ཟེའི་ཁྱེའུ་བརྒྱད་ཁྲི་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །དེས་བྲམ་ཟེའི་ཁྱེའུ་དེ་རྣམས་བྱམས་པ་ལ་གཏད་ནས་བྲམ་ཟེའི་ཁྱེའུ་བྱམས་པས་བྲམ་ཟེའི་ཁྱེའུ་བརྒྱད་ཁྲི་པོ་རྣམས་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །དེ་ནས་
[32a.3]རྒྱལ་པོ་ཆེན་པོ་བཞི་པོ་རྣམས་ཀྱིས་གཏེར་ཆེན་པོ་བཞི་པོ། ཀ་ལིང་ཀ་ནས་དམར་སེར་ཏེ། །མི་ཐི་ལ་ནས་སྐྱ་བོ་ཡི། །ས་འཛིན་ནས་ནི་ཨེ་ལའི་འདབ། །བཱ་རཱ་ཎ་སཱིའི་གྲོང་ནས་དུང་། །མཆོད་སྡོང་འདི་ཡང་ཁྱེར་ནས་རྒྱལ་པོ་དུང་ལ་འབུལ་བར་འགྱུར་རོ། །རྒྱལ་པོ་
[32a.4]དུང་གིས་ཀྱང་བྲམ་ཟེ་ཚངས་པའི་ཚེ་ལ་སྦྱིན་པར་འགྱུར་རོ། །བྲམ་ཟེ་ཚངས་པའི་ཚེས་ཀྱང་བྲམ་ཟེའི་ཁྱེའུ་བྱམས་པ་ལའོ། །བྲམ་ཟེའི་ཁྱེའུ་བྱམས་པས་ཀྱང་བྲམ་ཟེའི་ཁྱེའུ་དེ་རྣམས་ལའོ། །དེ་ནས་བྲམ་ཟེའི་ཁྱེའུ་དེ་རྣམས་ཀྱིས་མཆོད་སྡོང་དེ་དུམ་བུ་དུམ་བུར་བཅད་ནས་
[32a.5]འགེད་པར་འགྱུར་རོ། །དེ་ནས་བྲམ་ཟེའི་ཁྱེའུ་བྱམས་པས་མཆོད་སྡོང་དེའི་མི་རྟག་པ་ཉིད་མཐོང་ནས། དེ་ཉིད་ཀྱིས་སྐྱོ་བ་སྐྱེས་ནས་ནགས་སུ་འགྲོ་བར་འགྱུར་རོ། །གང་གི་ཉི་མ་ཁོ་ན་ལ་ནགས་སུ་སོང་བ་དེ་ཁོ་ནའི་ཉི་མ་ལ་བྱམས་པ་ཚད་མེད་པའི་ཡན་ལག་གིས་རྒྱས་
[32a.6]པར་བྱས་ནས་བླ་ན་མེད་པའི་ཡེ་ཤེས་ཐོབ་པར་འགྱུར་ཏེ། དེའི་མཚན་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ། བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་ཞེས་བྱ་བར་འགྱུར་རོ། །གང་གི་ཉི་མ་ཁོ་ན་ལ་ཡང་དག་པར་
[32a.7]རྫོགས་པའི་སངས་རྒྱས་བྱམས་པས་བླ་ན་མེད་པའི་ཡེ་ཤེས་ཐོབ་པར་འགྱུར་བ་དེ་ཁོ་ནའི་ཉི་མ་ལ་རྒྱལ་པོ་དུང་གི་རིན་པོ་ཆེ་སྣ་བདུན་ནུབ་པར་འགྱུར་རོ། །རྒྱལ་པོ་དུང་ཡང་ཁམས་ཀྱི་རྒྱལ་ཕྲན་བརྒྱད་ཁྲིའི་འཁོར་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་
[32b]
[32b.1]བྱམས་པ་རབ་ཏུ་འབྱུང་བའི་རྗེས་སུ་རབ་ཏུ་འབྱུང་བར་འགྱུར་རོ། །དེའི་ཆུང་མ་རིན་པོ་ཆེ་ས་ག་ཞེས་བྱ་བ་ཡང་བུད་མེད་བརྒྱད་ཁྲིའི་འཁོར་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་རབ་ཏུ་འབྱུང་བའི་རྗེས་སུ་རབ་ཏུ་འབྱུང་བར་འགྱུར་རོ། །བྲམ་
[32b.2]ཟེ་ཚངས་པའི་ཚེ་ཡང་བྲམ་ཟེའི་ཁྱེའུ་བརྒྱད་ཁྲིའི་འཁོར་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་རབ་ཏུ་འབྱུང་བའི་རྗེས་སུ་རབ་ཏུ་འབྱུང་བར་འགྱུར་རོ། །དེ་ནས་ཡང་དག་པར་རྫོགས་པའི་སངས་རྒྱས་བྱམས་པ་འཁོར་དགེ་སློང་འབུམ་
[32b.3]ཕྲག་དགུ་བཅུ་རྩ་དྲུག་དང་རི་བྱ་གག་རྐང་གང་ན་བ་དེར་གཤེགས་པར་འགྱུར་རོ། །དེ་ན་དགེ་སློང་འོད་སྲུང་གི་རུས་པའི་ཚོགས་མ་ཞིག་པ་འདུག་པས་རི་བྱ་གག་རྐང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་ལ་ཁ་དབྱེ་བར་འགྱུར་རོ། །དེ་ནས་
[32b.4]བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པས་དགེ་སློང་འོད་སྲུང་གི་རུས་པའི་ཚོགས་མ་ཞིག་པ་ཕྱག་གཡས་པས་བླངས་ནས་ཕྱག་གཡོན་པར་བཞག་སྟེ་ཉན་ཐོས་རྣམས་ལ་འདི་སྐད་ཅེས། དགེ་སློང་དག་སྐྱེ་དགུ་རྣམས་ཀྱི་ཚེ་ལོ་བརྒྱ་ཐུབ་
[32b.5]པ་ན་སྟོན་པ་ཤཱཀྱ་ཐུབ་པ་ཞེས་བྱ་བ་འཇིག་རྟེན་དུ་བྱུང་བ་དེའི་ཉན་ཐོས་རྣམས་ལས་ཆོག་ཤེས་པ་དང་འདོད་པ་ཆུང་བ་དང་། སྦྱངས་པའི་ཡོན་ཏན་དང་ལྡན་པ་རྣམས་ཀྱི་མཆོག་ནི་འོད་སྲུང་ཡིན་ནོ་ཞེས་བསྟན་པ་གང་ཡིན་པ་དེ་ནི་འདི་ཡིན་ཏེ། ཤཱཀྱ་ཐུབ་པ་ཡོངས་སུ་
[32b.6]མྱ་ངན་ལས་འདས་ནས་དེའི་བསྟན་པ་ཡང་འདིས་ཡང་དག་པར་བསྡུས་སོ་ཞེས་ཆོས་སྟོན་པར་འགྱུར་རོ། །དེ་རྣམས་ཀྱིས་མཐོང་ནས་སྐྱོ་བ་སྐྱེས་ཏེ། འདི་འདྲ་བའི་ལུས་ཀྱིས་ཇི་ལྟར་འདི་ལྟ་བུའི་ཡོན་ཏན་གྱི་ཚོགས་ཐོབ་པར་གྱུར་སྙམ་ནས་དེ་རྣམས་སྐྱོ་བ་དེ་ཉིད་ཀྱིས་དགྲ་
[32b.7]བཅོམ་པ་མངོན་སུམ་དུ་བྱེད་པར་འགྱུར་ཏེ། འབུམ་ཕྲག་དགུ་བཅུ་རྩ་དྲུག་དགྲ་བཅོམ་པ་ཉིད་དང་། སྦྱངས་པའི་ཡོན་ཏན་མངོན་དུ་བྱ་བ་ལ་བརྩོན་པར་འགྱུར་རོ། །མཆོད་སྡོང་དེ་ནི་དེར་ཞིག་པར་འགྱུར་རོ། །བཙུན་པ་རྒྱུ་གང་དང་རྐྱེན་གང་གིས་དཀོན་མཆོག་
[33a]
[33a.1]གཉིས་འཇིག་རྟེན་དུ་འབྱུང་བར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། སྨོན་ལམ་གྱི་དབང་གིས་སོ། །བཅོམ་ལྡན་འདས་གང་དུ་སྨོན་ལམ་བཏབ་ལགས། དགེ་སློང་དག་སྔོན་བྱུང་བ་ཡུལ་དབུས་སུ་རྒྱལ་པོ་གོས་
[33a.2]སྦྱིན་ཞེས་བྱ་བ་འབྱོར་པ་དང་། རྒྱས་པ་དང་བདེ་བ་དང་ལོ་ལེགས་པ་དང་སྐྱེ་བོ་དང་། མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །དེའི་ཤིང་རྣམས་མེ་ཏོག་དང་འབྲས་བུ་རྟག་པ་དང་། ལྷས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལྷག་
[33a.3]པར་ལོ་ཏོག་རྣམས་ཕུན་སུམ་ཚོགས་པར་གྱུར་ཏོ། །བྱང་ཕྱོགས་ན་རྒྱལ་པོ་ནོར་ལྡན་ཞེས་བྱ་བ་འབྱོར་པ་དང་། རྒྱས་པ་དང་བདེ་བ་དང་ལོ་ལེགས་པ་དང་སྐྱེ་བོ་དང་། མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །དེའི་ཤིང་རྣམས་མེ་ཏོག་དང་འབྲས་བུ་
[33a.4]རྟག་པ་དང་། ལྷས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལྷག་པར་ལོ་ཏོག་རྣམས་ཕུན་སུམ་ཚོགས་པར་གྱུར་ཏོ། །དེ་དུས་གཞན་ཞིག་ན་རྒྱལ་པོ་གོས་སྦྱིན་གྱི་མདུན་ན་འདོན་ལས་ཁྱེའུ་སྤྱི་གཙུག་རིན་པོ་ཆེས་བརྒྱན་པ་ཞིག་བཙས་ཏེ། དེའི་བཙས་སྟོན་
[33a.5]རྒྱ་ཆེར་བྱས་ནས་དེའི་མིང་རིན་ཆེན་གཙུག་ཏོར་ཅན་ཞེས་བཏགས་སོ། །དེ་དུས་གཞན་ཞིག་ན་རྒ་བ་དང་ན་བ་དང་འཆི་བ་ཡང་དག་པར་མཐོང་ནས་སྐྱོ་བ་སྐྱེས་ཏེ་ནགས་སུ་སོང་ངོ་། །གང་གི་ཉི་མ་ཁོ་ན་ལ་ནགས་སུ་སོང་བ་དེ་ཁོ་ནའི་ཉི་མ་ལ་དེས་བླ་ན་མེད་པའི་ཡེ་ཤེས་
[33a.6]ཐོབ་ནས་དེའི་མིང་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཞེས་བྱ་བར་གྱུར་ཏོ། །དེ་ནས་དུས་གཞན་ཞིག་ན་རྒྱལ་པོ་ནོར་ལྡན་སྟེང་གི་ཁང་བཟངས་ཀྱི་གཞིར་སོང་སྟེ་བློན་པོའི་ཚོགས་ཀྱིས་
[33a.7]བསྐོར་ནས་འདུག་གོ། །དེས་བློན་པོ་རྣམས་ལ་སྨྲས་པ། ཤེས་ལྡན་དག་ངའི་ཅི་འདྲ་བ་དེ་ལྟར་རྒྱལ་པོ་གཞན་འགའི་ཡུལ་ན་འབྱོར་པ་དང་། རྒྱས་པ་དང་བདེ་བ་དང་ལོ་ལེགས་པ་དང་། སྐྱེ་བོ་དང་མི་མང་པོས་རབ་ཏུ་གང་བ་དང་། ཤིང་རྣམས་མེ་ཏོག་དང་འབྲས་བུ་
[33b]
[33b.1]རྟག་པ་དང་། ལྷས་དུས་དུས་སུ་ཆར་གྱི་རྒྱུན་ལེགས་པར་བབ་པས་ལོ་ཏོག་རྣམས་ཕུན་སུམ་ཚོགས་པར་འགྱུར་བ་ལྟ་ཡོད་དམ། ཡུལ་དབུས་ནས་ཚོང་པ་ཟོང་ཐོགས་ཏེ་བྱང་ཕྱོགས་སུ་འོངས་པ་དེ་རྣམས་ཀྱིས་སྨྲས་པ། ལྷ་ཡུལ་དབུས་ན་རྒྱལ་པོ་གོས་སྦྱིན་ཞེས་བྱ་
[33b.2]བ་ཞིག་མཆིས་སོ། །རྒྱལ་པོ་ནོར་ལྡན་གྱིས་ཐོས་མ་ཐག་ཏུ་མི་བཟོད་པ་ཆེན་པོ་སྐྱེས་ཏེ། དེ་མི་བཟོད་པ་སྐྱེས་ནས་བློན་པོ་རྣམས་ལ་སྨྲས་པ། ཤེས་ལྡན་དག་དཔུང་གི་ཚོགས་ཡན་ལག་བཞི་པ་གོ་སྐོན་ཅིག་དང་ཡུལ་འཁོར་གཞོམ་པར་བྱའོ། །དེ་ནས་རྒྱལ་
[33b.3]པོ་ནོར་ལྡན་དཔུང་གི་ཚོགས་ཡན་ལག་བཞི་པ་གླང་པོ་ཆེའི་ཚོགས་དང་རྟ་པའི་ཚོགས་དང་ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ། ཡུལ་དབུས་སུ་དོང་ནས་ཆུ་བོ་གང་གཱའི་ལྷོ་ཕྱོགས་ཀྱི་འགྲམ་དུ་འཁོད་དོ། །རྒྱལ་པོ་གོས་སྦྱིན་གྱིས་རྒྱལ་
[33b.4]པོ་ནོར་ལྡན་དཔུང་གི་ཚོགས་ཡན་ལག་བཞི་པ་གླང་པོ་ཆེའི་ཚོགས་དང་རྟ་པའི་ཚོགས་དང་། ཤིང་རྟ་པའི་ཚོགས་དང་དཔུང་བུ་ཆུང་གི་ཚོགས་གོ་བསྐོན་ནས་ཡུལ་དབུས་སུ་འོངས་ཏེ་ཆུ་བོ་གང་གཱའི་ལྷོ་ཕྱོགས་ཀྱི་འགྲམ་ན་འཁོད་དོ་ཞེས་ཐོས་སོ། །ཐོས་ནས་
[33b.5]ཀྱང་དེས་ཀྱང་དཔུང་གི་ཚོགས་ཡན་ལག་བཞི་པ་གླང་པོ་ཆེའི་ཚོགས་དང་། རྟ་པའི་ཚོགས་དང་ཤིང་རྟ་པའི་ཚོགས་དང་དཔུང་བུ་ཆུང་གི་ཚོགས་གོ་བསྐོན་ནས་ཆུ་བོ་གང་གཱའི་བྱང་ཕྱོགས་ལོགས་ཀྱི་འགྲམ་ན་འདུག་གོ། །དེ་ནས་ཡང་དག་པར་རྫོགས་པའི་སངས་རྒྱས་རིན་
[33b.6]ཆེན་གཙུག་ཏོར་ཅན་གྱིས་དེ་གཉིས་ཀྱི་གདུལ་པའི་དུས་མཁྱེན་ནས་ཆུ་བོ་གང་གཱའི་འགྲམ་དུ་ནུབ་མོ་ཉེ་བར་རྟེན་ཅིང་བཞུགས་སོ། །དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་འཇིག་རྟེན་པའི་ཐུགས་བསྐྱེད་དོ། །ཆོས་ཉིད་ཀྱིས་གང་
[33b.7]གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་བརྒྱ་བྱིན་དང་། ཚངས་པ་ལ་སོགས་པའི་ལྷ་རྣམས་ཀྱི་སེམས་ཀྱིས་བཅོམ་ལྡན་འདས་ཀྱི་དགོངས་པ་ཤེས་པར་འགྱུར་རོ། །དེ་ནས་བརྒྱ་བྱིན་དང་ཚངས་པ་ལ་སོགས་པ་ལྷ་རྣམས་
[34a]
[34a.1]ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་ནས། དེ་རྣམས་
[34a.2]ཀྱི་ཁ་དོག་གི་མཐུས་སྣང་བ་རྒྱ་ཆེན་པོ་བྱུང་བར་གྱུར་པ་རྒྱལ་པོ་ནོར་ལྡན་གྱིས་མཐོང་ངོ་། །མཐོང་ནས་ཀྱང་བློན་པོ་རྣམས་ལ་དྲིས་པ། ཤེས་ལྡན་དག་རྒྱལ་པོ་གོས་སྦྱིན་གྱི་ཡུལ་ན་སྣང་བ་རྒྱ་ཆེན་པོ་བྱུང་བ་འདི་ཅི་ཡིན། དེ་རྣམས་ཀྱིས་སྨྲས་པ། ལྷ་རྒྱལ་པོ་གོས་སྦྱིན་གྱི་
[34a.3]ཡུལ་དུ་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་བྱུང་སྟེ། དེ་ལ་བལྟ་བའི་ཕྱིར་བརྒྱ་བྱིན་དང་ཚངས་པ་ལ་སོགས་པ་མཆིས་པ་དེས་ན་སྣང་བ་ཆེན་པོ་འདི་བྱུང་སྟེ། དེ་ནི་རྫུ་འཕྲུལ་ཆེ་ཞིང་མཐུ་ཆེ་བ་ལགས་པས་འདི་ནི་དེའི་མཐུ་ལགས་སོ། །རྒྱལ་
[34a.4]པོ་ནོར་ལྡན་གྱིས་སྨྲས་པ། ཤེས་ལྡན་དག་གང་གི་ཡུལ་དུ་གང་ལ་བརྒྱ་བྱིན་དང་ཚངས་པ་ལ་སོགས་པ་ཡང་བལྟ་བའི་ཕྱིར་འོང་བའི་རྐང་གཉིས་བསོད་ནམས་ཀྱི་ཞིང་དེ་ལྟ་བུ་བྱུང་བ་དེ་ལ་བདག་གིས་གནོད་པ་ཅི་འདྲ་བ་ཞིག་བྱ་ཞེས། དེས་དེ་ལ་ཕོ་ཉ་བཏང་སྟེ། གྲོགས་པོ་ཁྱོད་
[34a.5]དེ་ལ་བདག་ཅུང་ཟད་ཀྱང་མི་བྱེད་ཀྱིས་ཚུར་སྤྱོན། ཁྱོད་ནི་བསོད་ནམས་ཀྱི་མཐུ་ཆེན་པོ་ཅན་ཞིག་པས་ཁྱོད་ཀྱི་ཡུལ་ན་གང་ལ་བརྒྱ་བྱིན་དང་། ཚངས་པ་ལ་སོགས་པ་ཡང་བལྟ་བའི་ཕྱིར་འོང་བ་རྐང་གཉིས་བསོད་ནམས་ཀྱི་ཞིང་ཡང་དག་པར་རྫོགས་པའི་སངས་རྒྱས་རིན་ཆེན་
[34a.6]གཙུག་ཏོར་ཅན་བཞུགས་སོ། །འོན་ཀྱང་ཁྱོད་ཀྱི་མགུལ་ནས་འཁྱུད་ནས་འགྲོ་བར་བྱ་སྟེ། དེ་ལྟ་ན་བདག་ཅག་ཕན་ཚུན་ཡིད་བདེ་བར་འགྱུར་རོ་ཞེས་སྤྲིང་ངོ་། །རྒྱལ་པོ་གོས་སྦྱིན་ཡིད་མ་ཆེས་ནས་དེ་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་
[34a.7]གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་རྒྱལ་པོ་གོས་སྦྱིན་གྱིས་ཡང་དག་པར་རྫོགས་པའི་སངས་རྒྱས་རིན་
[34b]
[34b.1]ཆེན་གཙུག་ཏོར་ཅན་ལ་འདི་སྐད་ཅེས་གསོལ་ཏོ། །བཙུན་པ་བདག་ལ་རྒྱལ་པོ་ནོར་ལྡན་གྱིས་སྤྲིང་པ། གྲོགས་པོ་སྡུག་པ་ཁྱོད་ལ་བདག་ཅག་ཅི་ཡང་མི་བྱེད་ཀྱིས་ཚུར་ཤོག །ཁྱོད་ཀྱི་མགུལ་བ་ནས་འཁྱུད་ནས་འགྲོ་བར་བྱ་སྟེ། དེ་ལྟ་ན་བདག་ཅག་ཕན་
[34b.2]ཚུན་ཡིད་བདེ་བར་འགྱུར་རོ་ཞེས་མཆི་ན་དེ་ལ་བདག་གིས་ཇི་ལྟར་བསྒྲུབ་པར་བགྱི། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་བཀའ་སྩལ་པ། རྒྱལ་པོ་ཆེན་པོ་སོང་ཤིག་དང་ཁྱོད་ལ་ལེགས་པར་འགྱུར་རོ། །བཅོམ་ལྡན་འདས་ཅི་
[34b.3]བདག་གིས་དེའི་རྐང་པ་གཉིས་ལ་གཏུག་པར་བགྱིའམ། རྒྱལ་པོ་ཆེན་པོ་རྒྱལ་པོ་དཔུང་ཆེན་པོ་རྣམས་ལ་ནི་གཏུག་པར་བྱ་དགོས་སོ། །དེ་ནས་རྒྱལ་པོ་གོས་སྦྱིན་སྟན་ལས་ལངས་ཏེ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་
[34b.4]གཉིས་ལ་མགོ་བོས་ཕྱག་བྱས་ནས་ཆས་ཏེ་རྒྱལ་པོ་ནོར་ལྡན་གང་ན་བ་དེར་སོང་སྟེ་ཕྱིན་ནས་རྒྱལ་པོ་ནོར་ལྡན་གྱི་རྐང་པ་གཉིས་ལ་གཏུགས་སོ། །དེ་ནས་རྒྱལ་པོ་ནོར་ལྡན་གྱིས་མགུལ་ནས་འཁྱུད་དེ་ཡིད་གཅུགས་པར་བྱས་ཏེ་བཏང་ངོ་། །དེ་ནས་རྒྱལ་པོ་གོས་སྦྱིན་
[34b.5]ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་
[34b.6]ནས། རྒྱལ་པོ་གོས་སྦྱིན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་འདི་སྐད་ཅེས་གསོལ་ཏོ། །བཙུན་པ་རྒྱལ་པོ་ཐམས་ཅད་ཀྱིས་རྐང་པ་གཉིས་ལ་གཏུགས་པའི་རྒྱལ་པོ་གང་ལགས། རྒྱལ་པོ་ཆེན་པོ་འཁོར་ལོས་སྒྱུར་བ་
[34b.7]ཡིན་ནོ། །དེ་ནས་རྒྱལ་པོ་གོས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་
[35a]
[35a.1]ཅན་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་
[35a.2]གྱིས་རྒྱལ་པོ་གོས་སྦྱིན་ལ་ཅང་མི་གསུང་བས་གནང་ངོ་། །དེ་ནས་རྒྱལ་པོ་གོས་སྦྱིན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཅང་མི་གསུང་བས་གནང་བར་རིག་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་སྤྱན་སྔ་ནས་
[35a.3]དོང་ངོ་། །དེ་ནས་རྒྱལ་པོ་གོས་སྦྱིན་གྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ཏེ། ནང་པར་སྔར་ལངས་ནས་གདན་བཤམས་ཏེ་ནོར་བུའི་ཆུ་སྣོད་བཞག་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་
[35a.4]ཅན་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་སྔ་དྲོ་ཤམ་ཐབས་
[35a.5]མནབས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་དགེ་སློང་གི་དགེ་འདུན་གྱིས་མདུན་གྱིས་བལྟས་ནས། རྒྱལ་པོ་གོས་སྦྱིན་གྱི་བཀད་ས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་
[35a.6]པ་ཉིད་ལ་བཞུགས་སོ། །དེ་ནས་རྒྱལ་པོ་གོས་སྦྱིན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་
[35a.7]ཚིམ་པར་བྱེད་དེ། རྣམ་པ་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་གསོལ་ནས་ཕྱག་གཉིས་བཅབས་ཏེ་ལྷུང་བཟེད་གྱུ་བར་རིག་
[35b]
[35b.1]ནས་ཞབས་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། བཙུན་པ་སྦྱིན་པའི་དགེ་བའི་རྩ་བ་འདིས་བདག་འཁོར་ལོས་སྒྱུར་བའི་རྒྱལ་པོར་གྱུར་ཅིག་ཅེས་སྨྲས་ནས་དེ་མ་ཐག་ཏུ་དུང་ཡང་བུས་སོ། །དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་
[35b.2]གཙུག་ཏོར་ཅན་གྱིས་རྒྱལ་པོ་གོས་སྦྱིན་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་ཁྱོད་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་འཁོར་ལོས་སྒྱུར་བའི་རྒྱལ་པོ་དུང་ཞེས་བྱ་བར་འགྱུར་རོ། །དེ་ནས་སྐད་ཆེན་པོའི་སྒྲ་དག་བྱུང་ངོ་། །རྒྱལ་པོ་ནོར་ལྡན་གྱིས་ཅ་ཅོའི་སྒྲ་དག་ཐོས་
[35b.3]ནས་བློན་པོ་རྣམས་ལ་སྨྲས་པ། ཤེས་ལྡན་དག་རྒྱལ་པོ་གོས་སྦྱིན་གྱི་ཡུལ་ན་ཅ་ཅོའི་སྒྲ་གྲག་པ་དེ་ཅི་ཞིག་ཡིན། དེ་རྣམས་ཀྱིས་ལེགས་པར་བརྟགས་ནས་སྨྲས་པ། ལྷ་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་རྒྱལ་པོ་གོས་སྦྱིན་འཁོར་
[35b.4]ལོས་སྒྱུར་བའི་རྒྱལ་པོར་ལུང་བསྟན་པས་སྐྱེ་བོའི་ཚོགས་དགའ་བ་དང་། མགུ་བ་དང་རབ་ཏུ་དགའ་བས་དེས་ན་ཅ་ཅོའི་སྒྲ་གྲག་པ་ལགས་སོ། །དེ་ནས་རྒྱལ་པོ་ནོར་ལྡན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། 
[35b.5]ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་རྒྱལ་པོ་ནོར་ལྡན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་འདི་སྐད་ཅེས་
[35b.6]གསོལ་ཏོ། །བཙུན་པ་འཁོར་ལོས་སྒྱུར་བ་ཐམས་ཅད་ཀྱིས་རྐང་པ་གཉིས་ལ་གཏུག་པར་བགྱི་བ་གང་ལགས། རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡིན་ནོ། །དེ་ནས་རྒྱལ་པོ་ནོར་ལྡན་སྟན་ལས་ལངས་ཏེ་བླ་
[35b.7]གོས་ཕྲག་པ་གཅིག་ཏུ་གཟར་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་སང་བདག་གི་སྡུམ་པར་གདུགས་
[36a]
[36a.1]ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་རྒྱལ་པོ་ནོར་ལྡན་ལ་ཅང་མི་གསུང་བས་གནང་ངོ་། །དེ་ནས་རྒྱལ་པོ་ནོར་ལྡན་ཡང་དག་པར་རྫོགས་པའི་སངས་རྒྱས་
[36a.2]རིན་ཆེན་གཙུག་ཏོར་ཅན་ཅང་མི་གསུང་བས་གནང་བར་རིག་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་སྤྱན་སྔ་ནས་སོང་
[36a.3]ངོ་། །དེ་ནས་རྒྱལ་པོ་ནོར་ལྡན་གྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ནང་པར་སྔར་ལངས་ཏེ་གདན་བཤམས་ཤིང་ནོར་བུའི་ཆུ་སྣོད་བཞག་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་
[36a.4]ཏོར་ཅན་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན་བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། །དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་སྔ་དྲོ་ཤམ་
[36a.5]ཐབས་མནབས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་དགེ་སློང་གི་དགེ་འདུན་གྱིས་མདུན་གྱིས་བལྟས་ཏེ་རྒྱལ་པོ་ནོར་ལྡན་གྱི་བཀད་ས་གང་ན་བ་དེར་གཤེགས་ཏེ་བྱོན་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་
[36a.6]པ་ཉིད་ལ་བཞུགས་སོ། །དེ་ནས་རྒྱལ་པོ་ནོར་ལྡན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་
[36a.7]ཚིམ་པར་བྱེད་དེ། རྣམ་པ་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་གསོལ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་
[36b]
[36b.1]ཞབས་གཉིས་ལ་གཏུགས་ཏེ་འཇིག་རྟེན་འདི་དག་ཐམས་ཅད་ལ་བྱམས་པ་ཚད་མེད་པའི་ཡན་ལག་གིས་རྒྱས་པར་བྱས་ནས་སྨོན་ལམ་གདབ་པར་བརྩམས་པ། དགེ་བའི་རྩ་བ་འདིས་བདག་འཇིག་རྟེན་གྱི་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་
[36b.2]རྫོགས་པའི་སངས་རྒྱས་སུ་གྱུར་ཅིག་ཅེས་བཏབ་བོ། །ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་བཀའ་སྩལ་པ། རྒྱལ་པོ་ཆེན་པོ་ཁྱོད་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
[36b.3]བྱམས་པ་ཞེས་བྱ་བར་འགྱུར་རོ། །དགེ་སློང་དག་དེ་ལྟར་ན་སྨོན་ལམ་གྱི་དབང་གིས་དཀོན་མཆོག་གཉིས་ཅིག་ཅར་འཇིག་རྟེན་དུ་འབྱུང་བར་འགྱུར་རོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གྲོང་སྤྱིལ་བུ་ཅན་ཞེས་བྱ་བ་གང་
[36b.4]ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་ཡུལ་སྤོང་བྱེད་ཅེས་བྱ་བ་ནས་ལྗོངས་རྒྱུ་ཞིང་གཤེགས་པ་དང་། གྲོང་སྤྱིལ་བུ་ཅན་དུ་བྱོན་ཏོ། །གྲོང་སྤྱིལ་བུ་
[36b.5]ཅན་གྱི་གྲོང་ཁྱེར་གྱི་བྱང་ཕྱོགས་ཀྱི་ཤིང་ཤ་པའི་ཚལ་ན་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་འདི་ནི་ཚུལ་ཁྲིམས་ཡིན་ནོ། །འདི་ནི་ཏིང་ངེ་འཛིན་ཡིན་ནོ་འདི་ནི་ཤེས་རབ་ཡིན་ནོ། །དགེ་སློང་དག་ཚུལ་ཁྲིམས་གོམས་
[36b.6]པར་བྱས་ན་ཏིང་ངེ་འཛིན་ཡུན་རིང་དུ་གནས་པར་འགྱུར་རོ། །ཏིང་ངེ་འཛིན་གོམས་པར་བྱས་ན་ཤེས་རབ་ཡུན་རིང་དུ་གནས་པར་འགྱུར་རོ། །ཤེས་རབ་གོམས་པར་བྱས་ན་འདི་ལྟ་སྟེ། འདོད་ཆགས་དང་ཞེ་སྡང་དང་གཏི་མུག་དག་ལས་སེམས་ཡང་དག་པ་ཁོ་ནར་རྣམ་པར་
[36b.7]གྲོལ་བར་འགྱུར་རོ། །དེ་ལྟར་སེམས་ཡང་དག་པ་ཁོ་ནར་རྣམ་པར་གྲོལ་བའི་འཕགས་པའི་ཉན་ཐོས་ཀྱིས་ནི་བདག་གི་ཟག་པ་ནི་ཟད་དོ། །ཚངས་པར་སྤྱོད་པ་ནི་བསྟེན་ཏོ། །བྱ་བ་ནི་བྱས་སོ། །འདི་ལས་སྲིད་པ་གཞན་མི་ཤེས་སོ་ཞེས་ཡང་དག་པ་ཁོ་ནར་ཤེས་པར་
[37a]
[37a.1]འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། 
[37a.2]ཀུན་དགའ་བོ་སྒྲ་ཅན་གང་ན་བར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་དང་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་། སྒྲ་ཅན་དུ་བྱོན་ནས་སྒྲ་ཅན་གྱི་དྲང་སྲོང་
[37a.3]སྒྲ་སྒྲོགས་ཀྱི་གནས་ན་བཞུགས་སོ། །དེའི་ཚེ་སྒྲ་ཅན་གྱི་སྐྱེ་བོའི་ཚོགས་ལ་མི་ངས་བྱུང་ནས་དེའི་ཚེ་དགེ་བསྙེན་བརྟན་པ་ཡང་ཤི་ཉེ་བ་དང་ལྷག་པར་བརྩོན་དང་། བརྩོན་པའི་ཁྱུ་མཆོག་དང་མཛེས་པ་དང་། ཉེ་མཛེས་དང་ཡིད་འོང་དང་ཉེ་བར་ཡིད་འོང་དང་བཟང་པོ་དང་
[37a.4]ཤིན་ཏུ་བཟང་དང་གྲགས་པ་དང་གྲགས་བྱིན་དང་དགེ་བསྙེན་གྲགས་མཆོག་ཀྱང་ཤིའོ། །དེ་ནས་དགེ་སློང་རབ་ཏུ་མང་པོ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་སྒྲ་ཅན་དུ་བསོད་སྙོམས་ཀྱི་ཕྱིར་ཞུགས་སོ། །དགེ་སློང་རབ་ཏུ་མང་པོ་སྒྲ་ཅན་དུ་བསོད་
[37a.5]སྙོམས་ཀྱི་ཕྱིར་རྒྱུ་བས་སྒྲ་ཅན་གྱི་སྐྱེ་བོའི་ཚོགས་ལ་མི་ངས་བྱུང་སྟེ། དེའི་ཚེ་དགེ་བསྙེན་བརྟན་པ་ཡང་ཤི་ཉེ་བ་དང་ལྷག་པར་བརྩོན་དང་། བརྩོན་པའི་ཁྱུ་མཆོག་དང་མཛེས་པ་དང་ཉེ་མཛེས་དང་། ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་གྲགས་པ་
[37a.6]དང་གྲགས་བྱིན་དང་དགེ་བསྙེན་གྲགས་མཆོག་ཀྱང་ཤིའོ་ཞེས་ཐོས་སོ། །ཐོས་ནས་ཀྱང་སྒྲ་ཅན་དུ་བསོད་སྙོམས་ལ་རྒྱུས་ཏེ་ཟས་ཀྱི་བྱ་བ་བྱས་ནས་ཟས་ཕྱི་མའི་བསོད་སྙོམས་སྤངས་ཤིང་། ལྷུང་བཟེད་དང་ཆོས་གོས་མཁོས་སུ་ཕབ་ནས་རྐང་པ་གཉིས་བཀྲུས་ཏེ་བཅོམ་ལྡན་
[37a.7]འདས་གང་ན་བ་དེར་དོང་ནས་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་དགེ་སློང་རབ་ཏུ་མང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་
[37b]
[37b.1]འདས་བདག་ཅག་དགེ་སློང་རབ་ཏུ་མང་པོ་འདིར་སྔ་དྲོ་ཤམ་ཐབས་འཚལ་ལྷུང་བཟེད་དང་ཆོས་གོས་ཐོགས་ནས་སྒྲ་ཅན་དུ་བསོད་སྙོམས་ཀྱི་ཕྱིར་ཞུགས་ཏེ། བཙུན་པ་བདག་ཅག་དགེ་སློང་རབ་ཏུ་མང་པོ་སྒྲ་ཅན་དུ་བསོད་སྙོམས་ཀྱི་ཕྱིར་རྒྱུ་བ་ན་སྒྲ་ཅན་འདིར་སྐྱེ་བོའི་ཚོགས་ལ་མི་
[37b.2]ངས་བྱུང་ནས། དེའི་ཚེ་དགེ་བསྙེན་བརྟན་པ་ཡང་གུམ། ཉེ་བ་དང་ལྷག་པར་བརྩོན་དང་བརྩོན་པའི་ཁྱུ་མཆོག་དང་། མཛེས་པ་དང་ཉེ་མཛེས་དང་ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་། གྲགས་པ་དང་གྲགས་བྱིན་དང་དགེ་བསྙེན་གྲགས་
[37b.3]མཆོག་ཀྱང་གུམ་མོ་ཞེས་ཐོས་ལགས་ན། བཙུན་པ་དེ་རྣམས་ཀྱི་འགྲོ་བ་ནི་གང་སྐྱེ་བ་ནི་གང་། སྔོན་དུ་འགྲོ་བ་ནི་གང་ལགས། དགེ་སློང་དག་དགེ་བསྙེན་བརྟན་པ་ནི་ཐ་མའི་ཆ་དང་མཐུན་པའི་ཀུན་དུ་སྦྱོར་བ་ལྔ་རྣམས་སྤངས་པས་རྫུས་ཏེ་སྐྱེས་ཏེ་དེར་ཡོངས་སུ་མྱ་ངན་ལས་
[37b.4]འདའ་ཞིང་འཇིག་རྟེན་འདིར་ཡང་ཕྱིར་མི་ལྡོག་པའི་ཆོས་ཅན་གྱི་ཕྱིར་མི་འོང་བར་འགྱུར་རོ། །ཉེ་བ་དང་ལྷག་པར་བརྩོན་དང་བརྩོན་པའི་ཁྱུ་མཆོག་དང་མཛེས་པ་དང་ཉེ་མཛེས་དང་ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་གྲགས་པ་དང་གྲགས་བྱིན་དང་། 
[37b.5]དགེ་བསྙེན་གྲགས་མཆོག་ཀྱང་ཐ་མའི་ཆ་དང་མཐུན་པའི་ཀུན་དུ་སྦྱོར་བ་ལྔ་སྤངས་པས་རྫུས་ཏེ་སྐྱེས་ཏེ་དེར་ཡོངས་སུ་མྱ་ངན་ལས་འདའ་ཞིང་འཇིག་རྟེན་འདིར་ཡང་ཕྱིར་མི་འོང་བའི་ཆོས་ཅན་གྱི་ཕྱིར་མི་འོང་བར་འགྱུར་རོ། །དགེ་སློང་དག་སྒྲ་ཅན་འདི་ཉིད་དུ་དགེ་བསྙེན་ཉིས་
[37b.6]བརྒྱ་ལྔ་བཅུ་ལྷག་ཅིག་ཤི་བ་དེ་དག་ཀྱང་ཐ་མའི་ཆ་དང་མཐུན་པའི་ཀུན་དུ་སྦྱོར་བ་ལྔ་རྣམས་སྤངས་པས་རྫུས་ཏེ་སྐྱེས་ཏེ་དེར་ཡོངས་སུ་མྱ་ངན་ལས་འདའ་ཞིང་འཇིག་རྟེན་འདིར་ཡང་ཕྱིར་མི་འོང་བའི་ཆོས་ཅན་གྱི་ཕྱིར་མི་འོང་བར་འགྱུར་རོ། །དགེ་སློང་དག་སྒྲ་ཅན་འདི་ཉིད་དུ་དགེ་
[37b.7]བསྙེན་སུམ་བརྒྱ་ཤི་བ་དེ་དག་ནི་ཀུན་དུ་སྦྱོར་བ་གསུམ་ཡང་སྤངས་ལ་འདོད་ཆགས་དང་ཞེ་སྡང་དང་། གཏི་མུག་དག་ཀྱང་བསྲབས་པའི་ཕྱིར་ལན་གཅིག་ཕྱིར་འོང་བ་ཡིན་ཏེ། འཇིག་རྟེན་འདིར་ལན་གཅིག་ཕྱིར་འོངས་ནས་སྡུག་བསྔལ་མཐར་བྱེད་པར་འགྱུར་རོ། །དགེ་སློང་དག་
[38a]
[38a.1]གྲོང་ཁྱེར་སྒྲ་ཅན་འདི་ཉིད་དུ་དགེ་བསྙེན་ལྔ་བརྒྱ་ལྷག་ཅིག་ཤི་བ་དེ་དག་ནི་ཀུན་དུ་སྦྱོར་བ་གསུམ་སྤངས་པས་རྒྱུན་དུ་ཞུགས་པ་རྣམ་པར་མི་ལྟུང་བའི་ཆོས་ཅན་རྫོགས་པའི་བྱང་ཆུབ་ལ་ངེས་པར་གཞོལ་བ། རེ་ལྟར་ཐོགས་ན་སྲིད་པ་བདུན་པ་ཡིན་ཏེ། ལྷ་དང་མི་རྣམས་
[38a.2]ཀྱི་ནང་དུ་ལན་བདུན་དུ་ཉིང་མཚམས་སྦྱར་ཞིང་འཁོར་ནས་སྡུག་བསྔལ་གྱི་མཐར་བྱེད་པར་འགྱུར་རོ། །དགེ་སློང་དག་ཁྱེད་དུས་ལས་འདས་ཤིང་ཤི་བར་གྱུར་པ་རྣམས་དེ་བཞིན་གཤེགས་པ་ལ་ཞུ་བ་ཞུ་བར་བྱེད་པ་ནི་དེ་བཞིན་གཤེགས་པ་ལ་ཐོ་འཚམ་པ་ཡིན་ཏེ། དེས་ན་དེ་བཞིན་
[38a.3]གཤེགས་པ་བདེ་བར་མི་འགྱུར་རོ། །འོན་ཀྱང་སྐྱེ་བ་ཡོད་ན་འཆི་བའི་དུས་བྱེད་པ་ཡིན་ན་ངོ་མཚར་ཅི་ཞིག་ཡོད། །དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་ཆོས་རྣམས་ཀྱི་ཆོས་ཉིད་དང་ཆོས་གནས་པ་ཉིད་དང་། ཆོས་ཀྱི་དབྱིངས་འདི་ནི་གནས་པ་སྟེ། 
[38a.4]དེ་བཞིན་གཤེགས་པ་ཉིད་ཀྱི་མངོན་པར་མཁྱེན་པས་མངོན་པར་བྱང་ཆུབ་ནས་གསུངས་ཏེ། འདོགས་པར་མཛད་རབ་ཏུ་འཇོག་པར་མཛད་རྣམ་པར་འབྱེད་པར་མཛད། རྣམ་པར་འགྲེལ་པར་མཛད་གསལ་བར་མཛད་འཆད་པར་མཛད། ཡང་དག་པར་རབ་ཏུ་འཆད་པར་
[38a.5]མཛད་པ་ཡིན་ཏེ། འདི་ལྟ་སྟེ། འདི་ཡོད་པས་འདི་འབྱུང་འདི་སྐྱེས་པས་འདི་སྐྱེ་བར་འགྱུར་ཏེ། འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་
[38a.6]སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ་རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ་སྲེད་པའི་རྐྱེན་གྱིས་ལེན་པ་ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ་སྐྱེ་བའི་རྐྱེན་གྱིས་རྒ་ཤི་དང་མྱ་ངན་དང་། སྨྲེ་སྔགས་འདོན་པ་དང་སྡུག་བསྔལ་བ་
[38a.7]དང་། ཡིད་མི་བདེ་བ་དང་འཁྲུགས་པ་རྣམས་རབ་ཏུ་འབྱུང་བར་འགྱུར་ཏེ། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདི་འབྱུང་བར་འགྱུར་རོ། །འདི་ལྟ་སྟེ། འདི་མེད་ན་འདི་མི་འབྱུང་ལ་འདི་འགགས་ན་འདི་འགག་པར་འགྱུར་ཏེ། འདི་ལྟ་སྟེ། མ་རིག་པ་འགགས་
[38b]
[38b.1]པས་འདུ་བྱེད་འགག །འདུ་བྱེད་འགགས་པས་རྣམ་པར་ཤེས་པ་འགག །རྣམ་པར་ཤེས་པ་འགགས་པས་མིང་དང་གཟུགས་འགག །མིང་དང་གཟུགས་འགགས་པས་སྐྱེ་མཆེད་དྲུག་འགག །སྐྱེ་མཆེད་དྲུག་འགགས་པས་རེག་པ་འགག །རེག་པ་འགགས་
[38b.2]པས་ཚོར་བ་འགག །ཚོར་བ་འགགས་པས་སྲེད་པ་འགག །སྲེད་པ་འགགས་པས་ལེན་པ་འགག །ལེན་པ་འགགས་པས་སྲིད་པ་འགག །སྲིད་པ་འགགས་པས་སྐྱེ་བ་འགག །སྐྱེ་བ་འགགས་པས་རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་
[38b.3]བ་དང་ཡིད་མི་བདེ་བ་དང་། འཁྲུག་པ་རྣམས་འགག་པར་འགྱུར་ཏེ། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པོ་འདི་འགག་པར་འགྱུར་རོ། །དགེ་སློང་དག་འོན་ཀྱང་ཁྱེད་ལ་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་བཤད་ཀྱིས་དེ་ལེགས་པར་རབ་ཏུ་ཉོན་ལ་ཡིད་
[38b.4]ལ་ཟུང་ཤིག་དང་བཤད་དོ། །ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་གང་ཞེ་ན། སངས་རྒྱས་དང་ཆོས་དང་དགེ་འདུན་ལ་ཤེས་ནས་དད་པ་ནི་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་ཡིན་ནོ། །འཕགས་པ་དགྱེས་པའི་ཚུལ་ཁྲིམས་ནི་ཆོས་ཀྱི་མེ་ལོང་གི་ཆོས་ཀྱི་རྣམ་
[38b.5]གྲངས་ཡིན་ཏེ། ངས་ཁྱེད་ལ་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་བཤད་དོ་ཞེས་གང་གསུངས་པ་བཤད་པ་ནི་དེ་ཡིན་ནོ། །ཨ་མྲ་སྐྱོང་མས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་ན་སྒྲ་ཅན་དུ་བྱོན་ནས། སྒྲ་ཅན་གྱི་དྲང་སྲོང་སྒྲ་སྒྲོགས་ཀྱི་གནས་
[38b.6]ན་བཞུགས་སོ། །ཞེས་ཐོས་སོ། །ཐོས་ནས་ཀྱང་ཨ་མྲ་སྐྱོང་མ་དེ་ལ་ནེ་ཙོ་བཞིན་རྒྱས་ཞེས་བྱ་བ་མི་སྐད་ཤེས་པ་ཞིག་ཡོད་དེ། ནེ་ཙོ་བཞིན་རྒྱས་ལ་འདི་སྐད་ཅེས་སྨྲས་སོ། །བཞིན་རྒྱས་ཚུར་ཤོག །ཁྱོད་བཅོམ་ལྡན་འདས་གང་ན་བ་དེར་སོང་ལ་ཕྱིན་ནས་ཁོ་མོའི་ཚིག་
[38b.7]གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱོས་ལ། གནོད་པ་ཉུང་ངམ་ཉམ་ང་བ་ཆུང་ངམ། བསྐྱོད་པ་ཡང་ངམ་འཚོའམ་གནོད་པ་མ་མཆིས་སམ། སྟོབས་དང་བདེ་བར་རེག་པར་སྤྱོད་དམ་ཞེས་སྙུན་གསོལ་ལ། འདི་སྐད་ཅེས་ཨ་མྲ་སྐྱོང་མའི་མཆིད་
[39a]
[39a.1]ནས། བཙུན་པ་བཅོམ་ལྡན་འདས་ནམ་ཡངས་པ་ཅན་དུ་གཤེགས་པ་དེའི་ཚེ་ཐུགས་བརྩེ་བར་དགོངས་ཏེ། ཐོག་མར་བདག་གི་ཨ་མྲའི་ཚལ་དུ་གཤེགས་པར་གསོལ་ཅིག །དེ་ནས་ནེ་ཙོ་བཞིན་རྒྱས་ཀྱིས་ཨ་མྲ་སྐྱོང་མའི་ལྟར་མཉན་ནས། བཅོམ་
[39a.2]ལྡན་འདས་གང་ན་བ་དེར་སོང་བ་དེ་ཡངས་པ་ཅན་གྱི་ལིཙྪ་བཱིའི་ཁྱེའུ་དག་གིས་མཐོང་ནས་དེ་དག་གིས་སྨྲས་པ། ཤེས་ལྡན་དག་ནེ་ཙོ་འགྲོ་བ་འདི་ནི་སྨད་འཚོང་མའི་ཡིན་ནོ་ཞེས་དེ་དག་གིས་དེ་ལ་མདའ་འཕང་བར་བརྩམས་པ་ན། དེ་ཡང་དེ་དག་གི་སྟེང་དུ་བབས་སོ། །དེ་ནས་ནེ་ཙོ་དེས་ཚིགས་
[39a.3]སུ་བཅད་དེ་སྨྲས་པ། ཡུལ་འཁོར་གཞན་ཡང་འགྱེད་པར་ཡང་། །ཕོ་ཉ་མི་གསོད་ཅེས་གྲག་ན། །བདག་ལྟ་རྒྱལ་བའི་ཕོ་ཉ་བས། །ལུས་ཅན་ཀུན་གྱིས་ག་ལ་སོད། །དེ་རྣམས་ཀྱིས་ཀྱང་ཚིགས་སུ་བཅད་དེ་སྨྲས་པ། ཁྱོད་ཀྱི་ཚིག་གིས་མདའ་འཕངས་པ། །
[39a.4]ལྡོག་ན་བདག་ཅག་སྨོས་ཅི་དགོས། །ཁྱོད་ནི་རྫུ་འཕྲུལ་ཆེས་བསྐྱབས་པས། །འཇིགས་པ་མེད་པར་འགྲོ་བར་གྱིས། །དེ་ནས་ནེ་ཙོ་བཞིན་རྒྱས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་
[39a.5]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཀྱི་ཞབས་གཉིས་ལ་ཨ་མྲ་སྐྱོང་མ་མགོ་བོས་ཕྱག་འཚལ་ནས་གནོད་པ་ཆུང་ངམ། ཉམ་ང་བ་ཆུང་ངམ་བསྐྱོད་པ་ཡང་ངམ་འཚོའམ་གནོད་པ་མ་མཆིས་སམ། སྟོབས་དང་བདེ་བ་ལ་
[39a.6]རེག་པར་གནས་སམ་ཞེས་སྙུན་གསོལ་ལགས་སོ། །བཞིན་རྒྱས་ཁྱོད་དང་ཨ་མྲ་སྐྱོང་མ་བདེ་བར་གྱུར་ཅིག །བཙུན་པ་ཨ་མྲ་སྐྱོང་མའི་མཆིད་ནས་བཅོམ་ལྡན་འདས་ནམ་ཡངས་པ་ཅན་དུ་གཤེགས་པ་དེའི་ཚེ་ཐུགས་བརྩེ་བ་ཉེ་བར་བཟུང་སྟེ། ཐོག་མར་བདག་གི་ཨ་མྲའི་
[39a.7]ཚལ་དུ་གཤེགས་སུ་གསོལ་ཞེས་དེ་སྐད་མཆི་ལགས་སོ། །བཅོམ་ལྡན་འདས་ཀྱིས་ནེ་ཙོ་བཞིན་རྒྱས་ལ་ཅང་མི་གསུང་བས་གནང་ངོ་། །དེ་ནས་ནེ་ཙོ་བཞིན་རྒྱས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་
[39b]
[39b.1]མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་བཅོམ་ལྡན་འདས་ལ་དང་བ་བསྐྱེད་ནས་སོང་བ་ལས་རིང་པོ་མ་ལོན་པ་ཁོ་ནར་འོལ་བས་སྲོག་དང་ཕྲལ་ཏེ་དུས་བྱས་ནས་རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་སོ། །ཆོས་ཉིད་ཀྱིས་སྐྱེས་ནས་རིང་པོ་མ་ལོན་
[39b.2]པའི་ལྷའི་བུ་འམ་ལྷའི་བུ་མོ་ནི་སེམས་གསུམ་སྐྱེ་བར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །དེས་བལྟས་ནས་དུད་འགྲོ་ལས་ཤི་འཕོས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དང་། བཅོམ་ལྡན་འདས་ལ་
[39b.3]སེམས་མངོན་པར་དད་པས་སོ། །དེ་ནས་སྔོན་ནེ་ཙོ་བྱེད་པའི་ལྷའི་བུ་འདི་སྙམ་དུ་སེམས་ཏེ། བདག་ཞག་ལོན་ནས་བཅོམ་ལྡན་འདས་ལ་བལྟ་བའི་ཕྱིར་འགྲོ་བ་ནི་བདག་ལ་རིགས་པ་མ་ཡིན་གྱིས། ཅི་ནས་ཀྱང་བདག་ཞག་མ་ལོན་པ་ཁོ་ནར་བཅོམ་ལྡན་འདས་ལ་བལྟ་བའི་ཕྱིར་
[39b.4]འགྲོའོ་སྙམ་ནས། དེ་ནས་སྔོན་ནེ་ཙོ་བྱེད་པའི་ལྷའི་བུ་རྣ་ཆ་གདུབ་འཁོར་དྲི་མ་མེད་པ་གཡོ་བ་ཐོགས་ཤིང་སེ་མོ་དོ་དང་། དོ་ཤལ་གྱིས་ལུས་བརྒྱན་ནས། དེ་ཉིད་ཀྱི་ནུབ་མོ་ལྷ་རྣམས་ཀྱི་མེ་ཏོག་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་
[39b.5]ར་བའི་མེ་ཏོག་གིས། ཐུ་བ་བཀང་ནས་ཤིན་ཏུ་འཕགས་ཤིང་མངོན་པར་འཕགས་པའི་ཁ་དོག་གིས། དེའི་ནུབ་མོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ལ་མེ་ཏོག་གིས་གཏོར་ཏེ། བཅོམ་ལྡན་འདས་ཀྱི་སྤྱན་སྔར་འདུག་གོ། །དེའི་
[39b.6]ཚེ་སྔོན་ནེ་ཙོ་བྱེད་པའི་ལྷའི་བུའི་ཁ་དོག་གི་མཐུས་སྣང་བ་རྒྱ་ཆེན་པོས་སྒྲ་སྒྲོགས་ཀྱི་འདུག་གནས་ཐམས་ཅད་གསལ་བར་གྱུར་ཏོ།། །།འདུལ་བ་གཞི། བམ་པོ་ཉི་ཤུ་བརྒྱད་པ། དེ་ནས་བཅོམ་ལྡན་འདས་ཀྱིས་སྔོན་ནེ་ཙོ་བྱེད་པའི་ལྷའི་བུའི་བསམ་པ་དང་། 
[39b.7]བག་ལ་ཉལ་དང་ཁམས་དང་རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་དེ་ཐོས་པས་སྔོན་ནེ་ཙོ་བྱེད་པའི་ལྷའི་བུས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་
[40a]
[40a.1]ཞུགས་པའི་འབྲས་བུ་མངོན་སུམ་དུ་བྱས་ཏེ་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་འདི་ལྟ་བུ་ནི་བདག་ལ་མས་མ་བགྱིས་ཏེ། ཕས་མ་ལགས་སྡུག་པས་མ་ལགས་རང་གི་སྐྱེ་བོ་དང་གཉེན་གྱི་ཚོགས་ཀྱིས་
[40a.2]མ་ལགས། རྒྱལ་པོས་མ་ལགས་ལྷ་རྣམས་ཀྱིས་མ་ལགས། སྔ་མ་འདས་པ་རྣམས་ཀྱིས་མ་ལགས། དགེ་སྦྱོང་དང་བྲམ་ཟེ་རྣམས་ཀྱིས་མ་ལགས་པ་གང་ལགས་པ་དེ་བཅོམ་ལྡན་འདས་ཀྱིས་བདག་ལ་མཛད་དེ། སེམས་ཅན་དམྱལ་བ་དང་དུད་འགྲོ་དང་། ཡི་
[40a.3]དགས་རྣམས་ནས་ནི་རྐང་པ་དྲངས། ལྷ་དང་མི་རྣམས་ལ་ནི་རབ་ཏུ་བཞག །འཁོར་བ་ལས་ནི་རིང་དུ་མཛད། ཁྲག་དང་། མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། །ནང་སོང་གི་སྒོ་རྣམས་ནི་བཀུམ། མཐོ་རིས་དང་ཐར་པའི་སྒོ་
[40a.4]རྣམས་ནི་ཕྱེ། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ལགས་ཏེ། བཙུན་པ་བདག་ནི་འཕགས་སོ། །མངོན་པར་འཕགས་སོ། །
[40a.5]བདག་བཅོམ་ལྡན་འདས་དང་ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས་བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོ་བའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་སྔོན་ནེ་ཙོ་བྱེད་
[40a.6]པའི་ལྷའི་བུ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ཞིང་རྗེས་སུ་ཡི་རངས་ནས་ཚོང་པ་ཟོང་རྙེད་པ་ལྟ་བུ་དང་། ཞིང་པ་ལོ་ཏོག་ལེགས་པ་ལྟ་བུ་དང་། དཔའ་བོ་གཡུལ་ངོར་རྒྱལ་བ་ལྟ་བུ་དང་། ནད་པ་ནད་ཐམས་ཅད་ལས་ཡོངས་སུ་ཐར་བ་བཞིན་དུ་འབྱོར་
[40a.7]པ་གང་གིས་བཅོམ་ལྡན་འདས་ཀྱི་སྤྱན་སྔར་འོངས་པའི་འབྱོར་པ་དེ་ཉིད་དང་རང་གི་གནས་སུ་སོང་ངོ་། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡངས་པ་ཅན་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་
[40b]
[40b.1]ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་ན་ཡངས་པ་ཅན་དུ་བྱོན་ནས་ཡངས་པ་ཅན་གྱི་ཨ་མྲའི་ཚལ་ན་བཞུགས་སོ། །ཨ་མྲ་སྐྱོང་མས་བཅོམ་ལྡན་འདས་སྤོང་བྱེད་
[40b.2]ནས་ལྗོངས་རྒྱུ་ཞིང་གཤེགས་པ་ན་ཡངས་པ་ཅན་དུ་བྱོན་ནས་ཡངས་པ་ཅན་གྱི་བདག་གི་ཨ་མྲའི་ཚལ་ཁོ་ན་ན་བཞུགས་སོ་ཞེས་ཐོས་སོ། །ཐོས་ནས་ཀྱང་རྒྱན་ཐམས་ཅད་ཀྱིས་བརྒྱན་ནས་བུད་མེད་ཀྱི་འཁོར་གྱིས་ཡོངས་སུ་བསྐོར་ཏེ། བཞོན་པ་བཟང་པོ་ལ་ཞོན་ནས་ཡངས་
[40b.3]པ་ཅན་ནས་བྱུང་སྟེ། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་སོང་སྟེ། དེས་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ་རྐང་པ་ཁོ་ནས་ཀུན་དགའ་ར་བར་ཞུགས་སོ། །དེའི་ཚེ་བཅོམ་ལྡན་
[40b.4]འདས་དགེ་སློང་གི་འཁོར་བརྒྱ་ཕྲག་དུ་མའི་གུང་ལ་ཆོས་འཆད་ཅིང་བཞུགས་པ་ན། བཅོམ་ལྡན་འདས་ཀྱིས་ཨ་མྲ་སྐྱོང་མ་རྒྱང་རིང་པོ་ཁོ་ན་ནས་གཟིགས་སོ། །གཟིགས་ནས་ཀྱང་ཡང་དགེ་སློང་རྣམས་ལ་བཀའ་སྩལ་པ། ཨ་མྲ་སྐྱོང་མ་ཕ་བི་འོང་གིས་བརྩོན་འགྲུས་དང་
[40b.5]ཤེས་བཞིན་དང་དྲན་པ་དང་ལྡན་པས་གནས་པར་གྱིས་ཤིག །ངས་རྗེས་སུ་བསྟན་པ་ནི་འདི་ཡིན་ནོ། །ཇི་ལྟར་ན་དགེ་སློང་བརྩོན་འགྲུས་ལ་གནས་པ་ཡིན་ཞེ་ན། འདི་ལ་དགེ་སློང་གིས་སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་སྐྱེད་དོ་འབད་དོ་བརྩོན་
[40b.6]འགྲུས་རྩོམ་མོ་སེམས་རབ་ཏུ་འཛིན་ཏོ་རབ་ཏུ་འཇོག་གོ། །སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་འདུན་པ་སྐྱེད་དོ་འབད་དོ་བརྩོན་འགྲུས་རྩོམ་མོ་སེམས་རབ་ཏུ་འཛིན་ཏོ་རབ་ཏུ་འཇོག་གོ། །དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་སྐྱེད་དོ། །
[40b.7]འབད་དོ་བརྩོན་འགྲུས་རྩོམ་མོ་སེམས་རབ་ཏུ་འཛིན་ཏོ་རབ་ཏུ་འཇོག་གོ། །དགེ་བའི་ཆོས་སྐྱེས་པ་རྣམས་གནས་པ་དང་ཉམས་པར་མི་འགྱུར་བ་དང་གོམས་པར་ཡོངས་སུ་རྫོགས་པར་བྱ་བ་དང་ཕྱིར་ཞིང་འབྱུང་བར་བྱ་བ་དང་། ཡེ་ཤེས་རྒྱ་ཆེན་པོ་མངོན་སུམ་དུ་བྱ་བའི་ཕྱིར་འདུན་པ་
[41a]
[41a.1]སྐྱེད་དོ་འབད་དོ། །བརྩོན་འགྲུས་རྩོམ་མོ། །སེམས་རབ་ཏུ་འཛིན་ཅིང་རབ་ཏུ་འཇོག་པ་སྟེ། དེ་ལྟར་ན་དགེ་སློང་བརྩོན་འགྲུས་ཅན་ཡིན་ནོ། །ཇི་ལྟར་ན་དགེ་སློང་ཤེས་བཞིན་ཅན་ཡིན་ཞེ་ན། འདི་ལ་དགེ་སློང་གིས་འགྲོ་བ་དང་། ལྡོག་པ་ལ་ཤེས་
[41a.2]བཞིན་གྱིས་གནས་ཤིང་ལྟ་བ་དང་། རྣམ་པར་ལྟ་བ་དང་བསྐུམ་པ་དང་བརྐྱང་བ་དང་སྣམ་སྦྱར་དང་། ཆོས་གོས་དང་ལྷུང་བཟེད་ཐོགས་པ་དང་། འགྲོ་བ་དང་འགྲེང་བ་དང་། འདུག་པ་དང་ཉལ་བ་དང་། གཉིད་མ་ལོག་པ་དང་སྨྲ་བ་དང་མི་སྨྲ་བ་དང་། གཉིད་ཀྱིས་
[41a.3]སྙོམ་པས་དུབ་པ་རྣམས་ལ་ཤེས་བཞིན་གྱིས་གནས་པ་སྟེ། དེ་ལྟར་ན་དགེ་སློང་ཤེས་བཞིན་ཅན་ཡིན་ནོ། །ཇི་ལྟར་ན་དགེ་སློང་དྲན་པ་དང་ལྡན་པ་ཡིན་ཞེ་ན། འདི་ལ་དགེ་སློང་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་དྲན་པ་དང་
[41a.4]ལྡན་པས་འཇིག་རྟེན་ལ་གནོད་སེམས་དང་ཡིད་མི་བདེ་བ་སྤངས་ནས་གནས་སོ། །ཕྱིའི་ལུས་དང་ནང་དང་ཕྱིའི་ལུས་དང་། ནང་གི་ཚོར་བ་རྣམས་དང་ཕྱིའི་ཚོར་བ་རྣམས་དང་ནང་དང་ཕྱིའི་ཚོར་བ་རྣམས་དང་། ནང་གི་སེམས་དང་ཕྱིའི་སེམས་དང་ནང་དང་ཕྱིའི་སེམས་
[41a.5]དང་། ནང་གི་ཆོས་རྣམས་དང་ཕྱིའི་ཆོས་རྣམས་དང་ནང་དང་ཕྱིའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་དྲན་པ་དང་ལྡན་པས་འཇིག་རྟེན་ལ་གནོད་སེམས་དང་ཡིད་མི་བདེ་བ་སྤངས་ནས་གནས་པ་སྟེ། དེ་ལྟར་ན་དགེ་སློང་དྲན་པ་དང་
[41a.6]ལྡན་པ་ཡིན་ནོ། །དགེ་སློང་དག་ངས་ཨ་མྲ་སྐྱོང་མ་ཕ་བི་འོང་གིས་བརྩོན་འགྲུས་དང་། ཤེས་བཞིན་དང་དྲན་པ་དང་ལྡན་པས་གནས་པར་གྱིས་ཤིག །ངས་རྗེས་སུ་བསྟན་པ་ནི་འདི་ཡིན་ཞེས་ངས་གང་གསུངས་པ་བཤད་པ་ནི་དེ་ཡིན་ནོ། །དེ་ནས་ཨ་མྲ་སྐྱོང་མ་བཅོམ་
[41a.7]ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་ཨ་མྲ་སྐྱོང་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་
[41b]
[41b.1]དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། 
[41b.2]ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །དེ་ནས་ཨ་མྲ་སྐྱོང་མ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་
[41b.3]ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཨ་མྲ་སྐྱོང་མ་ལ་ཅང་མི་གསུང་བས་གནང་ངོ་། །དེ་ནས་ཨ་མྲ་སྐྱོང་མས་བཅོམ་ལྡན་འདས་ཅང་མི་
[41b.4]གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །ཡངས་པ་ཅན་གྱི་ལིཙྪ་བཱི་རྣམས་ཀྱིས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་ཡངས་པ་ཅན་དུ་ཕྱིན་ཏེ། ཡངས་
[41b.5]པ་ཅན་གྱི་ཨ་མྲ་སྐྱོང་མའི་ཚལ་ན་བཞུགས་སོ་ཞེས་ཐོས་སོ། །ཐོས་ནས་ཀྱང་སོ་སོ་ནས་ཤིང་རྟ་དང་རྟ་རྣམས་ལ་ཞོན་ཏེ། ཁ་ཅིག་ནི་རྟ་སྔོན་པོ་དང་། ཤིང་རྟ་སྔོན་པོ་དང་། སྲབ་སྐྱོགས་དང་། ལྕག་སྔོན་པོ་དང་། ཐོར་ཚུགས་དང་། གདུགས་དང་། རལ་གྲི་ཤུབས་
[41b.6]སྔོན་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་སྔོན་པོ་དང་། འཁོར་སྔོན་པོར། ཁ་ཅིག་ནི་རྟ་སེར་པོ་དང་། ཤིང་རྟ་སེར་པོ་དང་། སྲབ་སྐྱོགས་དང་། ལྕག་སེར་པོ་དང་། ཐོར་ཚུགས་དང་། གདུགས་དང་། རལ་གྲི་ཤུབས་
[41b.7]སེར་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་སེར་པོ་དང་། འཁོར་སེར་པོར། ཁ་ཅིག་ནི་རྟ་དམར་པོ་དང་། ཤིང་རྟ་དམར་པོ་དང་། སྲབ་སྐྱོགས་དང་། ལྕག་དམར་པོ་དང་། ཐོར་ཚུགས་དང་། གདུགས་དང་། རལ་
[42a]
[42a.1]གྲི་ཤུབས་དམར་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་དམར་པོ་དང་། འཁོར་དམར་པོར། ཁ་ཅིག་ནི་རྟ་དཀར་པོ་དང་། ཤིང་རྟ་དཀར་པོ་དང་། སྲབ་སྐྱོགས་དང་། ལྕག་དཀར་པོ་དང་། ཐོར་ཚུགས་
[42a.2]དང་། གདུགས་དང་། རལ་གྲི་ཤུབས་དཀར་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་དཀར་པོ་དང་། འཁོར་དཀར་པོར་ཆས་ཏེ་སྐད་མཐོན་པོ་དང་། སྐད་ཆེན་པོར་སླར་ཁྱེར་སླར་ཁྱེར་ཅེས་ཟེར་ཞིང་ཡངས་པ་ཅན་ནས་བྱུང་
[42a.3]སྟེ། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་དོང་ངོ་། །བཅོམ་ལྡན་འདས་ཀྱིས་ཡངས་པ་ཅན་གྱི་ལིཙྪ་བཱི་རྣམས་རྒྱང་རིང་པོ་ཁོ་ན་ནས་འོང་བ་གཟིགས་སོ། །གཟིགས་ནས་ཀྱང་དགེ་སློང་རྣམས་ལ་བཀའ་སྩལ་
[42a.4]པ། དགེ་སློང་དག་ཁྱེད་ཅག་ལས་སུས་སུམ་བཅུ་རྩ་གསུམ་པའི་ལྷ་རྣམས་སྐྱེད་མོས་ཚལ་གྱི་གནས་སུ་འགྲོ་བ་མ་མཐོང་བ་དེ་ཡངས་པ་ཅན་གྱི་ལིཙྪ་བཱི་རྣམས་ལ་ལྟོས་ཤིག །དེ་ཅིའི་ཕྱིར་ཞེ་ན། དགེ་སློང་དག་སུམ་བཅུ་རྩ་གསུམ་པའི་ལྷ་རྣམས་ཀྱང་ཇི་ལྟར་ད་
[42a.5]ལྟར་གྱི་ཡངས་པ་ཅན་གྱི་ལིཙྪ་བཱི་དག་བཞིན་དུ་རྫུ་འཕྲུལ་འདི་དང་། འབྱོར་པ་འདི་དང་། ཆ་ལུགས་འདིས་སྐྱེད་མོས་ཚལ་གྱི་གནས་སུ་འགྲོའོ། །ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ་རྐང་པ་ཁོ་ནས་ཀུན་དགའི་ར་བར་ཞུགས་
[42a.6]སོ། །དེ་ནས་ཡངས་པ་ཅན་གྱི་ལིཙྪ་བཱི་རྣམས་བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་བཅོམ་ལྡན་འདས་ཀྱིས་ཡངས་པ་ཅན་གྱི་ལིཙྪ་བཱི་
[42a.7]རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་
[42b]
[42b.1]དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། །ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །དེའི་ཚེ་བྲམ་ཟེའི་ཁྱེའུ་སེར་སྐྱའི་བུ་འཁོར་འདུས་པ་དེ་ཉིད་དུ་འདུག་པར་གྱུར་ཏོ། །དེ་ནས་བྲམ་ཟེའི་ཁྱེའུ་སེར་
[42b.2]སྐྱའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ནི་སྤོབས་ལགས་སོ། །བདེ་བར་གཤེགས་པ་བདག་ནི་
[42b.3]སྤོབས་ལགས་སོ། །བཅོམ་ལྡན་འདས་ཀྱིས་སེར་སྐྱའི་བུ་ཁྱོད་སྤོབས་པར་གྱིས་ཤིག་ཅེས་བཀའ་སྩལ་པ་དང་། དེ་ནས་བྲམ་ཟེའི་ཁྱེའུ་སེར་སྐྱའི་བུས་དེའི་ཚེ་ཚིགས་སུ་བཅད་དེ་གསོལ་པ། ཨང་གའི་རྒྱལ་པོ་ནོར་བུའི་གོ་འཆང་བ། །མ་གའི་དབང་པོས་རྙེད་པ་རབ་
[42b.4]རྙེད་དེ། །དེ་ཡི་ཡུལ་དུ་བྱུང་བའི་སངས་རྒྱས་ནི། །གྲགས་པའི་སྒྲ་དག་གངས་ཀྱི་རི་བོ་བཞིན། །ཇི་ལྟར་པད་མ་བཟང་པོ་ལེགས་འཁྲུངས་པ། །དགོངས་ཀ་ཁ་འབྱེ་དྲི་ཞིམ་ལྡན་པ་བཞིན། །བར་སྣང་ལ་ནི་ཉི་མ་ལྷག་གེ་བར། །སྣང་བ་ལྟ་བུར་ཉི་མའི་རྒྱུད་ལ་ལྟོས། །
[42b.5]དེ་བཞིན་གཤེགས་པ་རྣམས་ཀྱི་ཤེས་རབ་སྟོབས། །ཇི་ལྟར་མཚན་མོ་མེ་འབར་ལྟ་བུ་ལྟོས། །དེ་ནི་མིག་བྱེད་སྣང་བ་བྱེད་པ་སྟེ། །ལྷགས་པ་རྣམས་ཀྱི་ཐེ་ཚོམ་རྣམ་པར་འདུལ། །ལིཙྪ་བཱི་ལྔ་བརྒྱས་བྲམ་ཟེའི་ཁྱེའུ་སེར་སྐྱའི་བུ་ལེགས་པར་སྨྲས་སོ། །བྲམ་ཟེའི་
[42b.6]ཁྱེའུ་སེར་སྐྱའི་བུ་ལེགས་པར་སྨྲས་སོ། །ཞེས་བླ་གོས་ལྔ་བརྒྱ་ལེགས་པར་སྨྲས་པའི་ཕྱིར་བྱིན་ནོ། །དེ་ནས་ཡངས་པ་ཅན་གྱི་ལིཙྪ་བཱི་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་
[42b.7]ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། །གནས་འཇོག་དག་ང་སྔར་ཨ་མྲ་སྐྱོང་མས་སྤྱན་དྲངས་སོ། །བཙུན་པ་ཨ་མྲ་
[43a]
[43a.1]སྐྱོང་མ་དམན་པ་ཤེས་རབ་དམན་པ་དེས་བདག་ཅག་བསླུས་ལགས་ཏེ། དེས་ན་བདག་ཅག་གིས་བཅོམ་ལྡན་འདས་ཐོག་མ་ཉིད་དུ་བལྟ་བ་དང་། བསྙེན་བཀུར་བགྱིད་ཅིང་མཆི་བའི་རྔོ་མ་ཐོག་མོད་ཀྱི་ད་དུང་ཡང་བདག་ཅག་བཅོམ་ལྡན་འདས་དང་དགེ་སློང་གི་
[43a.2]དགེ་འདུན་ལ་བསྙེན་བཀུར་འཚལ་ལོ། །བཅོམ་ལྡན་འདས་ཀྱིས་དེ་དག་ལ་གནས་འཇོག་དེ་ནི་ལེགས་པར་སྨྲས་སོ་ཞེས་བཀའ་སྩལ་ཏོ། །དེ་ནས་ཡངས་པ་ཅན་གྱི་ལིཙྪ་བཱི་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས། བཅོམ་ལྡན་འདས་ཀྱི་
[43a.3]ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །བྲམ་ཟེའི་ཁྱེའུ་སེར་སྐྱའི་བུ་ནི་དེ་ཉིད་ན་འདུག་གོ། །དེ་ནས་བྲམ་ཟེའི་ཁྱེའུ་སེར་སྐྱའི་བུས་ཡངས་པ་ཅན་གྱི་ལིཙྪ་བཱི་རྣམས་དོང་ནས་རིང་པོ་མ་ལོན་པར་ཤེས་ནས་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ནས་
[43a.4]བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་འདིར་བདག་ལ་ལིཙྪ་བཱི་ལྔ་བརྒྱས་བླ་གོས་ལྔ་བརྒྱ་ལེགས་པར་སྨྲས་པའི་ཕྱིར་སྩལ་བ་འདི་དག་བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་བཞེས་སུ་
[43a.5]གསོལ། བཅོམ་ལྡན་འདས་ཀྱིས་བྲམ་ཟེའི་ཁྱེའུ་སེར་སྐྱའི་བུ་ལ་ཐུགས་བརྩེ་བ་ཉེ་བར་བཟུང་སྟེ་བླ་གོས་ལྔ་བརྒྱ་བཞེས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་སེར་སྐྱའི་བུ་ལ་བཀའ་སྩལ་པ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་
[43a.6]རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་རྣམ་པ་ལྔ་འཇིག་རྟེན་དུ་འབྱུང་བར་འགྱུར་ཏེ། ལྔ་གང་ཞེ་ན། སེར་སྐྱའི་བུ་འདི་ལ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་
[43a.7]བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་འབྱུང་ཞིང་དེ་ཆོས་ཐོག་མར་དགེ་བ། བར་དུ་དགེ་བ་ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ་མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་
[43b]
[43b.1]སུ་བྱང་བ། ཚངས་པར་སྤྱོད་པ་སྟོན་པར་འགྱུར་ཏེ། སེར་སྐྱའི་བུ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་དང་པོ་ཡིན་ནོ། །གང་དག་ཆོས་དེ་ཞེ་ས་དང་བཅས་པས་ཉན་ཅིང་བླ་
[43b.2]མར་བྱེད། དམ་པར་བྱེད། ཡིད་ལ་བྱེད་ཅིང་སེམས་རྩེ་གཅིག་ཏུ་རྣ་བླགས་ནས་སེམས་ཐམས་ཅད་བསྡུས་ནས་ཉན་པར་བྱེད་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་
[43b.3]བ་གཉིས་པ་ཡིན་ནོ། །ཆོས་དེ་གང་དག་གིས་ཐོས་ནས་དེ་ལྟ་དེ་ལྟར་སྒྲུབ་པར་བྱེད་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་གསུམ་པ་ཡིན་ནོ། །ཆོས་དེ་གང་དག་གིས་
[43b.4]ཐོས་ནས་དགའ་བ་དང་མགུ་བ་དང་། ངེས་པར་འབྱུང་བ་དང་ལྡན་པའི་དགེ་བ་རྒྱ་ཆེན་པོ་འཐོབ་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་བཞི་པ་ཡིན་ནོ། །ཆོས་དེ་གང་
[43b.5]དག་གིས་ཐོས་ནས་དོན་ཟབ་མོའི་གཞི་ཤེས་རབ་ཀྱིས་སོ་སོར་རྟོགས་པར་བྱེད་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་ལྔ་པ་ཡིན་ནོ། །སེར་སྐྱའི་བུ་སྐྱེས་བུ་དམ་པ་
[43b.6]དག་ནི་བྱས་པ་གཟོ་བ་དང་བྱས་པ་ཚོར་བ་ཅན་ཡིན་ཏེ། དེ་དག་ཅུང་ཟད་ཙམ་བྱས་ན་ཡང་ཆུད་གཟོན་པར་མི་བྱེད་ན་མང་པོ་ལྟ་སྨོས་ཀྱང་ཅི་དགོས། དེ་ལྟ་བས་ན་སེར་སྐྱའི་བུ་ཁྱོད་ཀྱིས་འདི་ལྟར་བྱས་པ་གཟོ་བ་དང་བྱས་པ་ཚོར་བ་ཅན་དུ་བསླབ་པར་བྱ་སྟེ། ཅུང་ཟད་ཙམ་བྱས་ན་ཡང་ཆུད་མི་གཟོན་ན་
[43b.7]མང་པོ་ལྟ་སྨོས་ཀྱང་ཅི་དགོས་ཏེ། སེར་སྐྱའི་བུ་ཁྱོད་ཀྱིས་དེ་ལྟ་བུར་བསླབ་པར་བྱའོ། །དེ་ནས་བྲམ་ཟེའི་ཁྱེའུ་སེར་སྐྱའི་བུ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་
[44a]
[44a.1]སྔ་ནས་སོང་ངོ་། །དེ་ནས་ཨ་མྲ་སྐྱོང་མས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ཏེ། ནང་པར་སྔར་ལངས་ནས་གདན་བཤམས་ཏེ་ནོར་བུའི་ཆུ་སྣོད་དག་བཞག་ནས་བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་
[44a.2]གསོལ་པ། བཙུན་པ་གདུགས་ཚོད་བཤམས་ལགས་ན་བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས། ལྷུང་བཟེད་དང་ན་བཟའ་ཆོས་གོས་བསྣམས་ཏེ་དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་དགེ་སློང་གི་
[44a.3]དགེ་འདུན་གྱིས་མདུན་གྱིས་བལྟས་ནས་ཨ་མྲ་སྐྱོང་མའི་བཀད་ས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་ཨ་མྲ་སྐྱོང་མས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་
[44a.4]བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་
[44a.5]བར་རིག་ནས་སྟན་དམའ་བ་ཞིག་བླངས་ནས། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །དེ་ནས་བཅོམ་ལྡན་འདས་ཀྱིས་ཨ་མྲ་སྐྱོང་མས་སྦྱིན་པ་ཕུལ་བ་དེ་ལ་རྗེས་སུ་ཡི་རང་བས་རྗེས་སུ་ཡི་རང་བར་མཛད་དེ། གང་ཞིག་སྦྱིན་ལ་དགའ་འགྱུར་སྐྱེ་བོ་སྟེན། །སྙན་
[44a.6]པ་འཐོབ་ཅིང་དེ་ཡི་གྲགས་པ་འཕེལ། །སེར་སྣ་མེད་ཅིང་ཚོགས་པར་འགྲོ་བ་ན། །ཞུམ་པར་མི་འགྱུར་འཇིགས་པ་མེད་པར་འགྱུར། །དེ་ལྟ་བས་ན་མཁས་པ་བདེ་འདོད་པས། །སེར་སྣའི་དྲི་མ་སྤངས་ཏེ་སྦྱིན་པ་གཏོང་། །དེ་དག་ཡུན་རིང་སུམ་བཅུ་རྩ་གསུམ་གནས། །ལྷ་རྣམས་དང་
[44a.7]ནི་སྐལ་བ་མཉམ་པར་དགའ། །སྦྱིན་གཏོང་དགེ་བྱེད་དེ་ནི་ཤི་འཕོས་ནས། །རང་གི་འོད་ཀྱི་དགའ་བའི་ཚལ་ན་རྒྱུ། །དེ་ན་དེ་གཉིས་རྩེན་ཅིང་དགའ་བྱེད་པ། །འདོད་པའི་ཡོན་ཏན་ལྔ་པོ་དག་དང་ལྡན། །མ་བཅིངས་སྐྱོབ་པ་དེ་ཡི་གསུང་ཐོས་ནས། །བདེ་བར་གཤེགས་པའི་ཉན་ཐོས་མཐོ་རིས་
[44b]
[44b.1]དགའ། །དེ་ནས་བཅོམ་ལྡན་འདས་ཀྱིས་ཨ་མྲ་སྐྱོང་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་སྟན་ལས་ལངས་ཏེ་སོང་ངོ་། །དགེ་སློང་རྣམས་
[44b.2]ཐེ་ཚོམ་སྐྱེས་ཏེ་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཡངས་པ་ཅན་གྱི་ལིཙྪ་བཱི་རྣམས་ཀྱིས་ལས་ཅི་ཞིག་བགྱིས་ན། དེས་གལ་ཏེ་ལྷ་རྣམས་སུ་སྐྱེས་ན་ཡང་ལྷ་མཐུ་ཆེ་བར་འགྱུར་ལ། གལ་ཏེ་མི་རྣམས་སུ་སྐྱེས་ན་ཡང་མི་མཐུ་ཆེན་པོར་གྱུར་
[44b.3]ཅིང་། ད་ལྟར་སུམ་བཅུ་རྩ་གསུམ་པའི་ལྷ་རྣམས་ཀྱི་དཔེར་ཡང་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཡངས་པ་ཅན་གྱི་ལིཙྪ་བཱི་རྣམས་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་
[44b.4]ཟ་བར་འབྱུང་བར་འགྱུར་བའི་ལས་དག་བྱས་ཤིང་བསགས་པས། འདི་དག་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར་ཏེ། དགེ་སློང་དག་ལས་བྱས་ཤིས་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་
[44b.5]ཁམས་ལ་མི་འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་། ཁམས་དང་། སྐྱེ་མཆེད་རྣམས་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་པ་བརྒྱར་ཡང་ནི། །
[44b.6]ཆུད་མི་ཟ་བའང་ཚོགས་དང་དུས། །རྙེད་ན་ལུས་ཅན་རྣམས་ལ་ནི། །འབྲས་བུ་དག་ཏུ་འགྱུར་བ་ཉིད། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུ་རྣམས་ཀྱི་ཚེ་ལོ་ཉི་ཁྲི་ཐུབ་པ་ན་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
[44b.7]རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་བར་གྱུར་ཏེ། དེ་འཁོར་དགེ་སློང་ཉི་ཁྲི་དང་གྲོང་ཁྱེར་བཱ་རཱ་ཎ་སཱི་
[45a]
[45a.1]དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ། །དེའི་ཚེ་བཱ་རཱ་ཎ་སཱི་ན་དགེ་བསྙེན་ལྔ་བརྒྱ་གནས་སོ། །དེ་རྣམས་ཀྱིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱས་ཏེ། རྒྱ་མཚོ་ཆེན་པོའི་གྲུ་བོ་ཆེ་བསྒྲུབས་ནས་རིམ་གྱིས་རྒྱ་མཚོ་ཆེན་པོར་ཞུགས་
[45a.2]པ་དང་། རྗེས་སུ་མཐུན་པའི་རླུང་གིས་རིན་པོ་ཆེའི་གླིང་དུ་ཕྱིན་ཏོ། །དེ་ནས་རིན་པོ་ཆེ་རྣམས་ཀྱིས་གྲུ་བོ་ཆེ་ཡོངས་སུ་བཀང་ནས་ཆས་པ་དང་དེ་ནས་རླུང་གིས་བདས་ནས་རྒྱ་མཚོ་ཆེན་པོའི་ཀློང་ཞིག་ཏུ་ཕྱིན་ཏོ། །དེ་རྣམས་བྲེད་ཅིང་རེ་བ་མེད་པར་གྱུར་ནས་ཡང་དག་པར་རྫོགས་
[45a.3]པའི་སངས་རྒྱས་འོད་སྲུང་གི་ཕྱིར་བྱེ་མ་ལས་མཆོད་རྟེན་བྱས་ནས་རིན་པོ་ཆེ་སྣ་ཚོགས་ཀྱིས་མཆོད་པ་བྱས་སོ། །དེ་ནས་གཉིད་ལོག་པ་དང་། ལྷ་ཞིག་གིས་སྨྲས་པ། ཁྱེད་ཅག་མ་འཇིགས་པར་བག་ཡོད་པར་བྱོས་ཤིག་དང་། ཞག་བདུན་གྱི་ཉིན་པར་དུས་རླབས་འོང་བར་
[45a.4]འགྱུར་ཏེ། དེས་ཁྱེད་ཅག་བདེ་ལེགས་སུ་འཛམ་བུའི་གླིང་དུ་ཕྱིན་པར་འགྱུར་རོ། །ནམ་ནངས་ནས་དེ་རྣམས་ཕན་ཚུན་དུ་སྨྲ་ཞིང་གྲོས་བྱ་བར་བརྩམས་ཏེ། ཤེས་ལྡན་དག་བདག་ཅག་ལ་ལྷས་མི་འཇིགས་པ་བསྟན་པ་གང་ཡིན་པ་དེ་ནི་ཡང་དག་པར་རྫོགས་པའི་སངས་རྒྱས་འོད་
[45a.5]སྲུང་གི་མཐུ་ཡིན་པས་ཡང་དག་པར་རྫོགས་པའི་སངས་རྒྱས་འོད་སྲུང་གི་མཆོད་རྟེན་ལ་བདག་ཅག་གིས་རིན་པོ་ཆེ་ཕུལ་བ་དག་སླར་བླངས་ཏེ་འདོང་བ་ནི་མི་རིགས་སོ། །ཞེས་དེ་རྣམས་ཀྱིས་གཏུགས་ཏེ་སྨོན་ལམ་གདབ་པར་བརྩམས་པ། གང་ཡང་བདག་ཅག་གིས་ཡང་དག་པར་
[45a.6]རྫོགས་པའི་སངས་རྒྱས་བཅོམ་ལྡན་འདས་འོད་སྲུང་བསོད་ནམས་ཀྱི་ཞིང་བླ་ན་མེད་པ་ལ་བྱ་བ་བྱས་པའི་དགེ་བའི་རྩ་བ་འདིས་གལ་ཏེ་བདག་ཅག་ལྷ་རྣམས་སུ་སྐྱེས་པར་གྱུར་ན་བདག་ཅག་མཐུ་ཆེ་བ་ཁོ་ནར་གྱུར་ཅིག །གལ་ཏེ་མིའི་ནང་དུ་མི་རྣམས་སུ་སྐྱེས་པར་གྱུར་ན་མཐུ་ཆེ་བ་དང་མི་རྣམས་
[45a.7]སུ་སྐྱེས་ན་ཡང་སུམ་བཅུ་རྩ་གསུམ་གྱི་ལྷ་རྣམས་ཀྱི་དཔེར་རུང་བར་གྱུར་ཅིག་ཅེས་བྱས་སོ། །དགེ་སློང་དག་ཇི་སྙམ་དུ་སེམས། དགེ་བསྙེན་ལྔ་བརྒྱ་པོ་གང་ཡིན་པ་དེ་དག་ནི་ལིཙྪ་བཱི་ལྔ་བརྒྱ་པོ་འདི་དག་ཉིད་ཡིན་ཏེ། འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཕྱིར་
[45b]
[45b.1]བྱེ་མའི་མཆོད་རྟེན་བྱས་ཤིང་རིན་པོ་ཆེ་དག་གི་མཆོད་པ་བྱས་པས་དེས་ན་མི་མཐུ་ཆེན་པོ་རྣམས་སུ་སྐྱེས་པར་གྱུར་ཏེ། སུམ་བཅུ་རྩ་གསུམ་པའི་ལྷ་རྣམས་ཀྱི་ཡང་དཔེར་རུང་བར་གྱུར་ཏོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་
[45b.2]ཏུ་གནག་པ་ཡིན། འདྲེན་མ་རྣམས་ཀྱི་ནི་འདྲེན་མ་ཡིན། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན་ནོ། །དགེ་སློང་དག་དེ་ལྟ་བས་ན་གང་ཡང་ལས་གཅིག་ཏུ་གནག་པ་རྣམས་དང་འདྲེན་མ་རྣམས་ནི་སྤོངས་ལ། ལས་གཅིག་ཏུ་དཀར་བ་རྣམས་ལ་བརྩལ་བར་
[45b.3]བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡངས་པ་ཅན་གྱི་གྲོང་ཁྱེར་དུ་སོང་ལ་སྒོའི་ཐེམ་པ་ལ་རྐང་པ་ཞོག་ལ་གསང་སྔགས་ཀྱི་ཚིག་འདི་དང་། ཚིགས་
[45b.4]སུ་བཅད་པ་འདི་སྨྲོས་ཤིག །བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །སངས་རྒྱས་ཐམས་ཅད་ཀྱིས་དགོངས་པ། རང་སངས་རྒྱས་ཐམས་ཅད་ཀྱིས་དགོངས་པ། དགྲ་བཅོམ་པ་ཐམས་
[45b.5]ཅད་ཀྱིས་བསམས་པ། སློབ་པ་ཐམས་ཅད་ཀྱིས་བསམས་པ། ཉན་ཐོས་ཐམས་ཅད་ཀྱིས་བསམས་པ། བདེན་པའི་ཚིག་སྨྲ་བ་ཐམས་ཅད་ཀྱིས་བསམས་པ། ཆོས་རྣམས་ཀྱིས་བསམས་པ། འདོད་པའི་དབང་ཕྱུག་གིས་བསམས་པ། ཚངས་པས་བསམས་པ། ཚངས་པ་
[45b.6]སོ་སོས་བསམས་པ། དབང་པོས་བསམས་པ། ལྷས་བསམས་པ། ལྷ་མ་ཡིན་གྱི་དབང་པོས་བསམས་པ། ལྷ་མ་ཡིན་ཐམས་ཅད་ཀྱིས་བསམས་པ། ལྷ་མ་ཡིན་གྱི་མངག་གཞུག་པས་བསམས་པ། འབྱུང་པོ་ཐམས་ཅད་ཀྱིས་བསམས་པ། བི་ས་ར་ཏ། བི་ས་ར་ཏ། བི་
[45b.7]ས་ར་ཏ། བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །མུན་ཙ་ཏ། མུན་ཙ་ཏ། མ་འདུག་ཤིག་ཡམས་ཀྱི་ནད་ཉེ་བར་ཞི་བར་འདུག་པར་གྱུར་ཅིག །ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། སངས་རྒྱས་ལྷ་ཆེན་པོ་ལྷའི་ཡང་ལྷ་
[46a]
[46a.1]ལྷའི་བླ་མ་གཤེགས་ཏེ། དབང་པོ་དང་བཅས་པའི་ལྷ་རྣམས་དང་། ཚངས་པ་དང་བཅས་པ་རྣམས་དང་། དབང་བདག་དང་བཅས་པ་རྣམས་དང་། སྐྱེ་དགུའི་བདག་པོ་དང་བཅས་པ་རྣམས་དང་། འཇིག་རྟེན་སྐྱོང་བ་བཞི་པོ་དག་ཀྱང་འཇུག་པར་
[46a.2]འགྱུར་རོ། །ལྷ་བརྒྱ་སྟོང་ཕྲག་དུ་མ་དག་དང་། ལྷ་མ་ཡིན་གྱི་དབང་པོ་རྣམས་དང་། ལྷ་མ་ཡིན་བརྒྱ་སྟོང་ཕྲག་དུ་མ་དག་ཀྱང་འཇུག་པར་འགྱུར་རོ། །བཅོམ་ལྡན་འདས་ལ་མངོན་པར་དད་པའི་འབྱུང་པོ་བརྒྱ་སྟོང་ཕྲག་མང་པོ་དག་ཀྱང་སེམས་ཅན་ཐམས་ཅད་ཀྱི་དོན་གྱི་ཕྱིར་འཇུག་
[46a.3]སྟེ། དེ་དག་གིས་ཁྱེད་རྣམས་ལ་གནོད་པ་བྱེད་པར་འགྱུར་གྱིས། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། མྱུར་དུ་བྱེར་ཅིག །ཁྱེད་ཅག་ལས་གང་དག་སྡང་བའི་སེམས་དང་ལྡན་པ་དེ་དག་ནི་བརླག་པར་གྱུར་ཅིག །གང་དག་བྱམས་པའི་སེམས་དང་ལྡན་
[46a.4]ཞིང་ཉེས་པར་མི་འདོད་ལ་སྲུང་བར་བྱེད་པར་འདོད་པ་དེ་དག་ནི་འཁོད་ཅིག །དགོངས་པ་ལ་ཡང་འཇུག་པར་གྱུར་ཅིག །སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་འདི་སྐད་ཅེས་བཀའ་སྩལ་ཏོ། །སུ་མུ་སུ་མུ། སུ་མུ་སུ་མུ། སུ་མུ་རུ། སུ་མུ་རུ། སུ་མུ་རུ། སུ་མུ་རུ། 
[46a.5]མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མི་རི་མི་རི། མི་རི་མི་རི་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི་ཏི། རི་རི་རི་རི་རི་རི། རཱི་རཱི་རཱི་རཱི་
[46a.6]རཱི་རཱི་ཏི། མི་རི་མི་རི། མི་རི་མི་རི། མི་རི་མི་རི་ཏི། ཧ་སི། མི་རི་མི་རཱི་ཧཱི། མི་རཱི་མི་རཱི་སཱི་སཱི་མི། ཀང་ཀ་ར། ཀང་ཀ་ར་ཏ་ཀང་ཀ་ར། ཀང་ཀ་ར་ཀ་ཚཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ་ཏི། ཀུ་རཱི་ཤེ། ཀང་ཀ་རཱི་ཤེ། ཀང་ཀ་རཱི་ཤེ། རི་རི་རི་རི་རི་རི། 
[46a.7]རེ་ཕཱ་སཱ་རི་རི་པུ་རི་པུ་རི་པུ་རི་པུ་རི་པུ་རི་པུ་རི་པུ། ནཱ་ཐཱ་ན་ཐཱ་ཐཱ། རི་པུ་རི་པུ་ནཱ་ཐཱ་ཐཱ་ནིར་གཙྪ་ཏ། རི་པུ་རི་པུ་ནིར་གཙྪ་ཏ། པ་ལ་ཡཱ་ཏ། རི་པུ་རི་པུ་པ་ལ་ཡཱ་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན། སེམས་ཅན་ཐམས་ཅད་ལ་ཕན་པར་ལྷག་པར་དགོངས་པ། བྱམས་པ་ལ་གནས་
[46b]
[46b.1]པ། ཐུགས་རྗེ་དང་དགའ་བ་ལ་གནས་པ། བཏང་སྙོམས་ལ་གནས་པ་གཤེགས་ཏེ། ལྷ་ཐམས་ཅད་དང་། འབྱུང་པོ་ཐམས་ཅད་ཀྱི་བླ་མ་སངས་རྒྱས་ཀྱིས་ཆོས་ཉིད་ཀྱི་ཡེ་ཤེས་ཀྱི་གསང་སྔགས་ཀྱི་ཚིག་གྲུབ་པ་གྲུབ་པའི་ཚིགས་སུ་བཅད་པ་འདི་དག་གསུངས་སོ། །གང་གི་སྲིད་
[46b.2]པ་འཆགས་པ་དག །རྣམ་པར་བཅོམ་ནས་བྲལ་མཛད་པ། །ཐུགས་ཞི་གནོད་པ་མི་མངའ་དེ། །ཁྱེད་ལ་བདེ་ལེགས་མཛད་པར་འགྱུར། །འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་དུ་འཛུད་མཛད་ཅིང་། །ཆོས་རྣམས་ཐམས་ཅད་སྟོན་པ་དེ། །ཁྱེད་ལ་བདེ་
[46b.3]ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་གིས་བདེ་བ་མངའ་མཛད་དེ། །ཁྱེད་ལ་བདེ་ལེགས་མཛད་པར་འགྱུར། །སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་
[46b.4]རྟག་བསྐྱངས་དེ། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་འཁོར་བར་འཁོར་བ་ཡི། །སེམས་ཅན་ཀུན་གྱི་སྐྱོབ་གྱུར་པ། །གླིང་དང་དཔུང་གཉེན་གྱུར་པ་དེ། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་ཆོས་ཀུན་མངོན་སུམ་གྱུར། །གཙང་ཞིང་
[46b.5]སླུ་བ་མི་མངའ་བ། །གསུང་གཙང་གཙང་བར་མཛད་པ་དེ། །ཁྱེད་ལ་བདེ་ལེགས་མཛད་པར་འགྱུར། །དཔའ་བོ་ཆེན་པོ་གང་སྐྱེས་པས། །ཕུན་སུམ་ཚོགས་དོན་འབྱོར་གྱུར་ཅིང་། །དོན་གྲུབ་ཚོགས་ཀྱང་གྲུབ་པ་དེ། །ཁྱེད་ལ་བདེ་ལེགས་མཛད་པར་འགྱུར། །གང་
[46b.6]ཞིག་སྐྱེས་པས་ས་རྣམས་དང་། །ནགས་ཚལ་བཅས་པར་རབ་གཡོས་ནས། །སེམས་ཅན་ཐམས་ཅད་རབ་དགའ་དེ། །ཁྱེད་ལ་བདེ་ལེགས་མཛད་པར་འགྱུར། །བྱང་ཆུབ་སྙིང་པོར་གང་ཞིག་གིས། །ས་རྣམས་རྣམ་དྲུག་གཡོས་གྱུར་ཅིང་། །བདུད་ཡིད་མི་བདེར་
[46b.7]གྱུར་པ་དེ། །ཁྱེད་ལ་བདེ་ལེགས་མཛད་པར་འགྱུར། །ཆོས་ཀྱི་འཁོར་ལོ་བསྐོར་བ་ན། །འཕགས་པའི་བདེན་པ་གསུང་བ་གང་། །ཐུབ་པ་གྲགས་པ་འབྱུང་བ་དེ། །ཁྱེད་ལ་བདེ་ལེགས་མཛད་པར་འགྱུར། །གང་གིས་ཆོས་ཀྱི་ཡིད་འཕྲོག་པས། །མུ་སྟེགས་
[47a]
[47a.1]བྱེད་རྣམས་ཕམ་མཛད་ལ། །ཚོགས་ཀུན་དབང་དུ་མཛད་པ་དེ། །ཁྱེད་ལ་བདེ་ལེགས་མཛད་པར་འགྱུར། །སངས་རྒྱས་ཁྱེད་ལ་བདེ་ལེགས་མཛད། །བརྒྱ་བྱིན་ལྷར་བཅས་བདེ་ལེགས་དང་། །འབྱུང་པོ་ཀུན་གྱི་བདེ་ལེགས་ནི། །ཁྱེད་ལ་དུས་
[47a.2]ཀུན་སྦྱིན་གྱུར་ཅིག །སངས་རྒྱས་བསོད་ནམས་མཐུ་དག་དང་། །ལྷ་རྣམས་ཀྱིས་ནི་བསམས་པ་ཡིས། །ཁྱེད་རྣམས་དོན་འདོད་གང་ཡིན་པ། །དོན་དེ་དེ་རིང་གྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །རྐང་བཞི་ཁྱེད་ཅག་བདེ་ལེགས་ཤོག །ཁྱེད་
[47a.3]ཅག་ལམ་འགྲོ་བདེ་ལེགས་ཤོག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །ཉི་མའི་གུང་ལ་གནས་པར་ཤོག །ཁྱེད་ཅག་ཀུན་དུ་བདེ་ལེགས་ཤོག །ཁྱེད་ཅག་སྡིག་པར་མ་གྱུར་ཅིག །སངས་རྒྱས་ལྷ་ནི་སྟོང་རྣམས་ཀྱིས། །ཡོངས་
[47a.4]སུ་བསྐོར་ཏེ་གཤེགས་མཛད་ཀྱིས། །སྡང་སེམས་ཅན་རྣམས་བྱེར་གྱུར་ཅིག །སྙིང་རྗེའི་བདག་ཉིད་ཅན་རྣམས་འཁོད། །སངས་རྒྱས་རང་སངས་རྒྱས་རྣམས་དང་། །དགྲ་བཅོམ་སློབ་པའི་བདེན་ཚིག་གིས། །འཇིག་རྟེན་མི་ཕན་བྱེད་པ་རྣམས། །གྲོང་ཁྱེར་འདི་ནི་
[47a.5]གཏོང་གྱུར་ཅིག །སེམས་ཅན་ཀུན་དང་སྲོག་ཆགས་ཀུན། །འབྱུང་པོ་ཀུན་དང་ཁྱེད་ཅག་ཀུན། །བདེ་བ་འབའ་ཞིག་ལྡན་གྱུར་ཅིག །ཐམས་ཅད་ནད་ནི་མེད་གྱུར་ཅིག །ཀུན་གྱིས་བཟང་པོ་མཐོང་གྱུར་ཅིག །གང་ཡང་སྡིག་པར་མ་གྱུར་ཅིག །འབྱུང་པོ་གང་དག་
[47a.6]འདིར་ནི་ལྷགས་གྱུར་ཅིང་། །ས་འམ་འོན་ཏེ་བར་སྣང་གནས་པ་རྣམས། །སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང་། །ཉིན་དང་མཚན་དུ་ཆོས་ཀྱང་སྤྱོད་གྱུར་ཅིག །ཅེས་བརྗོད་ཅིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་
[47a.7]ཀྱི་ལྟར་མཉན་ནས་ཡངས་པ་ཅན་དུ་སོང་སྟེ་གྲོང་ཁྱེར་གྱི་ཐེམ་པ་ལ་རྐང་པ་བཞག་ནས་གསང་སྔགས་ཀྱི་ཚིག་འདི་དག་དང་། ཚིགས་སུ་བཅད་པ་འདི་དག་སྨྲས་སོ། །བི་ས་ར་ཏ་བི་ས་ར་ཏ་བི་ས་ར་ཏ་བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །
[47b]
[47b.1]སངས་རྒྱས་ཐམས་ཅད་ཀྱིས་དགོངས་པ། རང་སངས་རྒྱས་ཐམས་ཅད་ཀྱིས་དགོངས་པ། དགྲ་བཅོམ་པ་ཐམས་ཅད་ཀྱིས་བསམས་པ། སློབ་པ་ཐམས་ཅད་ཀྱིས་བསམས་པ། ཉན་ཐོས་ཐམས་ཅད་ཀྱིས་བསམས་པ། བདེན་པའི་ཚིག་སྨྲ་བ་ཐམས་ཅད་ཀྱིས་
[47b.2]བསམས་པ། ཆོས་རྣམས་ཀྱིས་བསམས་པ། འདོད་པའི་དབང་ཕྱུག་གིས་བསམས་པ། ཚངས་པས་བསམས་པ། ཚངས་པ་སོ་སོས་བསམས་པ། དབང་པོས་བསམས་པ། ལྷས་བསམས་པ། ལྷ་མ་ཡིན་གྱི་དབང་པོས་བསམས་པ། ལྷ་མ་ཡིན་ཐམས་ཅད་
[47b.3]ཀྱིས་བསམས་པ། ལྷ་མ་ཡིན་གྱི་མངག་གཞུག་པས་བསམས་པ། འབྱུང་པོ་ཐམས་ཅད་ཀྱིས་བསམས་པ། བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །མུན་ཙ་ཏ་མུན་ཙ་ཏ་མ་འདུག་ཤིག །
[47b.4]ཡམས་ཀྱི་ནད་ཉེ་བར་ཞི་བར་འདུག་པར་གྱུར་ཅིག །ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། སངས་རྒྱས་ལྷ་ཆེན་པོ་ལྷའི་ཡང་ལྷ་ལྷའི་བླ་མ་གཤེགས་ཏེ་དབང་པོ་དང་བཅས་པའི་ལྷ་རྣམས་དང་། ཚངས་པ་དང་བཅས་པའི་ལྷ་རྣམས་དང་། དབང་བདག་
[47b.5]དང་བཅས་པ་རྣམས་དང་། སྐྱེ་དགུའི་བདག་པོ་དང་བཅས་པ་རྣམས་དང་། འཇིག་རྟེན་སྐྱོང་བ་བཞི་པོ་དག་ཀྱང་འཇུག་པར་འགྱུར་རོ། །ལྷ་བརྒྱ་སྟོང་ཕྲག་དུ་མ་དག་དང་། ལྷ་མ་ཡིན་གྱི་དབང་པོ་རྣམས་དང་། ལྷ་མ་ཡིན་བརྒྱ་སྟོང་ཕྲག་དུ་མ་དག་ཀྱང་འཇུག་པར་འགྱུར་རོ། །
[47b.6]བཅོམ་ལྡན་འདས་ལ་མངོན་པར་དད་པའི་འབྱུང་པོ་བརྒྱ་སྟོང་མང་པོ་དག་ཀྱང་སེམས་ཅན་ཐམས་ཅད་ཀྱི་དོན་གྱི་ཕྱིར་འཇུག་སྟེ། དེ་དག་གིས་ཁྱེད་རྣམས་ལ་གནོད་པར་བྱེད་པར་འགྱུར་གྱིས། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། མྱུར་དུ་བྱེར་ཅིག །
[47b.7]ཁྱེད་ཅག་ལས་གང་དག་སྡང་བའི་སེམས་དང་ལྡན་པ་དེ་དག་ནི་བརླག་པར་གྱུར་ཅིག །གང་དག་བྱམས་པའི་སེམས་དང་ལྡན་ཞིང་ཉེས་པར་མི་འདོད་ལ་སྲུང་བ་བྱེད་པར་འདོད་པ་དེ་དག་ནི་འཁོད་ཅིག །དགོངས་པ་ལ་ཡང་འཇུག་པར་གྱུར་ཅིག །སངས་རྒྱས་འཇིག་རྟེན་ལ་ཐུགས་
[48a]
[48a.1]བརྩེ་བ་ཅན་གྱིས་འདི་སྐད་ཅེས་བཀའ་སྩལ་ཏོ། །སུ་མུ་སུ་མུ། སུ་མུ་སུ་མུ། སུ་མུ་རུ་སུ་མུ་རུ། སུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མི་རི་མི་རི། མི་རི་མི་རི། མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་
[48a.2]མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི་ཏི། རི་རི་རི་རི་རི་རི། རཱི་རཱི་རཱི་རཱི་རཱི་རཱི་ཏི། མི་རི་མི་རི། མི་རི་མི་རི། མི་རི་མི་རི་ཏི། ཧ་སི། མི་རི་མི་རི་ཏི། མི་རི་མི་རི། སི་སི་མི། ཀང་ཀ་ར་ཀང་ཀ་ར་ཏཱ། ཀང་ཀ་ར་ཀང་ཀ་ར་
[48a.3]ཀ་ཙཱ་ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ་ཏི། ཀུ་རཱི་ཤེ། ཀང་ཀ་རཱི་ཤེ། ཀང་ཀ་རཱི་ཤེ། རི་རི་རི་རི་རི་རི། རེ་ཕཱ་སཱ་རི། རི་པུ་རི་པུ། རི་པུ་རི་པུ། རི་པུ་རི་པུ་རི་པུ། ནཱ་ཐཱན་ཐཱ་ཐཱ། རི་པུ་རི་པུན་ཐཱ་ཐཱ། ནིར་གཙྪ་ཏ། 
[48a.4]ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། པ་ལཱ་ཡ་ཐ། རི་པུ་རི་པུ་པཱ་ལཱ་ཡ་ཐ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན། སེམས་ཅན་ཐམས་ཅད་ལ་ཕན་པར་ལྷག་པར་དགོངས་པ། བྱམས་པ་ལ་གནས་པ། ཐུགས་རྗེ་དང་དགའ་བ་ལ་གནས་པ། བཏང་སྙོམས་ལ་
[48a.5]གནས་པ་གཤེགས་ཏེ། ལྷ་ཐམས་ཅད་དང་། འབྱུང་པོ་ཐམས་ཅད་ཀྱི་བླ་མ་སངས་རྒྱས་ཀྱི་ཆོས་ཉིད་ཀྱི་ཡེ་ཤེས་ཀྱི་གསང་སྔགས་ཀྱི་ཚིག་གྲུབ་པ་གྲུབ་པའི་ཚིགས་སུ་བཅད་པ་འདི་དག་གསུངས་སོ། །གང་གི་སྲེད་པའི་ཆགས་པ་དག །རྣམ་པར་བཅོམ་ནས་འདུལ་མཛད་
[48a.6]པ། །ཐུགས་ཞི་གནོད་པ་མི་མངའ་དེ། །ཁྱེད་ལ་བདེ་ལེགས་མཛད་པར་འགྱུར། །འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་དུ་འཛུད་མཛད་ཅིང་། །ཆོས་རྣམས་ཐམས་ཅད་སྟོན་པ་དེ། །ཁྱེད་ལ་བདེ་ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །
[48a.7]སེམས་ཅན་ཀུན་གྱི་དོན་གྱི་ཕྱིར། །གང་གིས་བདེ་བ་མངའ་མཛད་དེ། །ཁྱེད་ལ་བདེ་ལེགས་མཛད་པར་འགྱུར། །སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེ། །ཁྱེད་ལ་བདེ་ལེགས་མཛད་པར་འགྱུར། །གང་
[48b]
[48b.1]ཞིག་འཁོར་བར་འཁོར་བ་ཡི། །སེམས་ཅན་ཀུན་གྱི་སྐྱོབ་གྱུར་པ། །གླིང་དང་དཔུང་གཉེན་གྱུར་པ་དེ། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་ཆོས་ཀུན་མངོན་སུམ་གྱུར། །གཙང་ཞིང་སླུ་བ་མི་མངའ་བ། །གསུང་གཙང་གཙང་བར་མཛད་པ་དེ། །ཁྱེད་
[48b.2]ལ་བདེ་ལེགས་མཛད་པར་འགྱུར། །དཔའ་བོ་ཆེན་པོ་གང་སྐྱེས་པས། །ཕུན་སུམ་ཚོགས་དོན་འབྱོར་གྱུར་ཅིང་། །དོན་གྲུབ་ཚོགས་ཀྱང་གྲུབ་པ་དེ། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་སྐྱེས་པས་ས་རྣམས་དང་། །ནགས་ཚལ་བཅས་པར་རབ་གཡོས་
[48b.3]ནས། །སེམས་ཅན་ཐམས་ཅད་རབ་དགའ་དེ། །ཁྱེད་ལ་བདེ་ལེགས་མཛད་པར་འགྱུར། །བྱང་ཆུབ་སྙིང་པོར་གང་ཞིག་གིས། །ས་རྣམས་རྣམ་དྲུག་གཡོས་གྱུར་ཅིང་། །བདུད་ཡིད་མི་བདེར་གྱུར་པ་དེ། །ཁྱེད་ལ་བདེ་ལེགས་མཛད་པར་འགྱུར། །ཆོས་ཀྱི་
[48b.4]འཁོར་ལོ་བསྐོར་བ་ན། །འཕགས་པའི་བདེན་པ་གསུང་བ་གང་། །ཐུབ་པ་གྲགས་པ་འབྱུང་བ་དེ། །ཁྱེད་ལ་བདེ་ལེགས་མཛད་པར་འགྱུར། །གང་གིས་ཆོས་ཀྱི་ཡིད་འཕྲོག་པས། །མུ་སྟེགས་བྱེད་རྣམས་ཕམ་མཛད་ལ། །ཚོགས་ཀུན་དབང་དུ་མཛད་པ་དེ། །
[48b.5]ཁྱེད་ལ་བདེ་ལེགས་མཛད་པར་འགྱུར། །སངས་རྒྱས་ཁྱེད་ལ་བདེ་ལེགས་མཛད། །བརྒྱ་བྱིན་ལྷར་བཅས་བདེ་ལེགས་དང་། །འབྱུང་པོ་ཀུན་གྱི་བདེ་ལེགས་ནི། །ཁྱེད་ལ་དུས་ཀུན་སྦྱིན་གྱུར་ཅིག །སངས་རྒྱས་བསོད་ནམས་མཐུ་དག་དང་། །ལྷ་རྣམས་ཀྱིས་ནི་བསམས་
[48b.6]པ་ཡིས། །ཁྱེད་རྣམས་དོན་འདོད་གང་ཡིན་པ། །དོན་དེ་དེ་རིང་གྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །རྐང་བཞི་ཁྱེད་ཅག་བདེ་ལེགས་ཤོག །ཁྱེད་ཅག་ལམ་འགྲོ་བདེ་ལེགས་ཤོག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་
[48b.7]མཚན་བདེ་ལེགས། །ཉི་མའི་གུང་ལ་གནས་པར་ཤོག །ཁྱེད་ཅག་ཀུན་དུ་བདེ་ལེགས་ཤོག །ཁྱེད་ཅག་སྡིག་པར་མ་གྱུར་ཅིག །སངས་རྒྱས་ལྷ་ནི་སྟོང་རྣམས་ཀྱིས། །ཡོངས་སུ་བསྐོར་ཏེ་གཤེགས་མཛད་ཀྱིས། །སྡང་སེམས་ཅན་རྣམས་བྱེར་གྱུར་ཅིག །
[49a]
[49a.1]སྙིང་རྗེའི་བདག་ཉིད་ཅན་རྣམས་འཁོད། །སངས་རྒྱས་རང་སངས་རྒྱས་རྣམས་དང་། །དགྲ་བཅོམ་སློབ་པའི་བདེན་ཚིག་གིས། །འཇིག་རྟེན་མི་ཕན་བྱེད་པ་རྣམས། །གྲོང་ཁྱེར་འདི་ནི་གཏོང་གྱུར་ཅིག །སེམས་ཅན་ཀུན་དང་སྲོག་ཆགས་ཀུན། །
[49a.2]འབྱུང་པོ་ཀུན་དང་ཁྱེད་ཅག་ཀུན། །བདེ་བ་འབའ་ཞིག་ལྡན་གྱུར་ཅིག །ཐམས་ཅད་ནད་ནི་མེད་གྱུར་ཅིག །ཀུན་གྱིས་བཟང་པོ་མཐོང་གྱུར་ཅིག །གང་ཡང་སྡིག་པར་མ་གྱུར་ཅིག །འབྱུང་པོ་གང་དག་འདིར་ནི་ལྷགས་གྱུར་ཅིང་། །ས་འམ་འོན་ཏེ་བར་སྣང་གནས་
[49a.3]པ་རྣམས། །སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང་། །ཉིན་དང་མཚན་དུ་ཆོས་ཀྱང་སྤྱོད་གྱུར་ཅིག །ཅེས་བརྗོད་པ་དང་། དེར་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་མི་ངས་ཞི་བར་གྱུར་ཏོ།། །།སྡོམ་ལ། འོད་
[49a.4]མ་དང་ནི་དབུས་ཀྱི་གྲོང་། །མི་ཐི་ལ་དང་ལུས་འཕགས་དང་། །སཱ་ལ་ཁྲོན་པ་ངན་སྤོང་བུ། །ངུར་སྨྲིག་གཙུག་ཕུད་བསྔགས་ལྡན་དང་། །གནག་ལྷས་དང་ནི་སྡིག་ཅན་དང་། །ཀུ་ཤའི་གྲོང་ཁྱེར་ཐ་མ་ཡིན། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་
[49a.5]སྩལ་པ། ཀུན་དགའ་བོ་འོད་མ་ཅན་གྱི་གྲོང་གང་ན་བར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་འོད་མ་ཅན་གྱི་གྲོང་དུ་བྱོན་ནས། འོད་
[49a.6]མ་ཅན་གྱི་གྲོང་གི་བྱང་ཕྱོགས་ཀྱི་གྲོང་ཤིང་ཤ་པའི་ཚལ་ན་བཞུགས་སོ། །དེའི་ཚེ་མུ་གེ་ཉམ་ང་བ་དགོན་པ་སློང་མོ་པས་ཟས་རྙེད་པར་དཀའ་བ་བྱུང་བར་གྱུར་ཏོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ད་ལྟར་འདིར་མུ་གེ་ཉམ་ང་བ་དགོན་པ་
[49a.7]སློང་མོ་པས་ཟས་རྙེད་པར་དཀའ་བ་བྱུང་གིས། དགེ་སློང་དག་ཚུར་ཁྱེད་ལས་སྨོས་འདྲིན་ཇི་ལྟ་བུ་ཡོད་པ་དང་། གཏམ་འདྲེས་པ་ཇི་ལྟ་བུ་ཡོད་པ་དང་། འགྲོགས་བཤེས་ཇི་ལྟ་བུ་ཡོད་པ་དེ་དག་ནི་ཡངས་པ་ཅན་གྱི་ཉེ་འཁོར་གྱི་སྤོང་བྱེད་ཀྱི་གྲོང་དུ་དབྱར་གནས་པར་དམ་ཆོས་ཤིག །
[49b]
[49b.1]ང་ཡང་བསྙེན་བཀུར་བ་དགེ་སློང་ཀུན་དགའ་བོ་དང་། འོད་མ་ཅན་གྱི་གྲོང་འདི་ཉིད་དུ་དབྱར་བཞུགས་པར་དམ་བཅས་ན་ཐམས་ཅད་བསོད་སྙོམས་ཀྱིས་ཕོངས་པར་མི་འགྱུར་གྲང་། བཙུན་པ་བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་བཅོམ་ལྡན་འདས་ཀྱི་ལྟར་མཉན་
[49b.2]ནས་སྨོས་འདྲིན་ཇི་ལྟ་བུ་ཡོད་པ་དང་། གཏམ་འདྲེས་པ་ཇི་ལྟ་བུ་ཡོད་པ་དང་། འགྲོགས་བཤེས་ཇི་ལྟ་བུ་ཡོད་པ་དག་ནི་ཡངས་པ་ཅན་གྱི་ཉེན་ཀོར་སྤོང་བྱེད་ཀྱི་གྲོང་དུ་དབྱར་གནས་པར་དམ་བཅས་སོ། །བཅོམ་ལྡན་འདས་ཀྱང་བསྙེན་བཀུར་བ་དགེ་སློང་ཀུན་དགའ་བོ་དང་། 
[49b.3]འོད་མ་ཅན་གྱི་གྲོང་ཁྱེར་དེ་ཉིད་དུ་དབྱར་བཞུགས་པར་དམ་བཅས་སོ། །དབྱར་གྱི་གནས་དེར་བཅོམ་ལྡན་འདས་སྙུན་ཚབས་ཆེན་པོ་མི་བཟད་པ་དྲག་པ་གྲོངས་ལ་ཐུག་པ་ཞིག་གིས་ཐེབས་སོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བདག་ནད་ཚབས་ཆེན་པོ་
[49b.4]མི་བཟད་པ་དྲག་པ་ཤི་ལ་ཐུག་པས་ཐེབས་ལ། དགེ་སློང་གི་དགེ་འདུན་ཡང་འཐོར་བར་གྱུར་ན། དགེ་སློང་གི་དགེ་འདུན་འཐོར་བ་ན། བདག་ཡོངས་སུ་མྱ་ངན་ལས་འདའ་བ་ནི་བདག་གི་ཆ་མ་ཡིན་གྱིས། མ་ལ་བདག་གིས་ཚོར་བ་གཅིག་པོ་དེ་བརྩོན་འགྲུས་ཀྱིས་
[49b.5]བཅིལ་ལ། མཚན་མ་ཐམས་ཅད་ཡིད་ལ་མི་བྱ་བར་སེམས་ཀྱི་ཏིང་ངེ་འཛིན་མཚན་མ་མེད་པ་ལ་ལུས་ཀྱིས་མངོན་སུམ་དུ་བསྒྲུབས་ཏེ་གནས་པར་བྱའོ། །སྙམ་དུ་དགོངས་སོ། །དེ་ནས་བཅོམ་ལྡན་འདས་ཀྱིས་ཚོར་བ་གཅིག་པོ་དེ་བརྩོན་འགྲུས་ཀྱིས་སླར་བཅིལ་ནས། མཚན་
[49b.6]མ་ཐམས་ཅད་ཡིད་ལ་མི་མཛད་པས་སེམས་ཀྱི་ཏིང་ངེ་འཛིན་མཚན་མ་མེད་པ་སྐུས་མངོན་སུམ་དུ་མཛད་དེ་བསྒྲུབས་ནས་བཞུགས་ཏེ། དེ་ནས་བཅོམ་ལྡན་འདས་ལྷག་པར་སྤྱོད་པ་དང་ལྷག་པར་འཚོ་བར་གྱུར་ཏོ། །དེ་ནས་ཚེ་དང་ལྡན་པ་ཀུན་དགའ་བོ་དགོངས་ཀ་ནང་དུ་ཡང་དག་འཇོག་
[49b.7]ལས་ལངས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་(བས་,བོས་)བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
[50a]
[50a.1]བཙུན་པ་བཅོམ་ལྡན་འདས་སྙུན་ཚབས་ཆེན་པོ་མི་བཟད་པ་དྲག་པ་གྲོངས་ལ་ཐུག་པས་ཐེབས་པར་གློ་བར་ཆུད་ནས་བདག་གི་ལུས་དུག་འཚལ་བ་བཞིན་དུ་ཕྱོགས་ཀྱང་བསླད། བདག་གིས་ཐོས་པའི་ཆོས་རྣམས་ཀྱང་བསྐྱུད་པར་གྱུར་ལགས་ཏེ། དེ་ལ་བདག་གློ་བ་
[50a.2]རེ་བར་ན་རེ་ཞིག་བཅོམ་ལྡན་འདས་ཀྱིས་དགེ་སློང་གི་དགེ་འདུན་གྱི་སླད་དུ་ཞལ་ཆེམས་ཅུང་ཟད་བཀའ་མ་སྩལ་གྱི་བར་དུ་ཡོངས་སུ་མྱ་ངན་ལས་མི་འདའོ་སྙམ་དུ་བགྱིད་དོ། །ཀུན་དགའ་བོ་གང་ཞིག་འདི་སྙམ་དུ་དགེ་སློང་གི་དགེ་འདུན་ནི་བདག་ཡིན་ཏེ། བདག་གིས་དགེ་སློང་གི་དགེ་འདུན་
[50a.3]བསྟན་པར་བྱའོ། །བདག་གིས་དགེ་སློང་གི་དགེ་འདུན་དྲང་ངོ་སྙམ་དུ་སེམས་པ་དེ་ནི་དགེ་སློང་གི་དགེ་འདུན་གྱི་ཕྱིར་ཁ་ཆེམས་ཅུང་ཟད་སྨྲ་བར་འགྱུར་བ་ཉིད་ན། ཀུན་དགའ་བོ་ང་ལ་འདི་སྙམ་དུ་དགེ་སློང་གི་དགེ་འདུན་ནི་ངའི་ཡིན་ཏེ། ངས་དགེ་སློང་གི་དགེ་འདུན་བསྟན་པར་བྱའོ། །
[50a.4]ངས་དགེ་སློང་གི་དགེ་འདུན་དྲང་ངོ་སྙམ་དུ་དགོངས་པ་མི་མངའ་ན། ངས་དགེ་སློང་གི་དགེ་འདུན་གྱི་ཕྱིར་ཞལ་ཆེམས་ཁོ་ན་ཅུང་ཟད་བསྟན་དུ་ཅི་ཡོད། གཞན་ཡང་ཀུན་དགའ་བོ་ང་ལ་དགེ་སློང་གི་དགེ་འདུན་གྱི་རག་ལུས་པ་ཅི་ཞིག་ཡོད། ཀུན་དགའ་བོ་ངས་རྟག་ཏུ་གོམས་པར་བྱ་
[50a.5]བའི་ཆོས་འདི་ལྟ་སྟེ། དྲན་པ་ཉེ་བར་གཞག་པ་བཞི་པ་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། (འཕག་,འཕགས་)པའི་ལམ་ཡན་ལག་བརྒྱད་པ་ནི་བཤད་
[50a.6]ཟིན་ཏོ།། །།འདུལ་བ་གཞི། བམ་པོ་ཉི་ཤུ་དགུ་པ། ཀུན་དགའ་བོ་དེ་བཞིན་གཤེགས་པ་ལ་ནི་གང་ཞིག་གཞན་དག་གིས་ཤེས་ན་མི་རུང་བས་དེ་བཞིན་གཤེགས་པས་བཅབ་བོ་སྙམ་དུ་དགོངས་པའི་སློབ་དཔོན་གྱི་དཔེ་མཁྱུད་མི་མངའོ། །ཀུན་དགའ་
[50a.7]བོ་འོན་ཀྱང་གང་གི་ཚེ་དེ་བཞིན་གཤེགས་པ་སྙུན་ཚབས་ཆེན་པོ་མི་བཟད་པ་དྲག་པོས་གྲོངས་ལ་ཐུག་པས་ཐེབས་པ་དེ་ལ་ང་འདི་སྙམ་དུ་སེམས་ཏེ། བདག་ནད་ཚབས་ཆེན་པོ་མི་བཟད་པ་དྲག་པ་ཤི་ལ་ཐུག་པས་ཐེབས་ལ། དགེ་སློང་གི་དགེ་འདུན་ཡང་འཐོར་བར་གྱུར་
[50b]
[50b.1]ན་དགེ་སློང་གི་དགེ་འདུན་འཐོར་བ་ན། བདག་ཡོངས་སུ་མྱ་ངན་ལས་འདའ་བ་ནི་བདག་གི་ཆ་མ་ཡིན་གྱིས། མ་ལ་བདག་གིས་ཚོར་བ་གཅིག་པོ་དེ་བརྩོན་འགྲུས་ཀྱིས་སླར་བཅིལ་ལ། མཚན་མ་ཐམས་ཅད་ཡིད་ལ་མི་བྱ་བར་སེམས་ཀྱི་ཏིང་ངེ་འཛིན་མཚན་མ་མེད་པ་ལ་ལུས་
[50b.2]ཀྱིས་མངོན་སུམ་དུ་བསྒྲུབས་ཏེ་གནས་པར་བྱའོ་སྙམ་ནས་ངས་ཚོར་བ་གཅིག་པོ་དེ་བརྩོན་འགྲུས་ཀྱིས་སླར་བཅིལ་ནས་མཚན་མ་ཐམས་ཅད་ཡིད་ལ་མི་མཛད་པར་སེམས་ཀྱི་ཏིང་ངེ་འཛིན་མཚན་མ་མེད་པ་སྐུས་མངོན་སུམ་དུ་བསྒྲུབས་ནས་བཞུགས་ཏེ། དེས་ན་དེ་བཞིན་གཤེགས་
[50b.3]པ་ལྷག་པར་སྤྱོད་པ་དང་ལྡན་ཞིང་ལྷག་པར་འཚོ་བར་གྱུར་ཏོ། །གཞན་ཡང་ཀུན་དགའ་བོ་ད་ནི་དེ་བཞིན་གཤེགས་པ་ན་ཚོད་ལོ་བརྒྱད་བཅུ་ལོན་པས་སྐུ་བགྲེས་འཁོགས་གཏུགས་པར་གྱུར་ཏེ། རྣམ་པ་གཉིས་ལ་བརྟེན་ནས་འཚོའོ། །དཔེར་ན་ཤིང་རྟ་རྙིང་པ་རྣམ་པ་གཉིས་
[50b.4]ལ་བརྟེན་ནས་བརྟན་པ་དེ་བཞིན་དུ། དེ་བཞིན་གཤེགས་པ་ཡང་ན་ཚོད་ལོ་བརྒྱད་བཅུ་ལོན་པས་སྐུ་བགྲེས་འཁོགས་གཏུགས་པར་གྱུར་ཏེ། རྣམ་པ་གཉིས་ལ་བརྟེན་ནས་འཚོའོ། །དེ་ལྟ་བས་ན་ཀུན་དགའ་བོ་ཁྱོད་མྱ་ངན་མ་བྱེད་ཅིག །ཉོན་མོངས་པར་མ་བྱེད་ཅིག །སྨྲེ་སྔགས་
[50b.5]མ་འདོན་ཅིག །སྐྱེ་བ་དང་། བྱུང་བ་དང་། བྱས་པ་དང་། འདུས་བྱས་པ་དང་། བསགས་པ་གང་ཡིན་པ་དེ་རྟེན་ཅིང་འབྲེལ་པར་འབྱུང་བ་རྣམ་པར་འགྱེས་པའི་ཆོས་ཅན་དེ་ལ་མི་འཇིག་པ་དེ་ལྟ་བུ་ལྟ་ག་ལ་རྙེད་དེ། དེ་ནི་གནས་མེད་དོ། །ཀུན་དགའ་བོ་གང་ཡང་ངས་ཁྱོད་
[50b.6]ལ་སྡུག་པ་དང་། ཕངས་པ་དང་། དགའ་བ་དང་། ཡིད་དུ་འོང་བ་ཐམས་ཅད་དང་འབྲལ་བ་དང་། འཇིག་པ་དང་། འགྱེས་པ་དང་། མི་ལྡན་པར་འགྱུར་བར་སྔ་ནས་བཤད་ཟིན་ཏོ། །ཀུན་དགའ་བོ་དེ་ལྟ་བས་ནད་ལྟའམ། ང་འདས་ཀྱང་རུང་། བདག་ཉིད་གླིང་དང་། བདག་
[50b.7]ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་པར་བྱའི་གླིང་གཞན་དང་སྐྱབས་གཞན་གྱིས་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཀུན་དགའ་བོ་ད་ལྟའམ། ང་འདས་ཀྱང་རུང་གང་སུ་དག་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་ཆོས་
[51a]
[51a.1]ཀྱི་སྐྱབས་ཀྱིས་གནས་པར་བྱེད་ཀྱི། གླིང་གཞན་དང་། སྐྱབས་གཞན་གྱིས་ནི་མ་ཡིན་པ་དེ་དག་ནི་འདི་ལྟ་སྟེ། ངའི་ཉན་ཐོས་བསླབ་པ་འདོད་པ་རྣམས་ཀྱི་མཆོག་ཡིན་ནོ། །ཀུན་དགའ་བོ་ཇི་ལྟར་ན་དགེ་སློང་གིས་བདག་ཉིད་གླིང་དང་། བདག་ཉིད་སྐྱབས་
[51a.2]དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་པར་བྱའི། གླིང་གཞན་དང་། སྐྱབས་གཞན་གྱིས་ནི་མ་ཡིན་ཞེ་ན། ཀུན་དགའ་བོ་འདི་ལ་དགེ་སློང་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་། དྲན་པ་དང་ལྡན་པས་འཇིག་རྟེན་
[51a.3]ལ་གནོད་སེམས་དང་ཡིད་མི་བདེ་བ་སྤངས་ནས་གནས་སོ། །ནང་གི་ལུས་དང་། ཕྱིའི་ལུས་དང་། ནང་དང་ཕྱིའི་ལུས་དང་། ནང་གི་ཚོར་བ་རྣམས་དང་། ཕྱིའི་ཚོར་བ་རྣམས་དང་། ནང་དང་ཕྱིའི་ཚོར་བ་རྣམས་དང་། ནང་གི་སེམས་དང་། ཕྱིའི་སེམས་དང་། ནང་དང་
[51a.4]ཕྱིའི་སེམས་དང་། ནང་གི་ཆོས་རྣམས་དང་། ཕྱིའི་ཆོས་རྣམས་དང་། ནང་དང་ཕྱིའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་། དྲན་པ་དང་ལྡན་པས་འཇིག་རྟེན་ལ་གནོད་སེམས་དང་། ཡིད་མི་བདེ་བ་སྤངས་ནས་གནས་པ་སྟེ། ཀུན་
[51a.5]དགའ་བོ་དགེ་སློང་འདི་ལྟ་བུ་ནི་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་ཀྱི། གླིང་གཞན་དང་། སྐྱབས་གཞན་གྱིས་ནི་མ་ཡིན་པ་ཡིན་ནོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་
[51a.6]པ། ཀུན་དགའ་བོ་དབུས་ཀྱི་གྲོང་གང་ན་བར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་ཀྱིས་ཕྱོགས་གཞན་ཞིག་ཏུ་འཛུམ་པ་མཛད་དོ། །ཆོས་ཉིད་ཀྱིས་གང་གི་ཚེ་སངས་
[51a.7]རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེའི་ཚེ་བཅོམ་ལྡན་འདས་ཀྱི་ཞལ་ནས་འོད་ཟེར་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་འབྱུང་ཞིང་ཁ་ཅིག་ནི་འོག་ཏུ་འགྲོའོ། །ཁ་ཅིག་ནི་སྟེང་དུ་འགྲོའོ། །གང་དག་འོག་ཏུ་སོང་བ་དེ་དག་ནི་ཡང་སོས་དང་། 
[51b]
[51b.1]ཐིག་ནག་དང་། སྡུད་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་རབ་ཏུ་ཚ་བ་དང་། མནར་མེད་པ་དང་། ཆུ་བུར་ཅན་དང་། ཆུ་བུར་རྡོལ་བ་དང་། སོ་ཐམས་ཐམས་དང་། ཀྱི་ཧུད་ཟེར་བ་དང་། ཨ་ཅུ་ཟེར་བ་དང་། ཨུཏྤལ་ལྟར་གས་པ་དང་། པདྨ་ལྟར་གས་
[51b.2]པ་དང་། པདྨ་ལྟར་གས་པ་ཆེན་པོའི་སེམས་ཅན་དམྱལ་བ་རྣམས་སུ་སོང་ནས་ཚ་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་བསིལ་བར་འབབ་བོ། །གྲང་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་དྲོ་བར་འབབ་བོ། །དེས་སེམས་ཅན་དེ་རྣམས་ཀྱི་
[51b.3]གནོད་པའི་ཁྱད་པར་དག་སོ་སོར་བཅིལ་ལོ། །དེ་རྣམས་འདི་སྙམ་དུ་སེམས་ཏེ། ཤེས་ལྡན་དག་ཅི་བདག་ཅག་འདི་ནས་ཤི་འཕོས་སམ་འོན་ཏེ་གཞན་དུ་སྐྱེས་སྙམ་པ་དང་། དེ་རྣམས་དད་པ་བསྐྱེད་པའི་ཕྱིར་བཅོམ་ལྡན་འདས་ཀྱིས་སྤྲུལ་པ་ཞིག་བཏང་ངོ་། །དེ་རྣམས་
[51b.4]ཀྱིས་སྤྲུལ་པ་མཐོང་ནས་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་ནི་འདི་ནས་ཤི་འཕོས་པ་ཡང་མེད་ལ། གཞན་དུ་སྐྱེས་པ་མེད་མོད་ཀྱི། འོན་ཀྱང་སྔོན་མ་མཐོང་བའི་སེམས་ཅན་འདིའི་མཐུས་བདག་ཅག་གི་སྡུག་བསྔལ་གྱི་ཁྱད་པར་རྣམས་སོ་སོར་བཅིལ་ལོ། །
[51b.5]ཞེས་དེ་རྣམས་སྤྲུལ་པ་ལ་སེམས་མངོན་པར་དད་པར་གྱུར་པས་དམྱལ་བ་མྱོང་བར་འགྱུར་བའི་ལས་དེ་ཟད་པར་བྱས་ནས་གང་དུ་བདེན་པ་རྣམས་ཀྱི་སྣོད་དུ་རུང་བར་འགྱུར་བ་ལྷ་དང་མི་རྣམས་ཀྱི་ནང་དུ་ཉིང་མཚམས་སྦྱོར་བ་བཟུང་ངོ་། །གང་དག་སྟེང་དུ་སོང་བ་དེ་དག་ནི་རྒྱལ་ཆེན་བཞིའི་རིས་
[51b.6]དང་། སུམ་བཅུ་རྩ་གསུམ་པ་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་དང་། ཚངས་རིས་དང་། ཚངས་པའི་མདུན་ན་འདོན་དང་། ཚངས་པ་ཆེན་པོ་དང་། འོད་ཆུང་དང་། ཚད་མེད་འོད་དང་། འོད་གསལ་དང་། དགེ་ཆུང་
[51b.7]དང་། ཚད་མེད་དགེ་དང་། དགེ་རྒྱས་དང་། སྤྲིན་མེད་དང་། བསོད་ནམས་སྐྱེས་དང་། འབྲས་བུ་ཆེ་བ་དང་། མི་ཆེ་བ་དང་། མི་གདུང་བ་དང་། གྱ་ནོམ་སྣང་བ་དང་། ཤིན་ཏུ་མཐོང་བ་དང་། འོག་མིན་གྱི་ལྷ་རྣམས་ཀྱི་ནང་དུ་སོང་ནས་མི་རྟག་པ་དང་། སྡུག་བསྔལ་བ་དང་། 
[52a]
[52a.1]སྟོང་པ་དང་། བདག་མེད་པའི་དབྱངས་སྒྲོག་ཅིང་ཚིགས་སུ་བཅད་པ་གཉིས་ཀྱིས་ཀྱང་བསྒྲགས་སོ། །བརྩམ་པར་བྱ་ཞིང་འབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ལ་གླང་ཆེན་བཞིན། །འཆི་བདག་སྡེ་ནི་གཞོམ་
[52a.2]པར་བྱ། །གང་ཞིག་རབ་ཏུ་བག་ཡོད་པས། །ཆོས་འདུལ་འདི་ལ་བརྩོན་གྱུར་ན། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཐ་མར་བྱེད་པར་འགྱུར། །དེ་ནས་འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བྱུལ་ནས་བཅོམ་ལྡན་
[52a.3]འདས་ཀྱི་རྗེས་བཞིན་དུ་འགྲོའོ། །དེ་ལ་གལ་ཏེ་བཅོམ་ལྡན་འདས་ཀྱིས་འདས་པའི་ལས་ལུང་སྟོན་པར་བཞེད་ན་ནི་བཅོམ་ལྡན་འདས་ཀྱི་སྣམ་ལོགས་སུ་ནུབ་པར་འགྱུར་རོ། །མ་འོངས་པ་ལུང་སྟོན་པར་བཞེད་ན་ནི་མདུན་ལོགས་སུ་ནུབ་པར་འགྱུར་རོ། །དམྱལ་བར་སྐྱེ་བར་
[52a.4]ལུང་སྟོན་པར་བཞེད་ན་ནི་ཞབས་ཀྱི་མཐིལ་དུ་ནུབ་པར་འགྱུར་རོ། །དུད་འགྲོར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་རྟིང་པར་ནུབ་པར་འགྱུར་རོ། །ཡི་དགས་སུ་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་མཐེ་བོར་ནུབ་པར་འགྱུར་རོ། །མིར་སྐྱེ་བར་ལུང་སྟོན་པར་བཞེད་ན་ནི་ཞབས་
[52a.5]ཀྱི་པུས་མོར་ནུབ་པར་འགྱུར་རོ། །སྟོབས་ཀྱི་འཁོར་ལོས་སྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་ཕྱག་གཡོན་པའི་མཐིལ་དུ་ནུབ་པར་འགྱུར། འཁོར་ལོས་སྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་ཕྱག་གཡས་པའི་མཐིལ་དུ་ནུབ་པར་འགྱུར། ལྷར་སྐྱེ་བར་ལུང་སྟོན་
[52a.6]པར་བཞེད་ན་ནི་ལྟེ་བར་ནུབ་པར་འགྱུར། ཉན་ཐོས་ཀྱི་བྱང་ཆུབ་ཏུ་ལུང་སྟོན་པར་བཞེད་ན་ནི་ཞལ་གྱི་ནང་དུ་ནུབ་པར་འགྱུར། རང་སངས་རྒྱས་ཀྱི་བྱང་ཆུབ་ཏུ་ལུང་སྟོན་པར་བཞེད་ན་ནི་མཛོད་སྤུར་ནུབ་པར་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་
[52a.7]བཞེད་ན་ནི་དབུའི་གཙུག་ཏུ་ནུབ་པར་འགྱུར་རོ། །དེ་ནས་འོད་ཟེར་དེ་དག་གིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ནས་ཞུས་པ། ཁ་དོག་
[52b]
[52b.1]སྣ་ཚོགས་སྟོང་གིས་བཀྲ་བ་ཡི། །ཚོགས་རྣམས་ཞལ་གྱི་ནང་ནས་བྱུང་གྱུར་པ། །ཇི་ལྟར་གདུགས་ནི་ཤར་བར་གྱུར་པ་བཞིན། །དེ་ཡིས་ཕྱོགས་རྣམས་ཀུན་དུ་སྣང་བར་བགྱིས། །ཡང་ཚིགས་སུ་བཅད་པ་དག་གིས་གསོལ་ཏོ། །རྒོད་བྲལ་ཞུམ་དང་རྒྱགས་པ་སྤངས་པ་
[52b.2]ཡིས། །སངས་རྒྱས་འགྲོ་ནང་མཆོག་གི་རྒྱུར་གྱུར་པ། །རྒྱལ་བ་དགྲ་ཐུལ་བྱེད་རྒྱུ་མ་མཆིས་པ། །རྩ་ལག་དུང་ལྟར་དཀར་འཛུམ་སྟོན་མི་མཛད། །དེ་སླད་བརྟན་པ་ཉིད་བློས་དུས་མཁྱེན་ནས། །རྒྱལ་བའི་དབང་པོ་ཐུབ་པ་སྐྱེས་ཀྱི་མཆོག །ཉན་པར་འཚལ་བའི་ཉན་པ་
[52b.3]པོ་རྣམས་ཀྱི། །ཐེ་ཙོམ་སྐྱེས་པ་གསུང་ཚིག་བརྟན་པ་དང་། །དམ་པ་བཟང་པོ་དག་གིས་བསལ་དུ་གསོལ། །ཚྭ་ཆུའི་རི་བོ་ལྟ་བུར་བརྟན་པའི་མཆོག །རྫོགས་སངས་རྒྱས་རྣམས་གློ་བུར་འཛུམ་མི་སྟོན། །བརྟན་པ་ཇི་སླད་འཛུམ་པ་སྟོན་མཛད་པ། །སྐྱེ་བོ་ཕལ་ཆེན་འདི་དག་
[52b.4]དེ་ཉན་འཚལ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་དེ་བཞིན་ནོ། །དེ་དེ་བཞིན་ཏེ། ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་རྒྱུ་མེད་རྐྱེན་མེད་པར་འཛུམ་པ་མི་མཛད་དོ། །ཀུན་དགའ་བོ་ཁྱོད་ཀྱིས་ས་
[52b.5]ཕྱོགས་འདི་མཐོང་ངམ། བཙུན་པ་འདི་མཐོང་ལགས་སོ། །ཀུན་དགའ་བོ་ཕྱོགས་འདིར་ཡང་དག་པར་རྫོགས་པའི་སངས་རྒྱས་གསུམ་བཞུགས་པར་གྱུར་ཏོ། །དེ་ནས་ཚེ་དང་ལྡན་པ་ཀུན་དགའ་བོས་མྱུར་བ་མྱུར་བར་བླ་གོས་བཞི་ལྟབ་ཏུ་བྱས་ཏེ་བཏིང་ནས་བཅོམ་ལྡན་འདས་ལ་
[52b.6]འདི་སྐད་ཅེས་གསོལ་ཏོ། །བཅོམ་ལྡན་འདས་གདན་བཤམས་པ་ཁོ་ན་ལ་བཞུགས་ཤིག་དང་། ས་ཕྱོགས་འདི་ཡང་དག་པར་རྫོགས་པའི་སངས་རྒྱས་བཞིས་ཡོངས་སུ་ལོངས་སྤྱད་པར་འགྱུར་ལགས་སོ། །བཅོམ་ལྡན་འདས་གདན་བཤམས་པ་ཉིད་ལ་བཞུགས་སོ། །སྐད་
[52b.7]ཅིག་གཅིག་བཞུགས་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གྲོང་ཁྱེར་མི་ཐི་ལ་གང་ན་བར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་ལུས་འཕགས་ཀྱི་ལྗོངས་
[53a]
[53a.1]རྒྱུ་ཞིང་གཤེགས་པ་ན་མི་ཐི་ལར་བྱོན་ནས། མི་ཐི་ལའི་ལྷ་ཆེན་པོའི་ཨ་མྲའི་ཚལ་ན་བཞུགས་སོ། །དེ་ནས་བཅོམ་ལྡན་འདས་ཀྱིས་ས་ཕྱོགས་གཞན་ཞིག་ཏུ་འཛུམ་པ་མཛད་དོ། །ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་འཛུམ་པ་མཛད་པ་མཐོང་
[53a.2]ངོ་། །མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མ་མཆིས་རྐྱེན་མ་མཆིས་པར་འཛུམ་པ་མི་མཛད་ན་བཙུན་པ་བཅོམ་ལྡན་འདས་འཛུམ་པ་མཛད་པ་དེའི་རྒྱུ་
[53a.3]གང་ལགས་རྐྱེན་གང་ལགས། ཀུན་དགའ་བོ་དེ་དེ་བཞིན་ནོ། །དེ་དེ་བཞིན་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མེད་རྐྱེན་མེད་པར་འཛུམ་པ་མི་མཛད་དོ། །ཀུན་དགའ་བོ་སྔོན་བྱུང་བ་མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པར་
[53a.4]གྱུར་ཏེ། མི་ཚེ་ལོ་བརྒྱད་ཁྲི་པ་རྣམས་ཀྱི་འཛམ་བུའི་གླིང་འདི་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ། གྲོང་དང་། གྲོང་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་གི་བར་བྱ་གག་གི་འཕུར་སྟབས་ཀྱིས་ཆོད་པ་བྱུང་བར་
[53a.5]གྱུར་ཏོ། །མི་ཚེ་ལོ་བརྒྱད་ཁྲི་པ་རྣམས་ལ་ལུས་ཀྱི་གནོད་པ་ནི་འདི་ལྟ་བུ་དག་འབྱུང་སྟེ། འདི་ལྟ་སྟེ་གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་། འདོད་པ་དང་། ཡི་ག་འཆུས་པ་དང་། རྒ་བ་ཡིན་ནོ། །མི་ཚེ་ལོ་བརྒྱད་ཁྲི་པ་རྣམས་ཀྱི་བུ་མོ་ནི་བཙས་ནས་ལོ་ལྔ་བརྒྱ་ལོན་
[53a.6]པ་དང་ཁྱོ་ལ་གཏོང་བར་བྱེད་དེ། དཔེར་ན་ད་ལྟར་གྱི་ལོ་བཅྭ་ལྔའམ་ལོ་བཅུ་དྲུག་ལོན་པ་བཞིན་ནོ། །ཀུན་དགའ་བོ་མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་འཁོར་ལོས་སྒྱུར་བའི་རྒྱལ་པོ་ལྷ་ཆེན་པོ་ཞེས་བྱ་བ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་
[53a.7]དང་ལྡན་པ་ཞིག་བྱུང་ངོ་། །དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་བྱུང་སྟེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཉིད་ཡིན་
[53b]
[53b.1]ནོ། །དེ་ལ་ཡང་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་བར་བྱུང་སྟེ། དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པ་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་
[53b.2]མེད་ལ། ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་སོ། །དེ་ནས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འབྲེག་མཁན་གྱི་མིས་སྐྲ་དང་ཁ་སྤུ་འཆོས་པ་ན་འབྲེག་མཁན་གྱི་མི་ལ་སྨྲས་པ། ཀྱེ་ནང་རྗེ་ངའི་དབུ་ལ་སྐྲ་དཀར་པོ་སྐྱེས་པ་ཁྱོད་ཀྱིས་མཐོང་དང་ལྷའི་ཕོ་ཉ་བྱུང་བ་
[53b.3]ཡིན་གྱིས་དེའི་ཚེ་ངའི་སྙན་དུ་གསོལ་ཅིག །ལྷ་བཀའ་བཞིན་འཚལ་ཞེས་འབྲེག་མཁན་གྱི་མིས་རྒྱལ་པོ་ལྷ་ཆེན་པོའི་ལྟར་མཉན་ཏོ། །དུས་གཞན་ཞིག་ན་འབྲེག་མཁན་གྱིས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འཆོས་པ་ན་རྒྱལ་པོ་ལྷ་ཆེན་པོའི་མགོ་ལ་སྐྲ་དཀར་པོ་སྐྱེས་པས་ལྷའི་
[53b.4]ཕོ་ཉ་བྱུང་བར་མཐོང་ངོ་། །མཐོང་ནས་ཀྱང་རྒྱལ་པོ་ལྷ་ཆེན་པོ་ལ་འདི་སྐད་ཅེས་སྨྲས་སོ། །ལྷ་མཁྱེན་པར་མཛད་དུ་གསོལ། ཁྱོད་ཀྱི་དབུ་ལ་དབུ་སྐྲ་དཀར་པོ་སྐྱེས་པས་ལྷའི་ཕོ་ཉ་བྱུང་ལགས་སོ། །དེས་སྨྲས་པ། ཀྱེ་ནང་རྗེ་ཁྱོད་ཀྱིས་སྐྲ་དཀར་པོ་དེ་དག་མི་བྲེག་པར་དལ་བུ་
[53b.5]དལ་བུས་ཕྱུང་ལ་ངའི་ལག་ཏུ་བྱིན་ཅིག །ལྷ་བཀའ་བཞིན་འཚལ་ཞེས་འབྲེག་མཁན་གྱིས་རྒྱལ་པོ་ལྷ་ཆེན་པོའི་ལྟར་མཉན་ནས་སྐྲ་དཀར་པོ་དེ་གསེར་གྱི་སྨང་ཚེར་གྱིས་མི་དྲག་པར་དལ་གྱིས་དལ་གྱིས་ཕྱུང་ནས་རྒྱལ་པོ་ལྷ་ཆེན་པོའི་ལག་པར་བཞག་གོ། །དེ་ནས་རྒྱལ་པོ་ལྷ་ཆེན་པོས་སྐྲ་དཀར་
[53b.6]པོ་དེ་ལག་པ་གཉིས་ཀྱིས་དྲངས་ནས་ཚིགས་སུ་བཅད་དེ་སྨྲས་པ། ད་ནི་བདག་གི་མགོ་བོ་ལ། །ན་ཚོད་འཇོམས་པའི་སྐྲ་སྐྱེས་ཏེ། །ལྷ་ཡི་ཕོ་ཉ་བྱུང་གྱུར་པས། །བདག་གི་རབ་བྱུང་དུས་ལ་བབ། །བདག་གིས་མི་རྣམས་ཀྱི་འདོད་པ་ནི་སྤྱད་ཟིན་གྱིས་བདག་གིས་ལྷའི་འདོད་པ་དག་
[53b.7]བཙལ་བའི་དུས་ལ་བབ་ཀྱིས། མ་ལ་བདག་གིས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ལ་རྒྱལ་པོའི་དྲང་སྲོང་གི་ཚངས་པར་སྤྱད་དོ་སྙམ་ནས། དེ་ནས་རྒྱལ་པོ་ལྷ་ཆེན་པོས་གཞོན་ནུ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །བུ་གཞོན་ནུ་ཤེས་པར་གྱིས་ཤིག །
[54a]
[54a.1]ངའི་མགོ་ལ་སྐྲ་དཀར་པོ་སྐྱེས་པས་ལྷའི་ཕོ་ཉ་བྱུང་བར་གྱུར་ཏེ། ངས་མི་རྣམས་ཀྱི་འདོད་པ་ནི་སྤྱད་ཟིན་པས་ངས་ལྷའི་འདོད་པ་དག་བཙལ་བའི་དུས་ལ་བབ་སྟེ། ངས་བུ་གཞོན་ནུ་ཁྱོད་ལ་རྒྱ་མཚོའི་མཐས་ཀླས་པའི་ས་ཆེན་པོ་འདི་གཏད་ཀྱིས་དེ་ཁྱོད་ཀྱིས་ཆོས་
[54a.2]བཞིན་གྱིས་རྗེས་སུ་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །འགའ་ཞིག་ཆོས་མ་ཡིན་པ་སྤྱོད་དམ་འདྲེན་མར་སྤྱོད་ན་ཁྱོད་ཀྱིས་ཡུལ་འཁོར་དུ་གནས་སུ་མ་གཞུག་ཤིག །བུ་གཞོན་ནུ་གང་གི་ཚེ་ཁྱོད་ཀྱང་མགོ་ལ་སྐྲ་དཀར་པོ་སྐྱེས་པ་མཐོང་བ་དང་ལྷའི་ཕོ་ཉ་འོངས་པ་ཡིན་
[54a.3]གྱིས། དེའི་ཚེ་ཁྱོད་ཀྱིས་ཀྱང་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་ཆུག་ལ་རྒྱལ་པོའི་དྲང་སྲོང་གི་ཚངས་པར་སྤྱད་པ་སྤྱོད་ཅིག །འདི་ལྟར་བུ་གཞོན་ནུ་ཁྱོད་ཀྱི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་བསབ་པར་བྱའི་རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་
[54a.4]གྱུར་ཏ་རེ། བུ་གཞོན་ནུ་འགའ་ཞིག་འདི་ལྟ་བུའི་སྐྱེས་བུ་བཟང་པོ་རྒྱུད་དུ་བྱུང་བའི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་མི་འཚོབ་པ་གང་ཡིན་པ་དེ་དེ་རྣམས་ཀྱི་རྒྱུན་གཅོད་པ་ཡིན་ཞིང་དེ་དེ་རྣམས་ཀྱི་ནང་ན་སྐྱེས་བུ་ཐ་ཤལ་དུ་གྱུར་པ་ཡིན་ནོ། །དེ་ལྟ་བས་ན་ད་ཁྱོད་ལ་འདི་སྐད་
[54a.5]ཅེས། གང་གི་ཚེ་ཁྱོད་ཀྱིས་འདི་ལྟ་བུའི་སྐྱེས་བུ་བཟང་པོ་རྒྱུད་དུ་བྱུང་བའི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་སོབས་ལ་རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་པར་མ་བྱེད་ཅིག་ཅེས་སྨྲའོ། །དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་
[54a.6]ཕྱུག་ལ་དབང་བྱེད་དུ་བཅུག་ནས་མི་ཐི་ལའི་ལྷ་ཆེན་པོའི་ཨ་མྲའི་ཚལ་དེ་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །ཀུན་དགའ་བོ་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་གང་ཡིན་པ་དེ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་པ་དེའི་མིང་ཡང་འཁོར་ལོས་སྒྱུར་
[54a.7]བའི་རྒྱལ་པོ་ལྷ་ཆེན་པོ་ཞེས་བྱ་བ་མཐའ་བཞིར་རྣམ་པར་རྒྱལ་བ་ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འབྲེག་མཁན་གྱི་མིས་སྐྲ་དང་ཁ་སྤུ་འཆོས་པ་ན་ཞེས་བྱ་བ་ནས། དེ་དེ་རྣམས་ཀྱི་ནང་ན་སྐྱེས་བུ་ཐ་ཤལ་དུ་གྱུར་
[54b]
[54b.1]པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །ཀུན་དགའ་བོ་བུ་དང་། ཚ་བོ་དང་། ཡང་ཚ་དང་། སུམ་ཚ་ལ་སོགས་པ་
[54b.2]དེ་ལྟར་བརྒྱུད་པས་ལྷ་ཆེན་པོ་བརྒྱད་ཁྲི་བཞི་སྟོང་མི་ཐི་ལའི་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །དེ་རྣམས་ཀྱི་ཐ་མ་རྒྱལ་པོ་མུ་ཁྱུད་ཅེས་བྱ་བ་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཆེན་པོ་ཞིག་བྱུང་སྟེ། 
[54b.3]དེ་བཙུན་མོ་དང་། གཞོན་ནུ་དང་། བློན་པོ་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་དག་དང་ཆོས་སྤྱོད་དེ་སྦྱིན་པ་དག་གཏོང་། བསོད་ནམས་དག་བྱེད་ཅིང་བསྙེན་གནས་ལ་གནས་ཏེ་ཚུལ་ཁྲིམས་ཡང་དག་པར་བླངས་ནས་འདུག་གོ། །དེའི་ཚེ་ལྷའི་དབང་པོ་
[54b.4]བརྒྱ་བྱིན་ལྷའི་འདུན་ས་ཆོས་བཟང་དུ་སུམ་བཅུ་རྩ་གསུམ་པའི་ལྷ་འདུས་ཤིང་འཁོད་པ་རྣམས་ཀྱི་མདུན་དུ་བསྔགས་པ་རྗོད་པར་བྱེད་དེ། གྲོགས་པོ་དག་ལུས་འཕགས་ཀྱི་མི་རྣམས་ཀྱིས་རྙེད་པ་ལེགས་པར་རྙེད་དེ། ལུས་འཕགས་ཀྱི་མི་དེ་རྣམས་ཀྱི་རྒྱལ་པོ་མུ་ཁྱུད་ནི་
[54b.5]ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཆེན་པོ་དེ་བཙུན་མོ་དང་ཞེས་བྱ་བ་ནས་ཚུལ་ཁྲིམས་ཡང་དག་པར་བླངས་ཏེ་འདུག་གོ་ཞེས་བྱ་བའི་བར་གོང་མ་བཞིན་དུའོ། །གྲོགས་པོ་དག་ཁྱེད་ཅག་རྒྱལ་པོ་མུ་ཁྱུད་ལྟ་བར་འདོད་དམ། ཀཽ་ཤི་ཀ་ཤིན་ཏུ་འཚལ་
[54b.6]ལོ། །གྲོགས་པོ་དག་དེའི་ཕྱིར་ཁྱེད་ཅག་སྡོད་ཅིག་དང་ཁོ་བོས་རེ་ཞིག་རྒྱལ་པོ་མུ་ཁྱུད་བལྟའོ། །དེ་ནས་ལྷའི་དབང་པོ་བརྒྱ་བྱིན་དཔེར་ན་སྐྱེས་བུ་སྟོབས་དང་ལྡན་པའི་ལག་པ་བསྐུམ་པ་ལས་བརྐྱང་བའམ། བརྐྱང་བ་ལས་བསྐུམ་པ་ཙམ་གྱིས་སུམ་བཅུ་རྩ་གསུམ་པའི་ལྷ་
[54b.7]རྣམས་ཀྱི་ལྷའི་འདུན་ས་ཆོས་བཟང་ནས་མི་སྣང་བར་གྱུར་ཏེ། མི་ཐི་ལར་རྒྱལ་པོ་མུ་ཁྱུད་ཀྱི་ཁང་བཟངས་སུ་འདུག་གོ། །འདི་སྐད་ཅེས་ཀྱང་སྨྲས་ཏེ། མུ་ཁྱུད་ཁྱོད་ལ་ལྷའི་འདུན་ས་ཆོས་བཟང་དུ་སུམ་བཅུ་རྩ་གསུམ་པའི་ལྷ་འདུས་ཤིང་འདུག་པ་རྣམས་བསྔགས་པ་རྗོད་པ་ནི་ཁྱོད་
[55a]
[55a.1]ཀྱིས་རྙེད་པ་ལེགས་པར་རྙེད་དོ། །གྲོགས་པོ་ལུས་འཕགས་ཀྱི་མི་རྣམས་ཀྱིས་རྙེད་པ་ཞེས་བྱ་བ་ནས་ཚུལ་ཁྲིམས་ཡང་དག་པར་བླངས་ཏེ་འདུག་པར་བྱེད་དོ་ཞེས་བྱ་བའི་བར་གོང་མ་བཞིན་དུའོ། །མུ་ཁྱུད་ཁྱོད་སུམ་བཅུ་རྩ་གསུམ་པའི་ལྷ་རྣམས་བལྟ་བའི་
[55a.2]ཕྱིར་འགྲོ་འདོད་དམ། ཀཽ་ཤི་ཀ་བདག་སུམ་བཅུ་རྩ་གསུམ་པའི་ལྷ་རྣམས་བལྟ་བའི་ཕྱིར་མཆི་བར་འཚལ་ལོ། །མུ་ཁྱུད་དེའི་ཕྱིར་སྡོད་ཅིག་དང་རེ་ཞིག་ཁོ་བོས་ཁྱོད་ལ་རྟ་ཅང་ཤེས་སྟོང་དང་ལྡན་པའི་ཤིང་རྟ་བསྐུར་གྱིས་དེའི་ནང་དུ་ཁྱོད་ཞུགས་ལ་མ་གཡོ་བར་ཤོག་ཤིག །དེ་བཞིན་དུ་
[55a.3]བགྱིའོ་ཞེས་རྒྱལ་པོ་མུ་ཁྱུད་ཀྱིས་ལྷའི་དབང་པོ་བརྒྱ་བྱིན་གྱི་ལྟར་མཉན་ཏོ། །དེ་ནས་ལྷའི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ཁ་ལོ་སྒྱུར་བ་མ་ལ་གདུ་ལ་སྨྲས་པ། མ་ལ་གདུ་ཁྱོད་སོང་ལ་མྱུར་བ་ཁོ་ནར་རྟ་ཅང་ཤེས་སྟོང་དང་ལྡན་པའི་ཤིང་རྟ་ཤོམས་ཏེ་
[55a.4]རྒྱལ་པོ་མུ་ཁྱུད་གང་ན་བ་དེར་སོང་ལ་ཕྱིན་ནས་འདི་སྐད་ཅེས། མུ་ཁྱུད་ཁྱོད་ལ་ལྷའི་དབང་པོ་བརྒྱ་བྱིན་གྱིས་རྟ་ཅང་ཤེས་སྟོང་དང་ལྡན་པའི་ཤིང་རྟ་བསྐུར་བ་འདི་ཡིན་གྱིས། འདིར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་སྨྲོས་ཤིག །ཀཽ་ཤི་ཀ་ཁྱོད་ཀྱིས་གསུངས་པ་ཤིན་
[55a.5]ཏུ་བཟང་ངོ་ཞེས་ཁ་ལོ་སྒྱུར་བ་མ་ལ་གདུས་ལྷའི་དབང་པོ་བརྒྱ་བྱིན་གྱི་ལྟར་མཉན་ནས་མྱུར་བ་ཁོ་ནར་རྟ་ཅང་ཤེས་སྟོང་དང་ལྡན་པའི་ཤིང་རྟ་བཤམས་ནས་རྒྱལ་པོ་མུ་ཁྱུད་གང་ན་བ་དེར་སོང་སྟེ་ཕྱིན་པ་དང་འདི་སྐད་ཅེས་སྨྲས་སོ། །མུ་ཁྱུད་ཁྱོད་ལ་ལྷའི་དབང་པོ་བརྒྱ་བྱིན་གྱིས་རྟ་ཅང་
[55a.6]ཤེས་སྟོང་དང་ལྡན་པའི་ཤིང་རྟ་བསྐུར་བ་འདི་ཡིན་གྱིས། འདིར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་ཟེར་རོ། །ཀུན་དགའ་བོ་རྒྱལ་པོ་མུ་ཁྱུད་རྟ་ཅང་ཤེས་སྟོང་དང་ལྡན་པའི་ཤིང་རྟའི་ནང་དུ་མི་གཡོ་བར་ཞུགས་པ་དང་། དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་
[55a.7]མུ་ཁྱུད་ལ་འདི་སྐད་ཅེས་སྨྲས་སོ། །མུ་ཁྱུད་ཁྱོད་ཀྱི་ཤིང་རྟ་གང་ལོགས་སུ་དྲང་། གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བ་ལོགས་སུའམ། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་
[55b]
[55b.1]རྣམ་པར་སྨིན་པ་སོ་སོར་ཉམས་སུ་མྱོང་བ་ལོགས་སུ་དྲང་། མ་ལ་གདུ་དེའི་ཕྱིར་ཁོ་བོས་གང་དུ་གཉི་ག་མཐོང་བར་འགྱུར་བ་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་དང་། གང་ན་
[55b.2]སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་དེར་ཤིང་རྟ་དྲོངས་ཤིག །དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་མུ་ཁྱུད་ཀྱི་ཤིང་རྟ་རྒྱལ་པོ་མུ་ཁྱུད་ཀྱིས་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་
[55b.3]དགེ་བའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་གཉི་ག་རྒྱལ་པོ་མུ་ཁྱུད་ཀྱིས་ཇི་ལྟར་མཐོང་བར་འགྱུར་བ་དེ་ལྟར་དྲངས་སོ། །ཀུན་
[55b.4]དགའ་བོ་རྒྱལ་པོ་མུ་ཁྱུད་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་རྒྱལ་པོ་མུ་ཁྱུད་ལྷའི་འདུན་ས་ཆོས་བཟང་དུ་ཞུགས་པ་དང་། ལྷའི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་སྟན་ཕྱེད་བསྟབས་ནས་རྒྱལ་པོ་མུ་ཁྱུད་དང་ལྷའི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འཁོད་དོ། །
[55b.5]ཀུན་དགའ་བོ་རྒྱལ་པོ་མུ་ཁྱུད་དང་ལྷའི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འཁོད་པ་ན་ཁྱད་པར་རམ་བསམ་པའམ་ཐ་དད་དུ་བྱ་བ་མེད་ཀྱི། གཞན་དུ་ན་ལྷའི་དབང་པོ་བརྒྱ་བྱིན་ནི་མིག་འཛུམས་པར་མི་བྱེད་དོ། །དེ་ནས་ལྷའི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་འདི་སྐད་ཅེས་སྨྲས་
[55b.6]སོ། །མུ་ཁྱུད་འདི་ཉིད་དུ་འདུག་ལ་མུ་ཁྱུད་ཁྱོད་དགའ་བར་སྤྱོད་ཅིག །འདོད་པའི་ཡོན་ཏན་ལྔ་འབྱོར་ཅིང་ལྡན་པ་ལ་རྩེད་མོ་བྱོས་ཤིག །དགའ་བར་སྤྱོད་ཅིག །དགའ་མགུར་སྤྱོད་ཅིག །དེ་ནས་རྒྱལ་པོ་མུ་ཁྱུད་ཀྱིས་དེའི་ཚེ་ཚིགས་སུ་བཅད་དེ་སྨྲས་པ། ཇི་ལྟར་སྣོད་དང་
[55b.7]ཤིང་རྟ་དག །རེ་ཞིག་དུས་ཀྱི་བརྙན་པོ་ལྟར། །གཞན་དག་དབང་སྒྱུར་གང་ཡིན་པའི། །གནས་ཀྱང་དེ་དང་འདྲ་བ་ཡིན། །འདི་ནས་མི་ཐི་ལར་སོང་ལ། །དགེ་བ་མང་པོ་རྣམས་བྱ་སྟེ། །བསོད་ནམས་བྱས་ཤིང་འབྱོར་བྱས་ནས། །མཐོ་རིས་སུ་ནི་འགྲོ་བར་བྱ། །ཀུན་
[56a]
[56a.1]དགའ་བོ་དེའི་ཚེ་དེའི་དུས་ན་རྒྱལ་པོ་ལྷ་ཆེན་པོ་ཞེས་བྱ་བ་གང་གིས་དགེ་བའི་ལམ་ངེས་པ་དེ་ལ་ཞུགས་ཤིང་། གང་དགེ་བའི་ལམ་ངེས་པ་ལ་ཞུགས་པ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་མི་ཐི་ལའི་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་
[56a.2]གི་ཚངས་པར་སྤྱོད་པ་སྤྱད་པར་གྱུར་པ་བྱུང་བ་གང་ཡིན་པ་དེ་གཞན་ཡིན་པ་སྙམ་དུ་སེམས་ན་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ཀུན་དགའ་བོ་ང་ཉིད་དེའི་ཚེ་དེའི་དུས་ན་རྒྱལ་པོ་ལྷ་ཆེན་པོ་ཞེས་བྱ་བར་གྱུར་ཏེ། ང་ཉིད་ཀྱིས་དགེ་བའི་ལམ་ངེས་པ་དེ་སྲོལ་བཏོད་ཅིང་དགེ་
[56a.3]བའི་ལམ་ངེས་པ་སྲོལ་དོད་པ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་གིས་མི་ཐི་ལ་འདི་ཉིད་ན་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །དེ་ཅིའི་ཕྱིར་ཞེ་ན། ཀུན་དགའ་བོ་དེའི་ཚེ་ང་འདོད་ཆགས་དང་བཅས། ཞེ་སྡང་དང་བཅས། གཏི་མུག་
[56a.4]དང་བཅས་པར་གྱུར་ཏེ། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་ལས་ཡོངས་སུ་མ་གྲོལ་ཞིང་སྡུག་བསྔལ་ལས་ཡོངས་སུ་མ་གྲོལ་ལོ་ཞེས་གསུང་ངོ་། །ཀུན་དགའ་བོ་ད་
[56a.5]ནི་ང་འཇིག་རྟེན་དུ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་
[56a.6]རྒྱས་བཅོམ་ལྡན་འདས་སུ་བྱུང་ནས་འདོད་ཆགས་དང་བྲལ། ཞེ་སྡང་དང་བྲལ། གཏི་མུག་དང་བྲལ་བས་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་ལས་ཡོངས་སུ་
[56a.7]གྲོལ་ཞིང་སྡུག་བསྔལ་ལས་ཡོངས་སུ་གྲོལ་ལོ་ཞེས་གསུང་ངོ་། །ཀུན་དགའ་བོ་ད་ལྟར་ན་ཡང་ངས་དགེ་བའི་ལམ་ངེས་པ་སྲོལ་བཏོད་པ་དེ་ལ་བརྟེན་ནས་སེམས་ཅན་སྐྱེ་བའི་ཆོས་ཅན་རྣམས་ནི་སྐྱེ་བའི་ཆོས་ཉིད་ལས་ཡོངས་སུ་གྲོལ་བར་འགྱུར། སེམས་ཅན་རྒ་བ་དང་། ན་བ་དང་། འཆི་
[56b]
[56b.1]བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པའི་ཆོས་ཅན་རྣམས་ནི་འཁྲུག་པའི་ཆོས་ཉིད་ལས་ཡོངས་སུ་གྲོལ་བར་འགྱུར། ངས་དགེ་བའི་ལམ་ངེས་པ་ལ་ཞུགས་ཤིང་དགེ་བའི་ལམ་ངེས་པ་ལ་ཞུགས་པ་དེ་ལ་
[56b.2]བརྟེན་ནས་སེམས་ཅན་སྐྱེ་བའི་ཆོས་ཅན་ནས་སེམས་ཅན་འཁྲུག་པའི་ཆོས་ཅན་གྱི་བར་དག་འཁྲུག་པའི་ཆོས་ཉིད་ལས་ཡོངས་སུ་གྲོལ་བར་འགྱུར་བ་དེ་གང་ཡིན་ཞེ་ན་འདི་ལྟ་སྟེ། འཕགས་པའི་ལམ་ཡན་ལག་བརྒྱད་པ་ཡིན་ཏེ། འདི་ལྟ་སྟེ། ཡང་དག་པའི་ལྟ་བ་དང་། 
[56b.3]ཡང་དག་པའི་རྟོག་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་ཏེ། འདི་ནི་ངས་དགེ་བའི་ལམ་ངེས་པ་ལ་ཞུགས། དགེ་བའི་
[56b.4]ལམ་ངེས་པ་ལ་ཞུགས་པ་དེ་ལ་བརྟེན་ནས་སེམས་ཅན་སྐྱེ་བའི་ཆོས་ཅན་ནས་གོང་མ་བཞིན་དུ་འཁྲུག་པའི་ཆོས་ཉིད་ལས་ཡོངས་སུ་གྲོལ་བར་འགྱུར་བའི་བར་ཡིན་ནོ། །ཀུན་དགའ་བོ་ཁྱོད་ཀྱིས་ཀྱང་དེ་བཞིན་དུ་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་བསབ་པར་བྱའི་རྒྱུན་
[56b.5]ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་པར་མ་བྱེད་ཅིག །ཀུན་དགའ་བོ་གང་ལ་ལ་དེ་ལྟ་བུའི་ཉན་ཐོས་བཟང་པོ་རྒྱུད་དུ་བྱུང་བའི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་མི་འཚོབ་པ་དེ་ནི་དེ་རྣམས་ཀྱི་རྒྱུན་གཅོད་པ་ཡིན་ཞིང་། དེ་དེ་རྣམས་ཀྱི་སྐྱེས་བུ་ཐ་ཤལ་དུ་གྱུར་
[56b.6]པ་ཡིན་ནོ། །དེ་བས་ན་ང་ཁྱོད་ལ་འདི་སྐད་དུ་ཅི་ནས་ཀྱང་ཁྱོད་ཀྱིས་དེ་ལྟ་བུའི་ཉན་ཐོས་བཟང་པོ་རྒྱུད་དུ་བྱུང་བའི་ལམ་ངེས་པ་སྲོལ་དོད་པ་དེ་ལྟ་བུ་དེའི་རྗེས་སོབས་ཤིག །རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་པར་མ་བྱེད་ཅིག་ཅེས་སྨྲའོ། །དེ་ནས་བཅོམ་ལྡན་འདས་
[56b.7]ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ལུས་འཕགས་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་ལུས་འཕགས་སུ་བྱོན་ནས་ལུས་འཕགས་
[57a]
[57a.1]ཀྱི་ཕྱོགས་གཞན་ཞིག་ཏུ་འཛུམ་པ་མཛད་དོ་ཞེས་བྱ་བ་ནས་སངས་རྒྱས་བཞིའི་གདན་ཡིན་ནོ་ཞེས་བྱ་བ་དང་། སྐད་ཅིག་གཅིག་བཞུགས་ནས་ཞེས་བྱ་བ་རྒྱས་པར་གོང་མ་བཞིན་ནོ། །ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ས་ལ་གང་ན་བར་
[57a.2]འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་ས་ལར་བྱོན་ནས་ས་ལའི་བྲམ་ཟེའི་གྲོང་ན་བཞུགས་སོ། །དེ་ནས་བཅོམ་ལྡན་འདས་སྔ་དྲོ་ན་བཟའ་
[57a.3]ཤམ་ཐབས་མནབས། ལྷུང་བཟེད་དང་ཆོས་གོས་བསྣམས་ཏེ་ས་ལར་བསོད་སྙོམས་ལ་ཞུགས་སོ། །དེ་ནས་བདུད་སྡིག་ཅན་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་འདི་ས་ལའི་བྲམ་ཟེའི་གྲོང་ན་འདུག་སྟེ། དེ་སྔ་དྲོ་ཤམ་ཐབས་བགོས། ལྷུང་བཟེད་དང་ཆོས་གོས་
[57a.4]ཐོགས་ཏེ་ས་ལར་བསོད་སྙོམས་ལ་ཞུགས་ཀྱིས། མ་ལ་བདག་གིས་ས་ལའི་བྲམ་ཟེ་དང་ཁྱིམ་བདག་རྣམས་ཇི་ལྟར་དགེ་སྦྱོང་གཽ་ཏ་མས་ཇི་ལྟར་ལྷུང་བཟེད་བཀྲུས་ཏེ་ས་ལར་བསོད་སྙོམས་ལ་ཞུགས་པ་བཀྲུས་པ་དེ་ཁོ་ན་བཞིན་བསོད་སྙོམས་ཁམ་འགའ་ཡང་མ་རྙེད་པར་ཕྱིར་ལྡོག་
[57a.5]པ་དེ་ལྟ་དེ་ལྟར་བྱིན་གྱིས་བརླབ་བོ་སྙམ་མོ། །དེ་ནས་བདུད་སྡིག་ཅན་གྱིས་ས་ལའི་བྲམ་ཟེ་དང་ཁྱིམ་བདག་རྣམས་ཇི་ལྟར་བཅོམ་ལྡན་འདས་ཀྱིས་ཇི་ལྟར་ལྷུང་བཟེད་བཀྲུས་ཏེ་ས་ལར་བསོད་སྙོམས་ལ་ཞུགས་པ་བཀྲུས་པ་དེ་ཁོ་ན་བཞིན་དུ་བསོད་སྙོམས་ཁམ་འགའ་ཡང་མ་རྙེད་པར་
[57a.6]སླར་བྱོན་པ་དེ་ལྟ་དེ་ལྟར་བྱིན་གྱིས་བརླབས་སོ། །དེ་ནས་བདུད་སྡིག་ཅན་གྱིས་བདག་ཉིད་བྲམ་ཟེའི་ཁྱེའུའི་ཆ་བྱད་དུ་མངོན་པར་སྤྲུལ་ནས་བཅོམ་ལྡན་འདས་ཀྱི་རྗེས་བཞིན་དུ་འབྲང་ཞིང་འདི་སྐད་ཅེས་ཀྱང་སྨྲས་སོ། །དགེ་སྦྱོང་དགེ་སྦྱོང་བསོད་སྙོམས་ཁམ་འགའ་ཡང་མ་རྙེད་དམ། 
[57a.7]དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མ་ཉེ་བར་འོངས་པ་འདི་ནི་བདུད་སྡིག་ཅན་ཡིན་ཏེ། འདི་ལྟ་སྟེ་རྣམ་པར་དཀྲུག་པའི་ལས་བྱེད་དོ་སྙམ་དུ་ཐུགས་སུ་ཆུད་ནས་ཚིགས་སུ་བཅད་དེ་བཀའ་སྩལ་པ། དེ་བཞིན་གཤེགས་ལ་ཁྱད་བསད་པས། །ཁྱོད་ཀྱིས་
[57b]
[57b.1]བསོད་ནམས་མིན་མང་བསགས། །སངས་རྒྱས་རྣམས་ནི་བརྒལ་དཀའ་བར། །སྡིག་ཅན་ཅི་ག་མི་ཤེས་སམ། །དགེ་སྦྱོང་དེའི་ཕྱིར་སླར་ཡངས་ལར་བསོད་སྙོམས་ལ་བཞུད་ཅིག་དང་ཅི་ནས་ཀྱང་བསོད་སྙོམས་རྙེད་པ་དེ་ལྟར་བགྱིའོ། །དེ་ནས་བཅོམ་ལྡན་འདས་ཀྱིས་
[57b.2]དེའི་ཚེ་ཚིགས་སུ་བཅད་དེ་བཀའ་སྩལ་པ། ང་ལ་ཅི་ཡང་མི་བདོག་པ། །ཀྱེ་མ་ཤིན་ཏུ་བདེར་འཚོ་སྟེ། །འོད་གསལ་ལྷ་རྣམས་ཇི་ལྟ་བར། །དགའ་བ་ཡི་ནི་ཟས་བཟའོ། །ང་ལ་ཅི་ཡང་མི་བདོག་པ། །ཀྱེ་མ་ཤིན་ཏུ་བདེར་འཚོ་སྟེ། །འཇིག་ཚོགས་ལྟ་ལ་མི་
[57b.3]རྟེན་པས། །དགའ་བ་ཡི་ནི་ཟས་བཟའོ། །དེ་ནས་བདུད་སྡིག་ཅན་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མའི་སེམས་ཀྱིས་བདག་གི་བསམ་པ་ཤེས་སོ་སྙམ་དུ་རིག་ནས་སྡུག་བསྔལ་དང་ཡིད་མི་བདེ་བ་དང་འགྱོད་པས་དེ་ཉིད་དུ་མི་སྣང་བར་གྱུར་ཏོ། །དེ་ནས་བཅོམ་
[57b.4]ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྲོན་པ་ཅན་གང་ན་བར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་ཁྲོན་པ་ཅན་དུ་བྱོན་
[57b.5]ཏོ། །ཁྲོན་པ་ཅན་ན་བུད་མེད་གཞན་ཞིག་ཕྱང་ཐག་དང་ཆུ་དང་ཆུ་སྣོད་ཁྱེར་ཏེ་ཁྲོན་པའི་དྲུང་དུ་སོང་བ་དང་། སྐྱེས་པ་གཞན་ཞིག་དེ་ལ་ཆགས་པའི་ཀུན་ནས་དཀྲིས་པའི་སེམས་ཀྱིས་རྗེས་བཞིན་རྗེས་བཞིན་དུ་འབྲང་བ་དང་། དེ་ཡང་ལྷག་པར་དེ་ལ་ཆགས་པས་དེ་གཉིས་ཕན་
[57b.6]ཚུན་དུ་འཐམ་ཞིང་ཁྲོན་པར་དོང་ངོ་། །དེའི་བུ་ཁྱེའུ་ཆུང་ངུ་མ་ཞིག་དེ་དང་ལྷན་ཅིག་ཕྱི་བཞིན་འབྲང་ཞིང་སོང་ངོ་། །དེ་ནས་དེ་སྐྱེས་པ་ལ་རྟོག་ཅིང་ཆུ་སྣོད་གཏང་ངོ་སྙམ་སྟེ། ཁྱེའུ་ཆུང་ངུ་དེའི་མགུལ་ནས་ཐག་པས་བཏགས་ཏེ་བཏང་བ་ལས་ཤི་བར་གྱུར་ཏོ། །དེས་སྔོན་མ་ཐོས་པའི་
[57b.7]ཚིགས་སུ་བཅད་པ་ཐོས་པ། འདོད་པ་ཁྱོད་རྩ་ངས་ཤེས་ཏེ། །རྟོག་པ་ལས་ནི་འདོད་པ་སྐྱེ། །ཁྱོད་ལ་རྟོག་པ་མ་བྱས་དང་། །དེ་ནས་ང་ལ་མི་འབྱུང་ངོ་། །བཅོམ་ལྡན་འདས་ཀྱང་ལམ་དེ་ནས་གཤེགས་ཏེ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་
[58a]
[58a.1]སྩལ་པ། ཀུན་དགའ་བོ་ཚིགས་སུ་བཅད་པ་འདི་ཟུང་ཤིག །ཚིགས་སུ་བཅད་པ་འདི་ནི་འདས་པའི་ཡང་དག་པར་རྫོགས་པའི་སངས་རྒྱས་ཀྱིས་གསུངས་པ་ཡིན་ཏེ། འདི་ནི་སོ་སོའི་སྐྱེ་བོའི་ལག་ཏུ་འོངས་པས་མི་སྣང་མི་གསལ། རྣམ་པར་མི་གསལ་
[58a.2]ལོ། །བཅོམ་ལྡན་འདས་ཀྱིས་བཀའ་སྩལ་པ། ངས་ཇི་ལྟར་སེམས་འདི་མྱུར་དུ་འགྱུར་བ་དེ་ལྟ་བུའི་ཆོས་ནི་གཅིག་ཀྱང་མ་མཐོང་ངོ་། །དེ་ནས་བུད་མེད་དེ་བུའི་མྱ་ངན་གྱིས་གདུང་ནས་བཅོམ་ལྡན་འདས་ཀྱི་ཞབས་གཉིས་ལ་གཏུགས་པ་དང་། བཅོམ་ལྡན་འདས་ཀྱིས་དེའི་
[58a.3]བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་པས་བུད་མེད་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། 
[58a.4]བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་བདག་ལ་འདི་ལྟ་བུ་ནི་མས་མ་བགྱིས་ཏེ། ཕས་མ་ལགས། རྒྱལ་པོས་མ་ལགས། ལྷ་རྣམས་ཀྱིས་མ་ལགས། སྔ་མ་འདས་པ་རྣམས་ཀྱིས་མ་ལགས། དགེ་སྦྱོང་དང་བྲམ་ཟེ་རྣམས་
[58a.5]ཀྱིས་མ་ལགས། སྡུག་པས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས་པ་གང་ལགས་པ་བཅོམ་ལྡན་འདས་ཀྱིས་བདག་ལ་མཛད་དེ། བདག་གིས་དགེ་བའི་བཤེས་གཉེན་བཅོམ་ལྡན་འདས་ལ་བརྟེན་ནས་ངན་སོང་རྣམས་ཀྱི་སྒོ་ནི་བཀུམ། མཐོ་རིས་
[58a.6]དང་ཐར་པའི་སྒོ་རྣམས་ནི་ཕྱེ། སེམས་ཅན་དམྱལ་བ་དང་། དུད་འགྲོ་དང་། ཡི་དགས་ནས་ནི་རྐང་པ་དྲངས། ལྷ་དང་མི་རྣམས་སུ་ནི་རབ་ཏུ་བཞག །འཁོར་བ་ལས་ནི་ཐག་བསྲིངས། །ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། 
[58a.7]ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ནི་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ནི་འཕགས་སོ། །མངོན་པར་འཕགས་སོ། །བདག་བཅོམ་ལྡན་འདས་དང་། 
[58b]
[58b.1]ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྔོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་
[58b.2]ལ་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་ཕྱོགས་འདི་ཉིད་དུ་དྲང་སྲོང་ངན་སྤོང་གི་བུས་གདན་དང་རྩ་བ་དང་འབྲས་བུ་ལ་སྤྱན་དྲངས་སོ། །ཕྱོགས་གཞན་ཞིག་ཏུ་ཡང་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་
[58b.3]པ་ན་རྒ་བ་ལ་སོགས་པས་ཡིད་བྱུང་སྟེ། ཕྱོགས་འདི་ཉིད་དུ་ལྷའི་དབང་པོ་བརྒྱ་བྱིན་རྔོན་པའི་ཆ་བྱད་དུ་བྱས་པ་ལ་ཀ་ཤི་ཀའི་རས་ཕྲན་བྱིན་ནས་གོས་ངུར་སྨྲིག་བླངས་པ་ཡིན་ཏེ། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ངུར་སྨྲིག་བླངས་པ་ཞེས་བྱ་བའི་མཆོད་རྟེན་བརྩིགས་ཏེ། 
[58b.4]ད་དུང་དུ་ཡང་དགེ་སློང་མཆོད་རྟེན་ལ་ཕྱག་འཚལ་བ་དག་ཕྱག་བྱེད་དོ། །ལྷའི་དབང་པོ་བརྒྱ་བྱིན་གྱིས་ཀྱང་ཀ་ཤི་ཀའི་རས་ཕྲན་སུམ་བཅུ་རྩ་གསུམ་པའི་ལྷའི་ནང་དུ་ཁྱེར་ཏེ་བཞག་ནས་ཀ་ཤི་ཀའི་དུས་མཆོད་ཆེན་པོ་བཙུགས་ཏེ། ད་དུང་དུ་ཡང་དེ་ལ་སུམ་བཅུ་རྩ་གསུམ་པའི་ལྷ་
[58b.5]དག་བྱ་བ་བྱེད་དོ། །ཕྱོགས་གཞན་ཞིག་ཏུ་ཡང་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་ཕྱོགས་འདིར་རལ་གྲི་ཨུཏྤ་ལ་སྔོན་པོ་འདྲ་བས་དབུ་སྐྲ་བྲེགས་ནས་སྟེང་གི་ནམ་མཁའ་ལ་འཕངས་པ་ཡིན་ཏེ། བྲམ་ཟེ་དང་ཁྱིམ་བདག་དད་པ་
[58b.6]ཅན་རྣམས་ཀྱིས་དབུ་སྐྲ་བླངས་པ་ཞེས་བྱ་བའི་མཆོད་རྟེན་བརྩིགས་ཏེ། ད་དུང་དུ་ཡང་དགེ་སློང་མཆོད་རྟེན་ལ་ཕྱག་འཚལ་བ་དག་ཕྱག་བྱེད་དོ། །ལྷའི་དབང་པོ་བརྒྱ་བྱིན་གྱིས་ཀྱང་དབུ་སྐྲ་སུམ་བཅུ་རྩ་གསུམ་པའི་ལྷའི་ནང་དུ་ཁྱེར་ཏེ་བཞག་ནས་གཙུག་ཕུད་ཀྱི་དུས་མཆོད་ཆེན་པོ་
[58b.7]བཙུགས་ཏེ། ད་དུང་དུ་ཡང་དེ་ལ་སུམ་བཅུ་རྩ་གསུམ་པའི་ལྷ་རྣམས་བྱ་བ་བྱེད་དོ། །ཕྱོགས་གཞན་ཞིག་ཏུ་ཡང་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཕྱོགས་འདིར་རྟའི་རྒྱལ་པོ་བསྔགས་ལྡན་འདུན་པས་བཀྲི་ནས་སླར་བཏང་བ་ཡིན་ཏེ། བྲམ་ཟེ་དང་
[59a]
[59a.1]ཁྱིམ་བདག་དད་པ་ཅན་རྣམས་ཀྱིས་བསྔགས་ལྡན་སླར་བཏང་བ་ཞེས་བྱ་བའི་མཆོད་རྟེན་བརྩིགས་ཏེ། ད་དུང་དུ་ཡང་དགེ་སློང་མཆོད་རྟེན་ལ་ཕྱག་འཚལ་བ་དག་ཕྱག་བྱེད་དོ། །དེ་ནས་བཅོམ་ལྡན་འདས་ཡུལ་གནག་ལྷས་ཅན་དུ་བྱོན་ནས་དེ་ནས་བཅོམ་ལྡན་
[59a.2]འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གནག་ལྷས་ཅན་འདིར་རིགས་ཀྱི་བུ་འདུན་པ་བཙས་ནས་འདི་ཉིད་དུ་ཆེན་པོར་གྱུར་ཏོ། །དེ་ནས་བཅོམ་ལྡན་འདས་སྡིག་ཅན་དུ་བྱོན་ཏེ། སྡིག་ཅན་གྱི་གྱད་རྣམས་ཀྱིས་བཅོམ་ལྡན་འདས་སྡིག་ཅན་དུ་
[59a.3]གཤེགས་སོ་ཞེས་ཐོས་སོ། །ཐོས་ནས་ཀྱང་རྒན་རབས་རྒན་རབས་རྣམས་ཀྱིས་སྨྲས་པ། གཞོན་ནུ་གང་ཡིན་པ་དེ་དག་གིས་ནི་ལམ་བཟང་པོར་བྱོས་ཤིག །བདག་ཅག་གིས་ནི་གྲོང་ཁྱེར་བཟང་པོར་བྱའོ། །དེ་ནས་གཞོན་ནུ་རྣམས་ཀྱིས་ལམ་བཟང་པོར་བྱ་བར་
[59a.4]བརྩམས་པ་ན། དེ་རྣམས་ཀྱིས་ཕ་བོང་ཞིག་མཐོང་ནས་དེ་རྣམས་ཀྱིས་དེ་དོར་བར་བརྩམས་པ་ལས་དོར་བར་མ་ནུས་སོ། །བཅོམ་ལྡན་འདས་ཀྱང་ཕྱོགས་དེ་ཉིད་དུ་གཤེགས་ནས་བཀའ་སྩལ་པ། གནས་འཇོག་དག་འདི་ཅི་བྱ། བཅོམ་ལྡན་འདས་ཀྱི་སླད་དུ་ཤུལ་
[59a.5]བཟང་པོར་བགྱི་ལགས་ན་ཕ་བོང་འདི་དོར་བར་རྔོ་མ་ཐོག་གོ། །བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་དེ་ལྟ་ན་ངས་དོར་རམ། བཅོམ་ལྡན་འདས་དོར་དུ་གསོལ། དེ་ནས་བཅོམ་ལྡན་འདས་ཀྱི་ཞབས་གཡས་པའི་མཐེ་བོས་ཕ་བོང་སྟེང་གི་ནམ་མཁའ་ལ་
[59a.6]འཕངས་ཏེ་མིག་རྒྱང་གིས་ཀྱང་མི་སོད་པར་བོར་བ་དང་དེའི་སྒྲས་གྱད་རྣམས་སྔངས་པར་གྱུར་ཏོ། །བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་དག་མ་འཇིགས་ཤིག །དེ་ནས་བཅོམ་ལྡན་འདས་ཀྱི་རྫུ་འཕྲུལ་གྱི་སྟོབས་ཀྱིས་ཕ་བོང་དེ་ཕྱེ་མར་བརླགས་ནས་རྡུལ་
[59a.7]འབབ་པར་བརྩམས་སོ། །གྱད་རྣམས་ཀྱིས་གསོལ་པ། བཅོམ་ལྡན་འདས་རྡུལ་ག་ལས་འབབ་ལགས། བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པས་ཕ་བོང་དེ་ཕྱེ་མར་བརླགས་པ་ཡིན་ནོ། །བཅོམ་ལྡན་འདས་ལ་ལེགས་པ་ཞིག་བགྱིས་སོ། །
[59b]
[59b.1]ཅི་སླར་མཚམས་སྦྱར་རམ། བཅོམ་ལྡན་འདས་སླར་མཚམས་སྦྱར་དུ་གསོལ། དེ་ནས་བཅོམ་ལྡན་འདས་ཀྱིས་མོས་པའི་སྟོབས་ཀྱིས་སླར་སྦྱར་ནས་གནས་ཇི་ལྟ་བ་བཞིན་དུ་བཞག་སྟེ། བཅོམ་ལྡན་འདས་ཀྱང་དེ་ཉིད་ན་བཞུགས་སོ། །གྱད་ལྔ་བརྒྱ་པོ་དེ་དག་ཀྱང་དེ་ཉིད་དུ་
[59b.2]ཚོགས་ནས་གསོལ་པ། བཅོམ་ལྡན་འདས་བཅོམ་ལྡན་འདས་ཀྱིས་ཕ་བོང་དེ་སྟོབས་གང་གིས་འཕངས་ལགས། བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་དག་ཡབ་དང་ཡུམ་ལས་བྱུང་བའི་སྟོབས་ཀྱིས་སོ། །དེ་རྣམས་ཀྱིས་གསོལ་པ། སྟོབས་གང་
[59b.3]གིས་ཕྱེ་མར་བརླགས་ལགས། བཅོམ་ལྡན་འདས་ཀྱིས་བཀའ་སྩལ་པ། རྫུ་འཕྲུལ་གྱི་སྟོབས་ཀྱིས་སོ། །གང་གིས་སླར་མཚམས་སྦྱར་ལགས། མོས་པའི་སྟོབས་ཀྱིས་སོ། །བཅོམ་ལྡན་འདས་ཀྱི་ཡབ་དང་ཡུམ་ལས་བྱུང་བའི་སྟོབས་ཀྱི་ཚད་ཇི་ཙམ་ལགས། གནས་
[59b.4]འཇོག་དག་མི་བཅུའི་སྟོབས་གང་ཡིན་པ་དེ་ནི་གླང་ཕལ་པ་གཅིག་གི་ཡིན་ནོ། །གླང་ཕལ་པ་བཅུའི་སྟོབས་གང་ཡིན་པ་དེ་ནི་བ་མེན་སྔོན་པོ་གཅིག་གི་ཡིན་ནོ། །བ་མེན་སྔོན་པོ་བཅུའི་སྟོབས་གང་ཡིན་པ་དེ་ནི་གླང་པོ་ཆེ་ཕྲུ་གུ་གཅིག་གི་ཡིན་ནོ། །གླང་པོ་ཆེ་ཕྲུ་གུ་བཅུའི་གང་ཡིན་པ་
[59b.5]དེ་ནི་གླང་པོ་ཆེ་མོ་གཅིག་གི་ཡིན་ནོ། །གླང་པོ་ཆེ་མོ་བཅུའི་གང་ཡིན་པ་དེ་ནི་གླང་པོ་ཆེ་ཕལ་གཅིག་གི་ཡིན་ནོ། །གླང་པོ་ཆེ་ཕལ་བཅུའི་གང་ཡིན་པ་དེ་ནི་གླང་པོ་ཆེ་མཆེ་བ་མེད་གཅིག་གི་ཡིན་ནོ། །གླང་པོ་ཆེ་མཆེ་བ་མེད་བཅུའི་གང་ཡིན་པ་དེ་ནི་སྔོན་པོ་གཅིག་གི་ཡིན་ནོ། །སྔོན་
[59b.6]པོ་བཅུའི་གང་ཡིན་པ་དེ་ནི་སེར་པོ་གཅིག་གི་ཡིན་ནོ། །སེར་པོ་བཅུའི་གང་ཡིན་པ་དེ་ནི་དམར་པོ་གཅིག་གི་ཡིན་ནོ། །དམར་པོ་བཅུའི་གང་ཡིན་པ་དེ་ནི་དཀར་པོ་གཅིག་གི་ཡིན་ནོ། །དཀར་པོ་བཅུའི་གང་ཡིན་པ་དེ་ནི་འབིགས་བྱེད་ཀྱི་གླང་པོ་ཆེ་གཅིག་གི་ཡིན་ནོ། །འབིགས་
[59b.7]བྱེད་ཀྱི་གླང་པོ་ཆེ་བཅུའི་གང་ཡིན་པ་དེ་ནི་སྤོས་ཀྱི་གླང་པོ་ཆེ་གཅིག་གི་ཡིན་ནོ། །སྤོས་ཀྱི་གླང་པོ་ཆེ་བཅུའི་གང་ཡིན་པ་དེ་ནི་ཚན་པོ་ཆེ་གཅིག་གི་ཡིན་ནོ། །ཚན་པོ་ཆེ་བཅུའི་གང་ཡིན་པ་དེ་ནི་ཚན་པོ་ཆེ་ཆེན་པོ་གཅིག་གི་ཡིན་ནོ། །ཚན་པོ་ཆེ་ཆེན་པོ་བཅུའི་གང་ཡིན་པ་དེ་ནི་རབ་གནོན་
[60a]
[60a.1]གཅིག་གི་ཡིན་ནོ། །རབ་གནོན་བཅུའི་གང་ཡིན་པ་དེ་ནི་སྟོབས་མཆོག་གཅིག་གི་ཡིན་ནོ། །སྟོབས་མཆོག་བཅུའི་གང་ཡིན་པ་དེ་ནི་སྲེད་མེད་ཀྱི་བུའི་སྟོབས་ཕྱེད་དོ། །སྲེད་མེད་ཀྱི་བུའི་སྟོབས་ཕྱེད་གཉིས་གང་ཡིན་པ་དེ་ནི་སྲེད་མེད་ཀྱི་བུའི་སྟོབས་ཡིན་ཏེ། 
[60a.2]དེ་དེ་བཞིན་གཤེགས་པའི་ཚིགས་དང་ཚིགས་ཕྲན་དག་ན་ཡོད་པས་གནས་འཇོག་དག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྲེད་མེད་ཀྱི་བུའི་སྟོབས་ཀྱི་ཚོགས་ཅན་ཡིན་ནོ།། །།བར་སྡོམ་ལ། མི་དང་གླང་དང་བ་མེན་དང་ནི་དེ་བཞིན་
[60a.3]གླང་ཆེན་ཕྲུ་གུ་དང་། །གླང་ཆེན་མོ་དང་ཕལ་དང་མཆེ་བ་མེད་དང་དེ་བཞིན་བཞི་ཚན་དང་། །འབིགས་བྱེད་གླང་ཆེན་སྤོས་ཀྱི་གླང་ཆེན་དང་ནི་ཚན་པོ་ཆེ་གཉིས་དང་། །རབ་གནོན་དང་ནི་སྟོབས་མཆོག་དག་དང་སྲེད་མེད་བུ་ཡི་སྟོབས་གཉིས་སོ། །སྲེད་མེད་ཀྱི་བུའི་སྟོབས་གང་ལགས་
[60a.4]པ་འདི་དེ་བཞིན་གཤེགས་པའི་ཡབ་དང་ཡུམ་ལས་བྱུང་བའི་སྟོབས་ལགས་ན། བཙུན་པ་ཡབ་དང་ཡུམ་ལས་བྱུང་བའི་སྟོབས་དང་ཏིང་ངེ་འཛིན་གྱི་སྟོབས་དང་། མོས་པའི་སྟོབས་ལས་སྟོབས་གཞན་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་བསོད་ནམས་
[60a.5]ཀྱི་སྟོབས་ཞེས་བྱ་བ་ཡིན་ཏེ། གནས་འཇོག་དག་བསོད་ནམས་ཀྱི་སྟོབས་དང་ལྡན་པས་དེ་བཞིན་གཤེགས་པས་བྱང་ཆུབ་ཀྱི་ཤིང་དྲུང་དུ་བདུད་འཁོར་འབྱུང་པོ་བྱེ་བ་སུམ་བཅུ་རྩ་དྲུག་ཅན་བཅོམ་ནས་བླ་ན་མེད་པའི་ཡེ་ཤེས་བརྙེས་སོ། །བཙུན་པ་ཡབ་དང་ཡུམ་ལས་བྱུང་བའི་
[60a.6]སྟོབས་དང་། ཏིང་ངེ་འཛིན་གྱི་སྟོབས་དང་། མོས་པའི་སྟོབས་དང་། བསོད་ནམས་ཀྱི་སྟོབས་འདི་བས་ལྷག་པའི་སྟོབས་གཞན་ལྟ་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་ཡེ་ཤེས་ཀྱི་སྟོབས་ཞེས་བྱ་བ་ཡིན་ཏེ། ཡེ་ཤེས་ཀྱི་སྟོབས་དང་ལྡན་
[60a.7]པས་དེ་བཞིན་གཤེགས་པས་ཐོག་མ་མེད་པའི་དུས་ནས་བསགས་པའི་ཉོན་མོངས་པའི་ཚོགས་བོར་སྤངས་བསལ་ཏེ་སོ་སོར་སྤངས་སོ། །བཙུན་པ་ཡབ་དང་ཡུམ་ལས་བྱུང་བའི་སྟོབས་དང་ཏིང་ངེ་འཛིན་གྱི་སྟོབས་དང་། མོས་པའི་སྟོབས་དང་། བསོད་ནམས་ཀྱི་སྟོབས་
[60b]
[60b.1]དང་། ཡེ་ཤེས་ཀྱི་སྟོབས་འདི་བས་ལྷག་པའི་སྟོབས་གཞན་ལྟ་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་རྫུ་འཕྲུལ་གྱི་སྟོབས་ཞེས་བྱ་བ་ཡིན་ཏེ། གནས་འཇོག་དག་རྫུ་འཕྲུལ་གྱི་སྟོབས་དང་ལྡན་པས་དེ་བཞིན་གཤེགས་པས་འོད་སྲུང་རྫོགས་
[60b.2]བྱེད་ལ་སོགས་པ་སྟོན་པ་དྲུག་པོ་ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་མངོན་པའི་ང་རྒྱལ་བྱེད་པ་དག་སྤོབས་པ་མེད་པར་བྱས་སོ། །བཙུན་པ་འདི་ལྟར་ཡབ་དང་ཡུམ་ལས་བྱུང་བའི་སྟོབས་དང་ཏིང་ངེ་འཛིན་གྱི་སྟོབས་དང་། མོས་པའི་སྟོབས་
[60b.3]དང་། བསོད་ནམས་ཀྱི་སྟོབས་དང་། ཡེ་ཤེས་ཀྱི་སྟོབས་དང་། རྫུ་འཕྲུལ་གྱི་སྟོབས་འདི་བས་ལྷག་པའི་སྟོབས་གཞན་ལྟ་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་མི་རྟག་པའི་སྟོབས་ཞེས་བྱ་བ་ཡིན་ཏེ། གནས་འཇོག་དག་མི་
[60b.4]རྟག་པའི་སྟོབས་དང་ལྡན་པས་དེ་བཞིན་གཤེགས་པའི་ཡབ་དང་ཡུམ་ལས་བྱུང་བའི་སྟོབས་གང་ཡིན་པ་དང་། བསོད་ནམས་ཀྱི་སྟོབས་གང་ཡིན་པ་དང་། ཏིང་ངེ་འཛིན་གྱི་སྟོབས་གང་ཡིན་པ་དང་། མོས་པའི་སྟོབས་གང་ཡིན་པ་དང་། ཡེ་ཤེས་ཀྱི་སྟོབས་གང་
[60b.5]ཡིན་པ་དང་། རྫུ་འཕྲུལ་གྱི་སྟོབས་གང་ཡིན་པ་དེ་དག་ཐམས་ཅད་ཤིང་སཱ་ལ་ཟུང་གི་བར་དུ་གཟི་མེད་པར་འགྱུར་རོ། །ཚིགས་སུ་བཅད་དེ་ཡང་བཀའ་སྩལ་པ། ཡེ་ཤེས་སྟོབས་དང་བསོད་ནམས་སྟོབས་དང་ནི། །རྫུ་འཕྲུལ་སྟོབས་དང་སྐུ་ཡི་སྟོབས་པས་ཀྱང་། །ང་ཡི་
[60b.6]གཟི་བརྗིད་འཇོམས་པར་བྱེད་པ་ཡི། །མི་རྟག་ཉིད་ནི་ཆེས་སྟོབས་ལྡན་པར་འདོད། །གང་དུ་གསེར་གྱི་རི་དབང་རྩེ་མོ་ལྟ་བུར་འདུག་པའི་སྐུ། །འདི་འདྲ་མི་རྟག་ཉིད་ཀྱི་གཟི་ཡིས་བཅོམ་ནས་འཇིག་འགྱུར་བ། །མི་རྟག་ཤིན་ཏུ་སྟོབས་དང་ལྡན་པར་མཁས་པས་ཤེས་བྱ་སྟེ། །གང་
[60b.7]དུ་མི་རྟག་ཉིད་ཀྱིས་རྫི་བ་མེད་པ་དེ་ཐོབ་བྱ།། །།འདུལ་བ་གཞི། བམ་པོ་སུམ་བཅུ་པ། གནས་འཇོག་དག་ད་ལྟར་གྱི་མི་རྣམས་ཚེ་དང་། ཁ་དོག་དང་། སྟོབས་དང་། ལོངས་སྤྱོད་ཀྱི་བར་དག་ཉམས་པ་ལ་ལྟོས། རྡོ་འདི་ནི་བསྐལ་པ་དང་པོའི་མི་རྣམས་ཀྱི་བང་
[61a]
[61a.1]ཚད་ཀྱི་རྡོ་ཡིན་ཏེ། འདི་ལ་ལག་རྗེས་ཀྱང་སྣང་ངོ་། །དེ་རྣམས་ཤིན་ཏུ་ཡ་མཚན་སྐྱེས་ནས་དེ་རྣམས་ཀྱི་སྟོབས་ཀྱི་དྲེགས་པ་གང་ཡིན་པ་དེ་མེད་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་གྱད་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་
[61a.2]དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་ནས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། 
[61a.3]དེ་རྣམས་ཀྱིས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་འདི་ལྟ་བུ་ནི་བདག་ཅག་ལ་མས་མ་བགྱིས་ཏེ། ཕས་མ་ལགས། རྒྱལ་པོས་མ་ལགས། ལྷ་རྣམས་ཀྱིས་མ་ལགས། སྔོན་གྱི་འདས་པས་མ་ལགས། དགེ་སྦྱོང་དང་
[61a.4]བྲམ་ཟེས་མ་ལགས། སྡུག་པས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས་པ་གང་ལགས་པ་བདག་ཅག་ལ་མཛད་དེ། བདག་ཅག་གིས་དགེ་བའི་བཤེས་གཉེན་བཅོམ་ལྡན་འདས་ལ་བརྟེན་ནས་སེམས་ཅན་དམྱལ་བ་དང་། དུད་འགྲོ་དང་། ཡི་
[61a.5]དགས་རྣམས་ཀྱི་གནས་ནས་ནི་རྐང་པ་དྲངས། ལྷ་དང་མི་རྣམས་སུ་ནི་རབ་ཏུ་བཀོད། འཁོར་བ་ལས་ནི་རིང་དུ་མཛད། ཐོག་མ་མེད་པ་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་
[61a.6]སུམ་དུ་བགྱིས་ཏེ། བཙུན་པ་བདག་ཅག་ནི་འཕགས་སོ། །མངོན་པར་འཕགས་སོ། །དེ་ལྟ་བས་ན་བདག་ཅག་ནི་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་ཅག་དགེ་བསྙེན་དུ་གཟུང་དུ་གསོལ། དེང་
[61a.7]སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཀུ་ཤའི་གྲོང་ཁྱེར་གང་ན་བར་འདོང་ངོ་། །བཙུན་པ་བཀའ་བཞིན་འཚལ་
[61b]
[61b.1]ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་གྲོང་ཁྱེར་སྡིག་ཅན་དུ་མ་བཞུད་པར་ཀུ་ཤའི་གྲོང་ཁྱེར་གང་ན་བར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་དང་ཀུ་ཤའི་གྲོང་ཁྱེར་དུ་བྱོན་ནས། དེ་ནས་
[61b.2]བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཀུ་ཤའི་གྲོང་ཁྱེར་འདིར་ཤིང་སཱ་ལ་ཟུང་གི་བར་དུ་རིང་པོ་མི་ཐོགས་པ་ཁོ་ནར་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བར་འགྱུར་རོ།། །།སྡོམ་ལ། སྟེའུ་དང་
[61b.3]ལྷས་བལྟས་ལུམ་བི་ནི། །སེར་སྐྱ་དང་ནི་ཤིང་འདའ་དང་། །གསེར་ཐུབ་ཞིང་པ་ཆོས་གོས་དང་། །ཁྲུས་དང་བྱ་ཅན་བཅུ་ཚོགས་ཡིན། །བཅོམ་ལྡན་འདས་སྒྲ་ངན་ན་སྒྲ་ངན་རྣམས་ཀྱི་གྲོང་རྡལ་ཁྲ་བོ་འདུལ་ན་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་
[61b.4]སློང་རྣམས་ལ་བཀའ་སྩལ་པ། དགེ་སློང་དག་ངས་ཟག་པ་ཟད་པ་ཤེས་ཤིང་མཐོང་ནས་གསུངས་ཏེ། རྒྱས་པར་ཡང་དག་པར་ལྡན་པའི་ལུང་ལས་ཕུང་པོའི་ལེའུ་ལས་སྟེའུ་ལྟ་བུའི་མདོ་འབྱུང་བ་ཡིན་ནོ། །ལྷས་བལྟས་སུ་བྱོན་ནས་དེར་ཚེ་དང་ལྡན་པ་ཀུན་དགའ་
[61b.5]བོ་ལ་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་ལྷས་བལྟས་འདིར་ཤཱཀྱ་ཤིན་ཏུ་བློ་གསལ་བཙས་ཏེ་འདི་ཉིད་དུ་ཆེན་པོར་གྱུར་ཏོ། །ལུམ་བི་ནིར་གཤེགས་ནས་དེ་ན་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ལུམ་བི་ནིའི་ཚལ་འདི་རང་བཙས་ནས་
[61b.6]རིང་པོ་མ་ལོན་ཞིང་སུས་ཀྱང་མ་བླངས་པར་གོམ་པ་བདུན་བོར་ནས་ངས་ཕྱོགས་བཞིར་བལྟས་ཏེ་ངའི་སྲིད་པའི་སྐྱེ་བའི་མཐའ་ནི་འདི་ཡིན་ནོ་ཞེས་ཚིག་ཏུ་སྨྲས་སོ། །སེར་སྐྱེའི་གནས་སུ་བྱོན་ནས་དེར་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སེར་སྐྱའི་
[61b.7]གནས་འདིར་རྒྱལ་པོ་ཟས་གཙང་བཙས་ཏེ་འདི་ཉིད་དུ་ཆེན་པོར་གྱུར་ཏོ། །ཤིང་བལ་གྱི་འདའ་བ་ཅན་དུ་བྱོན་ནས། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཆོས་བཞིན་མ་ཡིན་པ་དང་། ཆོས་ཀྱི་འཁོར་བཤད་ཀྱིས་དེ་ལེགས་
[62a]
[62a.1]པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །ཆོས་མ་ཡིན་པའི་འཁོར་གང་ཞེ་ན། འཁོར་གང་ཞིག་འདུན་པས་འགྲོ་བ་དང་། ཞེ་སྡང་དང་། གཏི་མུག་དང་། འཇིགས་པས་འགྲོ་བ་སྟེ། འདི་ནི་ཆོས་མ་ཡིན་པའི་འཁོར་ཞེས་བྱའོ། །
[62a.2]ཆོས་ཀྱི་འཁོར་གང་ཞེ་ན། འཁོར་གང་ཞིག་འདུན་པས་འགྲོ་བ་མ་ཡིན། ཞེ་སྡང་གིས་མ་ཡིན། གཏི་མུག་གིས་མ་ཡིན། འཇིགས་པས་འགྲོ་བ་མ་ཡིན་པ་སྟེ། འདི་ནི་ཆོས་ཀྱི་འཁོར་ཅེས་བྱའོ། །དགེ་སློང་དག་ངས་ཁྱེད་ལ་ཆོས་མ་ཡིན་པ་དང་། ཆོས་ཀྱི་
[62a.3]འཁོར་ངས་བཤད་དོ་ཞེས་གང་གསུངས་པ་བཤད་པ་ནི་དེ་ཡིན་ནོ། །མཚམས་ཅན་གྱི་གྲོང་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་མཚམས་ཅན་གྱི་གྲོང་འདིར་ཡང་དག་པར་རྫོགས་པའི་སངས་རྒྱས་
[62a.4]གསེར་ཐུབ་བལྟམས་ཏེ། འདི་ཉིད་དུ་ཡོངས་སུ་མྱ་ངན་ལས་འདས་སོ། །ཞིང་པའི་གྲོང་ཁྱེར་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་ཞིང་པའི་གྲོང་འདིར་ཡབ་ཟས་
[62a.5]གཙང་གི་ལས་ཀྱི་མཐའ་རྣམས་ལ་བལྟས་ནས་ཤིང་འཛམ་བུའི་གྲིབ་མ་ལ་ཟག་པ་མེད་པ་དང་འདྲ་བ་བསམ་གཏན་དང་པོ་ལ་སྙོམས་པར་ཞུགས་སོ། །ཕྱོགས་གཞན་ཞིག་ན་ཡང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་ཡང་དག་པར་རྫོགས་
[62a.6]པའི་སངས་རྒྱས་གསེར་ཐུབ་ཀྱི་ན་བཟའ་ཆོས་གོས་བརྐྱང་བ་ཡིན་ནོ། །ཁྲུས་ཀྱི་གྲོང་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྲུས་ཀྱི་གྲོང་འདིར་ཡང་དག་པར་རྫོགས་པའི་སངས་རྒྱས་གསེར་ཐུབ་ཀྱིས་
[62a.7]ཁྲུས་མཛད་པས་དེ་བས་ན་འདིའི་མིང་ཁྲུས་ཀྱི་གྲོང་ཁྲུས་ཀྱི་གྲོང་ཞེས་བྱ་བར་གྲགས་སོ། །བྱེ་མ་ཅན་དུ་བྱོན་ནས་བྱེ་མ་ཅན་དུ་ཤིང་འཛེག་གི་ཤིང་ལྟ་བུའི་མདོའི་ལམ་གྱི་ཚོགས་རྒྱས་པར་བསྡུས་སོ།། །།སྡོམ་ལ། འདོད་པ་མཐུན་དང་ཤས་ཆེ་དང་། །ལོ་མ་བདུན་དང་
[62b]
[62b.1]འཆར་ཀ་དང་། །མཉན་ཡོད་གདུ་བུ་ས་ཅན་དང་། །སེང་གེའི་གྲོང་དང་གྲོང་གསར་དང་། །གྲོང་ཁྱེར་དང་ནི་ཁྲེའུ་བརྩེགས། །ཕྱི་མ་ནྱ་གྲོ་དྷ་གྲོང་སྟེ། །གྲོང་ཁྱེར་དེ་དག་བཅུ་གཉིས་གསུངས། །བཅོམ་ལྡན་འདས་འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་
[62b.2]ན་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ང་ཟླ་བ་གསུམ་པོ་འདི་ལ་ནང་དུ་ཡང་དག་འཇོག་པར་བཞེད་ཀྱིས། ང་ལ་བསོད་སྙོམས་སྟོབས་པ་དང་། བཅྭ་ལྔ་པའི་གསོ་སྦྱོང་དེ་ཉིད་མ་གཏོགས་པར་དགེ་སློང་སུ་ཡང་མ་
[62b.3]འོང་ཤིག །བཅོམ་ལྡན་འདས་ཟླ་བ་གསུམ་པོ་དེ་ལ་ནང་དུ་ཡང་དག་འཇོག་ལ་ཞུགས་ནས་བསོད་སྙོམས་སྟོབས་པའི་དགེ་སློང་དང་། བཅྭ་ལྔ་པའི་གསོ་སྦྱོང་དེ་ཉིད་མ་གཏོགས་པར་དགེ་སློང་སུ་ཡང་དེར་མི་འགྲོའོ། །དེ་ནས་བཅོམ་ལྡན་འདས་ཀྱིས་ཟླ་བ་གསུམ་པོ་དེ་ཁོ་ན་འདས་
[62b.4]ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ལ་གལ་ཏེ་གཞན་མུ་སྟེགས་ཅན་དང་ཀུན་དུ་རྒྱུ་རྣམས་ཉེ་བར་ལྷགས་ནས་འདི་སྐད་ཅེས་འདྲི་སྟེ། 
[62b.5]དགེ་སྦྱོང་གཽ་ཏ་མ་གནས་པ་གང་ཞིག་གིས་ཟླ་བ་གསུམ་པོ་འདི་ལ་ནང་དུ་ཡང་དག་བཞག་པར་གྱུར་ཅེས་འདྲི་ན། དེ་སྐད་ཅེས་དྲིས་པ་ལ་དབུགས་རྔུབ་པ་དང་འབྱུང་བས་བཞུགས་སོ་ཞེས་བརྗོད་པར་བྱའོ། །དེ་ཅིའི་ཕྱིར་ཞེ་ན། དགེ་སློང་དག་ང་ནི་ཟླ་བ་གསུམ་པོ་འདི་ལ་དབུགས་
[62b.6]རྔུབ་པ་དང་དབུགས་འབྱུང་བ་དྲན་པའི་གནས་པས་ནང་དུ་ཡང་དག་བཞག་སྟེ། ངས་དྲན་བཞིན་དུ་དབུགས་བརྔུབས་ན་ཡང་དྲན་བཞིན་དུ་བརྔུབས་སོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །དྲན་བཞིན་དུ་དབུགས་ཕྱུང་ན་ཡང་དྲན་བཞིན་དུ་དབུགས་ཕྱུང་ངོ་སྙམ་དུ་ཡང་དག་
[62b.7]པ་ཇི་ལྟ་བ་བཞིན་དུ་རབ་ཏུ་ཤེས་སོ། །རིང་པོ་དང་ཐུང་ངུ་དང་། ལུས་ཐམས་ཅད་ཡང་དག་པར་མྱོང་ནས་དབུགས་བརྔུབས་ན་ལུས་ཐམས་ཅད་ཡང་དག་པར་མྱོང་ནས་དབུགས་བརྔུབས་སོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ལུས་ཐམས་ཅད་ཡང་དག་པར་མྱོང་
[63a]
[63a.1]ནས་དབུགས་ཕྱུང་ན་ཡང་ལུས་ཐམས་ཅད་ཡང་དག་པར་མྱོང་ནས་དབུགས་ཕྱུང་ངོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་བརྔུབས་པ་དང་། ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ན་
[63a.2]ཡང་དབུགས་ཕྱུང་ངོ་དབུགས་བརྔུབས་སོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བ་ནས། འགོག་པར་རྗེས་སུ་ལྟ་ཞིང་དབུགས་ཕྱུང་ངོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་དེ་ལ་ང་འདི་སྙམ་དུ་
[63a.3]སེམས་ཏེ། བདག་གིས་གནས་པ་རགས་པ་མངོན་པར་འདུས་བྱས་ཤིང་བསམས་ཀྱིས་མ་ལ་བདག་གིས་གནས་པ་དེ་ཉིད་ལས་ཡང་དག་པར་འདས་ཏེ་བོར་ནས་ཆེས་ཕྲ་བ་འདིས་ལན་མང་དུ་གནས་པར་བྱའོ་སྙམ་ནས། ངས་གནས་པ་དེ་ཉིད་ལས་ཡང་དག་པར་འདའ་བར་བྱ་བའི་
[63a.4]ཕྱིར་བོར་ནས་གནས་པ་ཆེས་ཕྲ་བ་འདིས་ལན་མང་དུ་གནས་སོ། །དེ་ནས་ལྷ་གསུམ་ཞིག་ང་གང་ན་བ་དེར་འོངས་ཏེ་ཕྱིན་ནས་ལྷ་གཅིག་ནི་འདི་སྐད་ཅེས། དགེ་སྦྱོང་གཽ་ཏ་མ་ནོངས་སོ་ཞེས་ཟེར་རོ། །གཉིས་པ་ནི་འདི་སྐད་ཅེས་འདི་ནོངས་པ་ནི་མ་ཡིན་ཏེ། འོན་ཀྱང་ནོངས་པར་
[63a.5]མཛད་པ་ཡིན་ནོ་ཞེས་ཟེར་རོ། །ལྷ་གསུམ་པ་ནི་འདི་སྐད་ཅེས་ནོངས་པ་ཡང་མ་ཡིན་ནོངས་པར་མཛད་པ་ཡང་མ་ཡིན་ཏེ། འོན་ཀྱང་དགྲ་བཅོམ་པ་རྣམས་ཀྱི་གནས་པ་ནི་འདི་ལྟ་བུར་ཞི་བ་ཁོ་ན་ཡིན་ནོ་ཞེས་ཟེར་རོ། །དགེ་སློང་དག་གང་ཡང་དག་པར་སྨྲ་བ་ན་འཕགས་པའི་
[63a.6]གནས་པ་དང་། ལྷའི་གནས་པ་དང་། ཚངས་པའི་གནས་པ་དང་། མི་སློབ་པའི་གནས་པ་ཞེས་བྱ་བར་སྨྲ་བར་འགྱུར་བ་གང་ཡིན་པ་དེ་ནི་དེ་བཞིན་གཤེགས་པའི་གནས་པ་ཡིན་ཏེ། སློབ་པའི་གང་ཟག་རྣམས་མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་
[63a.7]བྱ་བ་དང་། མངོན་སུམ་དུ་མ་བྱས་པ་མངོན་སུམ་དུ་བྱ་བའི་ཕྱིར་ཞུགས་པ་ཡིན། མི་སློབ་པའི་གང་ཟག་རྣམས་མཐོང་བའི་ཆོས་ཁོ་ན་ལ་བདེ་བར་གནས་པར་བྱ་བའི་ཕྱིར་ཞུགས་པ་ཡིན་ནོ། །དེ་ཡང་དག་པར་སྨྲ་བ་ན་དབུགས་རྔུབ་པ་དང་། དབུགས་འབྱུང་བའི་དྲན་
[63b]
[63b.1]པས་གནས་པ་སྨྲ་བར་འགྱུར་རོ། །དེ་ཅིའི་ཕྱིར་ཞེ་ན། དགེ་སློང་དག་དབུགས་རྔུབ་པ་དང་། འབྱུང་བ་དྲན་པས་གནས་པ་ནི་འཕགས་པའི་གནས་པ་དང་ཞེས་བྱ་བ་ནས། མི་སློབ་པ་རྣམས་མཐོང་བའི་ཆོས་ལ་བདེ་བར་གནས་པའི་ཕྱིར་ཞུགས་པ་ཡིན་ནོ་ཞེས་
[63b.2]བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་ན་འདོད་པ་མཐུན་པར་བྱོན་ནས། འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ། །དེའི་ཚེ་བྲམ་ཟེ་པད་མའི་སྙིང་པོ་ཞེས་བྱ་བ་ལ་ཀོ་ས་ལའི་རྒྱལ་པོ་
[63b.3]གསལ་རྒྱལ་གྱིས་དཔྱ་རྒྱུ་རྩྭ་དང་། ཤིང་དང་། ཆུར་བཅས་པར་བྲམ་ཟེའི་སྦྱིན་གཏོང་དུ་བྱིན་ནས་ཤས་ཆེན་པོ་རྒྱས་པ་ལ་ལོངས་སྤྱོད་དོ། །བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་ཅེས་བྱ་བ་མང་དུ་ཐོས་པ། ཚིག་གསལ་བ། ཐགས་ཐོགས་མེད་པར་སྨྲ་
[63b.4]བ་ཞིག་ཡོད་དེ། བྲམ་ཟེ་པད་མའི་སྙིང་པོའི་བྲམ་ཟེའི་ཁྱེའུ་ལྔ་བརྒྱ་ལ་བྲམ་ཟེ་རྣམས་ཀྱི་གསང་ཚིག་འདོན་དུ་འཇུག་གོ། །བྲམ་ཟེ་པད་མའི་སྙིང་པོས་དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་
[63b.5]ནས་ཁྱིམ་མེད་པར་རབ་ཏུ་བྱུང་བ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་འདི་ལྟ་བུ་འདི་ཕྱོགས་དང་ཕྱོགས་མཚམས་སུ་
[63b.6]གྲགས་ཏེ་འདི་ལྟར་བཅོམ་ལྡན་འདས་གཽ་ཏ་མ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་
[63b.7]རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་དེ་ནི་འཇིག་རྟེན་ལྷ་དང་བཅས། བདུད་དང་བཅས། ཚངས་པ་དང་བཅས། དགེ་སྦྱོང་དང་བྲམ་ཟེའི་སྐྱེ་དགུ་དང་བཅས། ལྷ་དང་མིའི་སྐྱེ་དགུ་དང་བཅས་པ་འདི་ལ་མཐོང་བའི་ཆོས་ཁོ་ན་ལ་རང་ཉིད་ཀྱིས་མངོན་པར་ཤེས་པས་མངོན་
[64a]
[64a.1]སུམ་དུ་བྱས་ཏེ་བསྒྲུབས་ནས་ནི་ངའི་ཟག་པ་ཟད་དོ། །ཚངས་པར་སྤྱོད་པ་ལ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ། །ཞེས་གོ་བར་བྱེད་པ་དེ་གསང་ཚིག་ལས་ཀྱང་འབྱུང་སྟེ། སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་པོ་དེ་དག་
[64a.2]དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ། གལ་ཏེ་ཁྱིམ་ན་གནས་ན་ནི་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པར་འགྱུར་ཏེ། དེའི་རིན་པོ་ཆེ་སྣ་བདུན་ནི་འདི་ལྟ་བུ་
[64a.3]དག་ཡིན་ཏེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཉིད་ཡིན་ནོ། །དེ་ལ་ཡང་བུ་དཔའ་བ། རྟུལ་ཕོད་པ། ཡན་
[64a.4]ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་བར་འབྱུང་བར་འགྱུར་ཞིང་དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པ་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ་ཆོས་དང་མཐུན་ཞིང་སྙོམས་
[64a.5]པས་ལེགས་པར་ཕབ་སྟེ་གནས་པར་འགྱུར་རོ། །གལ་ཏེ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ན་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་བྱ་བར་འཇིག་རྟེན་
[64a.6]དུ་སྒྲ་རྣམ་པར་གྲགས་པར་འགྱུར་བ་དེ་ཀོ་ས་ལར་ལྗོངས་རྒྱུ་ཞིང་གཤེགས་པ་ན་འདོད་པ་མཐུན་པར་བྱོན་ནས། འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ་ཞེས་ཐོས་སོ། །ཐོས་ནས་ཀྱང་བྲམ་ཟེའི་ཁྱེའུ་མ་སྡུག་ལ་སྨྲས་པ། མ་སྡུག་ཤེས་སམ། ཁོ་བོས་
[64a.7]དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཞེས་བྱ་བ་ནས། ཚངས་པར་སྤྱོད་པ་རབ་ཏུ་སྟོན་ཏོ་ཞེས་བྱ་བའི་བར་དུ་སྟེ། ཁོ་བོས་དེ་གསང་ཚིག་དག་ལས་བཏོན་པ་
[64b]
[64b.1]སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་པོ་དེ་དག་དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ། གལ་ཏེ་ཁྱིམ་ན་གནས་ན་ནི་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་ཞེས་བྱ་བ་ནས། འཇིག་
[64b.2]རྟེན་དུ་སྒྲ་རྣམ་པར་གྲགས་པར་འགྱུར་རོ་ཞེས་བྱ་བའི་བར་དུ་སྟེ། དེ་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་ན་འདོད་པ་མཐུན་པར་བྱོན་ནས། འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ་ཞེས་ཐོས་ཀྱིས་བྲམ་ཟེའི་ཁྱེའུ་ཚུར། ཁྱོད་ཤེས་ལྡན་གཽ་ཏ་མ་
[64b.3]གང་ན་བ་དེར་སོང་ཤིག་དང་། ཕྱིན་ནས་ཇི་ག་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་ཕྱོགས་དང་ཕྱོགས་མཚམས་སུ་ཇི་ལྟར་གྲགས་པ་དེ་ཁོ་ན་བཞིན་ཡིན་ནམ་མ་ཡིན་པ་དང་། དེའི་མཚན་རྣམས་གྲགས་པ་ཡང་
[64b.4]དག་པ་ཡིན་ནམ་མ་ཡིན་པ་རང་ཉིད་ཀྱིས་རབ་ཏུ་ཤེས་པར་འགྱུར་གྲང་། བྲམ་ཟེའི་ཁྱེའུ་མ་སྡུག་གིས་བྲམ་ཟེ་པད་མའི་སྙིང་པོའི་ལྟར་མཉན་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་མང་པོ་དང་ལྷན་ཅིག་ཏུ་ཤས་ཆེ་བ་ནས་བྱུང་ནས། བཅོམ་ལྡན་འདས་གང་ན་བ་དེར་
[64b.5]དོང་སྟེ་ལྷགས་ནས་ཕྱོགས་གཅིག་ཏུ་འདུག་གོ། །དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་ཡང་དག་པར་མགུ་བར་འགྱུར་བའི་གཏམ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །
[64b.6]ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་
[64b.7]དགའ་བར་མཛད་དེ། བཅོམ་ལྡན་འདས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་ཆོས་དང་ལྡན་པའི་གཏམ་གསུང་བ་ན་བྲམ་ཟེའི་ཁྱེའུ་མ་སྡུག་མཆིལ་ལྷམ་དང་བཅས་པས་འཆག་ཅིང་གློ་བུར་དུ་གཏམ་དག་གླེང་བར་བྱེད་ལ། གཏམ་མཐར་ཕྱིན་པར་མི་སྡོད་པར་མ་
[65a]
[65a.1]གུས་པས་སྙེམས་ཤིང་བཟློགས་པར་སེམས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་ཁྱོད་བྲམ་ཟེ་གསུམ་རིག་པ་རྣམས་དང་ལྷན་ཅིག་གློ་བུར་གྱི་གཏམ་དེ་ལྟ་བུ་སྨྲའམ། ཀྱེ་དགེ་
[65a.2]སྦྱོང་གཽ་ཏ་མ་གཏམ་ཇི་ལྟ་བུ་ཞིག་ཇི་ལྟར་དེ་བཞིན་གཤེགས་པ་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་ཆོས་དང་ལྡན་པའི་གཏམ་གསུང་བ་ན་ཁྱོད་མཆིལ་ལྷམ་དང་བཅས་པས་འཆག་ཅིང་གློ་བུར་དུ་གཏམ་དག་གླེང་བར་བྱེད་ལ། གཏམ་མཐར་ཕྱིན་པར་མི་སྡོད་པར་
[65a.3]མ་གུས་པས་སྙེམས་ཤིང་སླར་བཟློགས་པར་སེམས་པ་ལྟ་བུའོ། །ཀྱེ་གཽ་ཏ་མ་བྲམ་ཟེ་འགྲོ་བ་རྣམས་ནི་བྲམ་ཟེ་འགྲོ་བ་རྣམས་དང་། འགྲེང་བ་རྣམས་ནི་འགྲེང་བ་རྣམས་དང་། འདུག་པ་རྣམས་ནི་འདུག་པ་རྣམས་དང་། ཉལ་བ་རྣམས་ནི་ཉལ་བ་རྣམས་དང་། ཕན་ཚུན་ལེགས་
[65a.4]པར་སྨྲའི། དགེ་སྦྱོང་མགོ་རེག་ནག་པོའི་རྩ་ལག་ཕོ་རེང་གང་དག་ཡིན་པ་དེ་དག་དང་ནི་ཁོ་བོ་ལྷན་ཅིག་ཏུ་འདི་ལྟ་བུའི་གློ་བུར་གྱི་གཏམ་གླེང་དུ་རུང་སྟེ། དཔེར་ན་ད་ལྟར་ཤེས་ལྡན་གཽ་ཏ་མ་དང་གླེང་བ་བཞིན་ནོ། །བྲམ་ཟེའི་ཁྱེའུ་ཁྱོད་དོན་དུ་གཉེར་བ་ལ་ཞུགས་ནས་འདིར་འོངས་
[65a.5]ན་དེ་ལྟ་བུ་ནི་བསྙེན་བཀུར་མ་བྱས་པ་ལས་གཞན་ལ་མེད་པར་བྲམ་ཟེའི་ཁྱེའུ་མ་སྡུག་ནི་བླ་མའི་ཚོགས་དག་ལ་བསྙེན་བཀུར་མ་བྱས་པ་ཞིག་ཡིན་པ་ལྟ། དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ། བཀུར་སྟི་མེད་པའི་ཚིག་གིས་སྤྱོས་པ་ན་ཁྲོས་འཁྲུགས་ནང་ཞིང་
[65a.6]ཡིད་མ་རངས་ནས་བཅོམ་ལྡན་འདས་ལ་ཁ་བྱ་བར་འདོད། སྤོབས་པར་འདོད། བརྩད་པར་འདོད་དེ། འདི་ཙམ་གྱིས་དགེ་སྦྱོང་གཽ་ཏ་མ་ལ་ཁ་བྱ་བ་དང་། སྤོབས་པ་དང་། བརྩད་པ་དང་། དྲན་པར་བྱས་པར་འགྱུར་རོ་སྙམ་དུ་རིག་ནས་བཅོམ་ལྡན་འདས་ལ་འདི་སྐད་
[65a.7]ཅེས་གསོལ་ཏོ། །ཀྱེ་གཽ་ཏ་མ་ཤཱཀྱ་འདི་དག་ནི་ད་བྱུང་ཁོ་ན་ཡིན་ཏེ། ད་བྱུང་གི་རིགས་ཡིན་པས་བྲམ་ཟེ་རྣམས་ལ་བླ་མ་དང་རི་མོ་དང་། མཆོད་པ་མི་བྱེད་དོ། །ཅི་བྲམ་ཟེའི་ཁྱེའུ་ཁྱོད་ལ་ཤཱཀྱ་རྣམས་ཀྱིས་གནོད་པ་ཅུང་ཟད་བྱས་སམ། ཀྱེ་གཽ་ཏ་མ་དུས་གཅིག་
[65b]
[65b.1]ཅིག་ན་བདག་ཉིད་དང་མཁན་པོའི་བྱ་བ་ཞིག་ལ་གྲོང་ཁྱེར་སེར་སྐྱའི་གཞིར་རྐང་པས་ཕྱིན་པ་ན་དེ་ན་བདག་ལ་ཤཱཀྱ་རྣམས་དང་ཤཱཀྱ་མོ་རྣམས་ཁང་བཟངས་ཀྱི་སྟེང་དུ་སོང་ནས་མཛུབ་ཀེར་གྱིས་སྟོན་པར་བྱེད་དེ། ཨེ་མའོ་བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་
[65b.2]ཡིན་ནོ། །བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་ཡིན་ནོ། །ཞེས་དེ་དག་བདག་ལ་མཛུབ་ཀེར་ཁོ་ནས་སྟོན་པར་བྱེད་ཀྱི་བདག་ལ་བཀུར་སྟི་དང་། བླ་མ་དང་། རི་མོ་དང་། མཆོད་པ་ནི་མི་བྱེད་དོ། །བྲམ་ཟེའི་ཁྱེའུ་རེ་ཞིག་བྱེའུ་ཁུག་རྟ་ཡང་རང་
[65b.3]གི་ཚང་ན་འདུག་ནས་ཇི་སྐད་འདོད་པར་སྐད་འབྱིན་ན་ཤཱཀྱ་རྣམས་ལྟ་སྨོས་ཀྱང་ཅི་དགོས། བྲམ་ཟེའི་ཁྱེའུ་འདི་ལྟ་སྟེ་གྲོང་ཁྱེར་སེར་སྐྱའི་གཞི་འདི་ན་ཤཱཀྱ་རྣམས་ཀྱི་རང་གི་ཡིན་ནོ། །ཀྱེ་གཽ་ཏ་མ་རིགས་ནི་འདི་བཞི་སྟེ། བྲམ་ཟེ་དང་རྒྱལ་རིགས་དང་རྗེའུ་རིགས་དང་དམངས་
[65b.4]རིགས་སོ། །ཀྱེ་གཽ་ཏ་མ་རིགས་བཞི་པོ་འདི་དག་ནི་བྲམ་ཟེ་རྣམས་ལ་བཀུར་སྟི་བྱེད། བླ་མར་བྱེད། རི་མོར་བྱེད་མཆོད་པར་བྱེད་དོ། །འོན་ཀྱང་ཤཱཀྱ་འདི་དག་ནི་ད་བྱུང་ཁོ་ན་ཡིན་ཏེ། ད་བྱུང་གི་རིགས་ཡིན་པས་བྲམ་ཟེ་རྣམས་ལ་བཀུར་སྟི་དང་བླ་མར་མི་བྱེད། རི་མོར་མི་བྱེད། 
[65b.5]མཆོད་པར་མི་བྱེད་དོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མ་བྲམ་ཟེའི་ཁྱེའུ་མ་སྡུག་འདི་ཤཱཀྱ་རྣམས་ལ་ཨེ་མའོ་ཤཱཀྱ་རྣམས་ནི་ད་བྱུང་ཡིན་ནོ། །ཨེ་མའོ་ཤཱཀྱ་རྣམས་ནི་ད་བྱུང་གི་རིགས་ཡིན་པས་ཤེས་ད་བྱུང་ཡིན་པར་ཧ་ཅང་ཁ་ཟེར་བས། མ་ལངས་
[65b.6]འདིའི་སྔོན་གྱི་རིགས་བརྒྱུད་པ་བཙལ་ལོ་སྙམ་ནས། བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་གི་སྔོན་གྱི་རིགས་བརྒྱུད་པ་བཙལ་བ་དང་། བྲམ་ཟེའི་ཁྱེའུ་མ་སྡུག་ནི་ཤཱཀྱ་རྣམས་ཀྱི་བྲན་མོའི་བུར་གྱུར་ལ། ཤཱཀྱ་རྣམས་ནི་དེའི་ཇོ་བོའི་བུར་གྱུར་པར་གཟིགས་སོ། །དེ་
[65b.7]ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་ཁྱོད་ཀྱི་རིགས་ཅི་ཡིན། གཽ་ཏ་མ་མིག་མི་འཛུམས་ཀྱི་བུའོ། །བྲམ་ཟེའི་ཁྱེའུ་འདི་ནས་ངས་ཁྱོད་ཀྱི་སྔོན་གྱི་རིགས་བརྒྱུད་པ་བཙལ་ན་ཁྱོད་ནི་ཤཱཀྱ་རྣམས་ཀྱི་བྲན་མོའི་བུར་གྱུར་
[66a]
[66a.1]པར་མཐོང་ངོ་། །དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་ཁྱོད་བྲམ་ཟེའི་ཁྱེའུ་མ་སྡུག་ལ་བྲན་མོའི་བུ་ཞེས་ཚིག་ཏུ་མ་གསུང་ཤིག །དེ་ཅིའི་སླད་དུ་ཞེ་ན། 
[66a.2]བྲམ་ཟེའི་ཁྱེའུ་མ་སྡུག་ནི་མང་དུ་ཐོས་པ། ཚིག་གསལ་བ། ཐགས་ཐོགས་མེད་པར་སྨྲ་བ་སྟེ། བྲམ་ཟེའི་ཁྱེའུ་མ་སྡུག་གིས་གཞི་འདི་ལ་ཤེས་ལྡན་གཽ་ཏ་མ་ལ་ཆོས་དང་མཐུན་པས་ལན་གདབ་པར་རྔོ་ཐོག་གོ། །བྲམ་ཟེ་དག་གལ་ཏེ་ཁྱེད་ཅག་འདི་སྙམ་དུ་བྲམ་ཟེའི་ཁྱེའུ་མ་སྡུག་
[66a.3]ང་ལ་ཆོས་དང་མཐུན་པས་ལན་ལྡོན་ནུས་སོ་སྙམ་དུ་སེམས་ན། ཁྱེད་ཅག་ཅང་མི་སྨྲ་བར་བྲམ་ཟེའི་ཁྱེའུ་མ་སྡུག་གཞི་འདི་ལ་ང་ལ་ཆོས་དང་མཐུན་པས་ལན་འདེབས་སུ་ཆུག་ཤིག །བྲམ་ཟེ་དག་ཁྱེད་ཅག་གལ་ཏེ་འདི་སྙམ་དུ་བྲམ་ཟེའི་ཁྱེའུ་མ་སྡུག་གཞི་འདི་ལ་ང་ལ་ཆོས་དང་མཐུན་
[66a.4]པས་ལན་འདེབས་མི་ནུས་སོ་སྙམ་དུ་སེམས་ན། བྲམ་ཟེའི་ཁྱེའུ་མ་སྡུག་ཅང་མ་སྨྲ་བར་ཁྱེད་ཀྱིས་གཞི་འདི་ལ་ང་ལ་ཆོས་དང་མཐུན་པས་ལན་ཐོབ་ཤིག །ཀྱེ་གཽ་ཏ་མ་བྲམ་ཟེའི་ཁྱེའུ་མ་སྡུག་ཉིད་མང་དུ་ཐོས་པ། ཚིག་གསལ་བ། ཐགས་ཐོགས་མེད་པར་སྨྲ་བ་ལགས་
[66a.5]ཏེ། བྲམ་ཟེའི་ཁྱེའུ་མ་སྡུག་གིས་གཞི་འདི་ལ་ཤེས་ལྡན་གཽ་ཏ་མ་ལ་ཆོས་དང་མཐུན་པས་ལན་གདབ་པར་རྔོ་ཐོག་གི་གཞན་གྱིས་ནི་མ་ལགས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་སྔོན་བྱུང་བ་རྒྱལ་པོ་བུ་རམ་
[66a.6]ཤིང་སྐྱེས་ཞེས་བྱ་བ་ཞིག་བྱུང་སྟེ། རྒྱལ་པོ་བུ་རམ་ཤིང་སྐྱེས་ལ་བུ་བཞི་ཡོད་པ་སྐར་མདའི་གདོང་དང་། ལག་རྣ་དང་། གླང་པོ་ཆེའི་ཐལ་གོང་དང་། རྐང་རྒྱན་ལྡན་ནོ། །རྒྱལ་པོ་བུ་རམ་ཤིང་སྐྱེས་དེས་ཉེས་པ་འགའ་ཞིག་གི་ཕྱིར་སྤྱུགས་ནས་དེ་དག་རང་རང་གི་སྲིང་མོ་ཁྲིད་དེ་
[66a.7]ཡུལ་འཁོར་གཞན་དང་། ཡུལ་གཞན་དུ་དོང་ནས་རིམ་གྱིས་གངས་ཅན་གྱི་ཕྱོགས་ཆུ་བོ་སྐལ་ལྡན་ཤིང་རྟའི་འགྲམ་ན་ཞེས་བྱ་བ་ནས། ཁྱེའུ་དང་བུ་མོ་དག་བཙས་སོ་ཞེས་བྱ་བའི་བར་དུའོ། །དེ་ནས་རྒྱལ་པོ་བུ་རམ་ཤིང་སྐྱེས་ཀྱིས་བློན་པོ་རྣམས་ལ་སྨྲས་པ། ཀྱེ་གྲོང་པ་དག་
[66b]
[66b.1]གཞོན་ནུ་རྣམས་དེ་ལྟར་བྱེད་ཕོད་དམ། ལྷ་རྔོ་ཐོག་ལགས་སོ། །དེ་ནས་རྒྱལ་པོ་བུ་རམ་ཤིང་སྐྱེས་རོ་སྟོད་བསྟོད་ནས་ལག་པ་གཡས་པ་བརྐྱང་སྟེ་ཆེད་དུ་བརྗོད་པས་ཆེད་དུ་བརྗོད་པ། ཀྱེ་མའོ་གཞོན་ནུ་རྣམས་ཀྱིས་ཕོད་དོ། །ཞེས་སེམས་ཅན་དབང་ཆེ་བར་གྲགས་པས་
[66b.2]གཞོན་ནུ་རྣམས་ཀྱིས་ཕོད་དོ་ཞེས་ཚིག་ཏུ་སྨྲས་པས་ཤཱཀྱ་ཤཱཀྱ་ཞེས་བྱ་བར་གྲགས་སོ། །བྲམ་ཟེའི་ཁྱེའུ་ཁྱོད་ཀྱིས་ཤཱཀྱ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ། གཽ་ཏ་མ་བདག་གིས་ཤཱཀྱ་རྣམས་དེ་ལས་
[66b.3]སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཐོས་སོ། །བྲམ་ཟེའི་ཁྱེའུ་རྒྱལ་པོ་བུ་རམ་ཤིང་སྐྱེས་ཀྱི་བྲན་མོ་སྡོ་ཕོད་མ་ཞེས་བྱ་བ་གཟུགས་བཟང་བ་བལྟ་ན་སྡུག་པ། མཛེས་པ་ཞིག་ཡོད་པ་དང་། དྲང་སྲོང་གདོལ་བའི་རིགས་ཤིག་དང་ལྷན་
[66b.4]ཅིག་འདུས་ནས་དེ་གཉིས་འདུས་པ་ལས་ཁྱེའུ་ཞིག་བཙས་སོ། །གཞོན་ནུ་བཙས་མ་ཐག་ཏུ་ཚིག་ཏུ་ཡུམ་རེ་ཞིག་བདག་དྲིལ་ཕྱི་དང་བཀྲུ་བ་གྱིས་ལ་མི་གཙང་བ་ལས་ཐར་བར་གྱིས་ཤིག་ཅེས་སྨྲས་སོ། །དེའི་ཚེ་ན་ཤ་ཟ་རྣམས་ཀྱི་མིང་མིག་འཛུམས་ཀྱི་བུ་ཞེས་བྱ་བ་ལ་གཞོན་ནུ་
[66b.5]བཙས་མ་ཐག་ཏུ་ཚིག་ཏུ་ཡུམ་བདག་རེ་ཞིག་དྲིལ་ཕྱི་དང་བཀྲུ་བ་གྱིས་ལ་མི་གཙང་བ་ལས་ཐར་བར་གྱིས་ཤིག་ཅེས་སྨྲས་པ་དང་། ཀྱེ་མའོ་མིག་འཛུམས་ཀྱི་བུ་ཞིག་སྐྱེས་སོ་ཞེས་མིག་འཛུམས་ཀྱི་བུ་མིག་འཛུམས་ཀྱི་བུ་ཞེས་བྱ་བར་གྲགས་སོ། །བྲམ་ཟེའི་ཁྱེའུ་ཁྱོད་ཀྱིས་མིག་འཛུམས་
[66b.6]ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ། དེ་སྐད་ཅེས་བཀའ་སྩལ་པ་དང་། བྲམ་ཟེའི་ཁྱེའུ་མ་སྡུག་ཅང་མི་སྨྲའོ། །ལན་གཉིས་ལན་གསུམ་དུ་ཡང་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་
[66b.7]འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་ཁྱོད་ཀྱིས་མིག་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ། ལན་གཉིས་ལན་གསུམ་དུ་ཡང་བྲམ་ཟེའི་ཁྱེའུ་མ་སྡུག་ཅང་མི་སྨྲའོ། །དེ་ནས་གནོད་སྦྱིན་ལག་ན་
[67a]
[67a.1]རྡོ་རྗེ་རྡོ་རྗེ་འབར་བ། རབ་ཏུ་འབར་བ། ཀུན་དུ་རབ་ཏུ་འབར་བ། མེ་ལྕེ་གཅིག་ཏུ་གྱུར་ཅིང་འབར་བ་བྲམ་ཟེའི་ཁྱེའུ་མ་སྡུག་གི་མགོ་བོའི་སྟེང་ན་འཛིན་ཅིང་། གལ་ཏེ་བྲམ་ཟེའི་ཁྱེའུ་མ་སྡུག་ལ་བཅོམ་ལྡན་འདས་ཀྱིས་ལན་གསུམ་གྱི་བར་དུ་རྨ་བ་རྨས་པ་
[67a.2]ལས་རྣ་ལ་གཟོན་ཅིང་ལན་མ་གསོལ་བར་གྱུར་ན། རྡོ་རྗེ་འབར་བ་རབ་ཏུ་འབར་བ་ཀུན་དུ་རབ་ཏུ་འབར་བ་མེ་ལྕེ་གཅིག་ཏུ་གྱུར་ཅིང་འབར་བ་འདིས་སྤྱི་བོ་ཚལ་པ་བདུན་དུ་དགས་པར་བྱའོ་སྙམ་པ་དང་། གནོད་སྦྱིན་ལག་ན་རྡོ་རྗེ་དེ་བཅོམ་ལྡན་འདས་ཀྱིས་གཟིགས་ནས། སངས་
[67a.3]རྒྱས་ཀྱི་མཐུས་བྲམ་ཟེ་མ་སྡུག་གིས་ཀྱང་མཐོང་ངོ་། །དེ་ནས་བྲམ་ཟེ་མ་སྡུག་སྔངས་སྐྲག་བྲེད་ཅིང་སྤུ་ཟིང་ཞེས་བྱེད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་མིག་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ལགས་པ་དང་། དེ་དག་གི་
[67a.4]རིགས་རྒྱུད་དེ་ལགས་པར་བདག་གིས་ཐོས་ལགས་སོ། །དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་འདི་སྙམ་དུ་སེམས་ཏེ། བཙུན་པ་གཽ་ཏ་མས་འདི་སྐད་ཅེས། བྲམ་ཟེའི་ཁྱེའུ་མ་སྡུག་ནི་ཤཱཀྱ་རྣམས་ཀྱི་བྲན་མོའི་བུ་ཉིད་ཡིན་ལ་ཤཱཀྱ་རྣམས་ནི་དེའི་ཇོ་བོའི་བུ་
[67a.5]ཡིན་ནོ། །ཞེས་གསུངས་པ་གང་ཡིན་པ་བདེན་ན་བདག་ཅག་ཤེས་ལྡན་གཽ་ཏ་མས་གསུངས་པ་ལ་ཡིད་མ་ཆེས་པར་ཟད་དོ་སྙམ་མོ། །དེ་ནས་བཅོམ་ལྡན་འདས་ཀྱིས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་འདི་སྐད་ཅེས་བཀའ་སྩལ་ཏོ། །ཁྱེད་ཅག་བྲམ་ཟེའི་ཁྱེའུ་
[67a.6]མ་སྡུག་ལ་བྲན་མོའི་བུ་ཞེས་ཧ་ཅང་ཚིག་ཏུ་མ་སྨྲ་ཤིག །དེ་ཅིའི་ཕྱིར་ཞེ་ན། འདི་དེའི་ཚེ་དྲང་སྲོང་རྫུ་འཕྲུལ་ཆེ་བ་མཐུ་ཆེ་བ་ཞིག་ཏུ་གྱུར་པ་ལས་རྒྱལ་པོ་བུ་རམ་ཤིང་སྐྱེས་ཀྱིས་ཉེས་པ་འགའ་ཁོ་ནའི་ཕྱིར་བྲམ་ཟེའི་ཆད་པས་བཅད་དོ། །བྲམ་ཟེའི་ཆད་པས་བཅད་པ་དང་། ཕྱིས་རྒྱལ་པོ་
[67a.7]བུ་རམ་ཤིང་སྐྱེས་འཇིགས་སྐྲག་བྲེད་སྤུ་ཟིང་ཞེས་བྱེད་ནས་ལག་པ་གཡོན་པས་བུ་མོ་ཆེན་མོ་རྒྱན་ཐམས་ཅད་ཀྱིས་བརྒྱན་པ་བཟུང་། ལག་པ་གཡས་པས་གསེར་གྱི་བྱ་མ་བུམ་ཐོགས་ཏེ། དྲང་སྲོང་དེ་ལ་ཆུང་མར་བྱིན་ན་དྲང་སྲོང་གིས་དེ་མ་བླངས་སོ། །དེ་ནས་བཅོམ་ལྡན་འདས་ཀྱིས་
[67b]
[67b.1]བྲམ་ཟེའི་ཁྱེའུ་མ་སྡུག་ལ་བྲན་མོའི་བུ་ཡིན་ནོ་ཞེས་བཀའ་སྩལ་པས་ཞུམ་ཞུམ་པོར་གྱུར་ནས་ཕྲག་པ་བཅུམ་མགོ་སྨད་དེ་སྤོབས་པ་མེད་ཅིང་གཏད་ཁོང་དུ་ཆུད་ནས་ཅང་མི་སྨྲ་བར་གྱུར་ཏོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བྲམ་ཟེའི་ཁྱེའུ་མ་སྡུག་འདི་
[67b.2]བྲན་མོའི་བུ་ཡིན་ནོ་ཞེས་ངས་ཚིག་ཏུ་སྨྲས་པས་ཞུམ་ཞུམ་པོར་གྱུར་ནས་ཕྲག་པ་བཅུམ་མགོ་སྨད་དེ་སྤོབས་པ་མེད་ཅིང་གཏད་ཁོང་དུ་ཆུད་ནས་ཅང་མི་སྨྲ་བར་གྱུར་གྱིས་མ་ལ་ངས་འདི་ལ་ཕྱི་ནས་གཏམ་འདྲེ་བར་བྱའོ་སྙམ་དུ་དགོངས་ནས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་
[67b.3]སྩལ་ཏོ། །བྲམ་ཟེའི་ཁྱེའུ་དཔེར་ན་རྒྱལ་རིགས་གཞོན་ནུ་དང་བྲམ་ཟེའི་བུ་མོ་ལྷན་ཅིག་འདུས་པར་གྱུར་ཏེ་དེ་གཉིས་ལྷན་ཅིག་འདུས་པ་ལས་ཁྱེའུ་ཞིག་བཙས་ན། དེ་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ་གདོན་པ་འཐོབ་བམ། ཀྱེ་གཽ་ཏ་མ་འཐོབ་ལགས་
[67b.4]སོ། །དེ་ལ་རྒྱལ་རིགས་རྣམས་ཀྱིས་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་སྐུར་ལགས་ཏེ། དེ་ཅིའི་སླད་དུ་ཞེ་ན། སྤུན་གྱི་བུ་ལགས་པས་རྒྱལ་རིགས་རྣམས་ཀྱིས་ཚ་བོ་དབང་སྐུར་ལགས་སོ། །བྲམ་ཟེའི་ཁྱེའུ་དཔེར་ན་བྲམ་ཟེ་གཞོན་ནུ་དང་
[67b.5]རྒྱལ་རིགས་ཀྱི་བུ་མོ་ལྷན་ཅིག་འདུས་པར་གྱུར་ལ་དེ་གཉིས་ལྷན་ཅིག་འདུས་པ་ལས་ཁྱེའུ་ཞིག་བཙས་ན། དེ་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ། གདོན་པ་འཐོབ་བམ། ཀྱེ་གཽ་ཏ་མ་འཐོབ་ལགས་སོ། །དེ་ལ་རྒྱལ་རིགས་ཀྱིས་དབང་བསྐུར་བས་དབང་སྐུར་
[67b.6]རམ། ཀྱེ་གཽ་ཏ་མ་དབང་སྐུར་ལགས་ཏེ། དེ་ཅིའི་སླད་དུ་ཞེ་ན། ཚ་བོ་ལགས་པའི་སླད་དུ་རྒྱལ་རིགས་རྣམས་ཀྱིས་ཚ་བོ་དབང་སྐུར་ལགས་སོ། །བྲམ་ཟེའི་ཁྱེའུ་དཔེར་ན་རྒྱལ་རིགས་གཞོན་ནུ་རྒྱལ་རིགས་དག་གིས་ཉེས་པ་འགའ་ཁོ་ནའི་ཕྱིར་སྤྱུགས་བར་གྱུར་ན། དེ་བྲམ་ཟེ་
[67b.7]རྣམས་ལས་སྟན་ནམ་ཆུའམ་གསང་ཚིག་གམ། གདོན་པ་འཐོབ་བ་བམ། ཀྱེ་གཽ་ཏ་མ་འཐོབ་ལགས་སོ། །དེ་ལ་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་སྐུར་ཏེ། དེ་ཅིའི་སླད་དུ་ཞེ་ན། ཕུ་ནུ་བོ་ལགས་པའི་སླད་དུ་རྒྱལ་རིགས་རྣམས་ཀྱིས་ཕུ་ནུ་བོ་དབང་
[68a]
[68a.1]སྐུར་ལགས་སོ། །བྲམ་ཟེའི་ཁྱེའུ་དཔེར་ན་བྲམ་ཟེའི་གཞོན་ནུ་བྲམ་ཟེ་རྣམས་ཀྱིས་ཉེས་པ་འགའ་ཁོ་ནའི་ཕྱིར་སྤྱུགས་པར་གྱུར་ན། དེས་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ་གདོན་པ་འཐོབ་བམ། ཀྱེ་གཽ་ཏ་མ་མི་འཐོབ་ལགས་སོ། །
[68a.2]དེ་རྒྱལ་རིགས་རྣམས་ཀྱིས་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་མི་སྐུར་ཏེ། དེ་ཅིའི་སླད་དུ་ཞེ་ན། བྲམ་ཟེ་གདོལ་པ་ལགས་པའི་སླད་དུ་རྒྱལ་རིགས་རྣམས་བྲམ་ཟེ་གདོལ་པ་ལ་དབང་མི་སྐུར་ལགས་སོ། །བྲམ་ཟེའི་ཁྱེའུ་དེ་ལྟར་ན་རུས་དང་རིགས་དང་
[68a.3]གནད་ཀྱིས་རྒྱལ་རིགས་ཀྱི་རིགས་མཆོག་ཡིན་གྱི། བྲམ་ཟེ་ནི་མ་ཡིན་ནོ་བྲམ་ཟེའི་ཁྱེའུ་ཚངས་པ་མི་མཇེད་ཀྱི་བདག་པོས་ཚིགས་སུ་བཅད་དེ་སྨྲས་པ། རུས་དང་འབྲེལ་པ་གང་ཡིན་པའི། །རྒྱལ་རིགས་རྐང་གཉིས་ནང་ན་བཙུན། །ལྷ་དང་མི་རྣམས་ནང་ན་ཡང་། །རིག་
[68a.4]དང་ཞབས་སུ་ལྡན་པ་བཙུན། །བྲམ་ཟེའི་ཁྱེའུ་ཚངས་པ་མི་མཇེད་ཀྱི་བདག་པོ་དེས་ཚིགས་སུ་བཅད་དེ་འདི་སྐད་ཅེས། རུས་དང་འབྲེལ་པ་གང་ཡིན་པའི། །རྒྱལ་རིགས་རྐང་གཉིས་ནང་ན་བཙུན། །ལྷ་དང་མི་རྣམས་ནང་ན་ཡང་། །རིག་དང་ཞབས་སུ་ལྡན་པ་
[68a.5]བཙུན། །ཞེས་སྨྲས་པ་ནི་ལེགས་པར་སྨྲས་པ་ཡིན་གྱི་ཉེས་པར་སྨྲས་པ་མ་ཡིན། ལེགས་པར་བསྙད་པ་ཡིན་གྱི་ཉེས་པར་བསྙད་པ་མ་ཡིན་ནོ། །དེ་ཅིའི་ཕྱིར་ཞེ་ན། བྲམ་ཟེའི་ཁྱེའུ་ང་ཡང་འདི་སྐད་ཅེས། རུས་དང་འབྲེལ་པ་གང་ཡིན་པའི། །རྒྱལ་རིགས་
[68a.6]རྐང་གཉིས་ནང་ན་བཙུན། །ལྷ་དང་མི་རྣམས་ནང་ན་ཡང་། །རིགས་དང་ཞབས་སུ་ལྡན་པ་བཙུན། །ཞེས་གསུང་ངོ་། །བྲམ་ཟེའི་ཁྱེའུ་ཇི་སྙམ་དུ་སེམས། གང་ན་བག་མ་ལེན་པ་དང་། བག་མ་གཏོང་བ་ཡོད་པ་དེ་ནས་བྲམ་ཟེ་རྣམས་ཀྱིས་སྟན་ནམ་ཆུའམ་གསང་ཚིག་
[68a.7]གམ། གདོན་པ་འཐོབ་བམ། ཀྱེ་གཽ་ཏ་མ་གང་ན་བག་མ་ལེན་པ་དང་། བག་མ་གཏོང་བ་མཆིས་པ་དེ་ནས་བྲམ་ཟེ་རྣམས་ཀྱིས་སྟན་ནམ་ཆབ་བམ་གསང་ཚིག་གམ། གདོན་པ་འཐོབ་ལགས་སོ། །བྲམ་ཟེའི་ཁྱེའུ་གང་ན་བག་མ་ལེན་པ་དང་། བག་མ་གཏོང་བ་ཡོད་པ་དེ་ན་
[68b]
[68b.1]རིགས་ཀྱིས་སྙེམས་པ་ཡང་ཡོད། རུས་ཀྱིས་སྙེམས་པ་ཡང་ཡོད། བྲམ་ཟེའི་བུའི་སྙེམས་པ་ཡང་ཡོད་དོ། །བྲམ་ཟེའི་ཁྱེའུ་སེམས་ཅན་རིགས་ཀྱི་སྙེམས་པས་རྣམ་པར་བཅིངས་པ་དང་། རུས་ཀྱི་སྙེམས་པས་རྣམ་པར་བཅིངས་པ་དང་། བྲམ་ཟེའི་བུའི་སྙེམས་པས་
[68b.2]རྣམ་པར་བཅིངས་པ་ཇི་སྙེད་པ་དེ་དག་རིག་པ་དང་ཞབས་སུ་ལྡན་པ་བླ་ན་མེད་པ་འདི་ཉིད་མངོན་སུམ་དུ་མ་བྱས་པ་མངོན་སུམ་དུ་བྱ་བའི་སྐལ་བ་མེད་ཀྱི་བྲམ་ཟེའི་བུ་རིགས་ཀྱི་སྙེམས་པ་སྤངས་རུས་ཀྱི་སྙེམས་པ་སྤངས། བྲམ་ཟེའི་བུའི་སྙེམས་པ་སྤངས་ན་དེ་ལྟར་ན་རིག་པ་དང་ཞབས་སུ་ལྡན་པ་བླ་ན་མེད་པ་
[68b.3]འདི་ཉིད་མངོན་སུམ་དུ་མ་བྱས་པ་མངོན་སུམ་དུ་བྱེད་པར་འགྱུར་རོ། །ཤེས་ལྡན་གཽ་ཏ་མ་ལ་བདག་གང་སྔོན་ཡང་མ་བྱུང་། ཕྱིས་ཀྱང་མི་འབྱུང་། ད་ལྟར་ན་ཡང་མ་མཆིས་པ་དེ་ལྟ་བུར་དད་པ་ལགས་ཀྱི་ཤེས་ལྡན་གཽ་ཏ་མས་བདག་ལ་ཇི་ལྟར་རིག་པ་དང་ཞབས་འཚལ་བར་འགྱུར་བ་དེ་ལྟར་
[68b.4]ཆོས་བཤད་དུ་གསོལ། བྲམ་ཟེའི་ཁྱེའུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །བྲམ་ཟེའི་ཁྱེའུ་འདི་ལ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་
[68b.5]རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ། དེས་ཆོས་བཤད་པ་ནི་ཐོག་མར་དགེ་བ། བར་དུ་དགེ་བ་ཐ་མར་དགེ་བ། དོན་བཟང་པོ་ཚིག་འབྲུ་བཟང་པོ་མ་འདྲེས་པ་ཡོངས་སུ་རྫོགས་པ་
[68b.6]ཡོངས་སུ་དག་པ། རྣམ་པར་བྱང་བ་ཚངས་པར་སྤྱོད་པ་རབ་ཏུ་སྟོན་ཏེ། ཆོས་དེ་ཁྱིམ་བདག་གམ་ཁྱིམ་བདག་གི་བུས་མཉན་ནས། དེས་ཆོས་དེ་ཐོས་ནས་དད་པ་སོ་སོར་རྙེད་དོ། །དད་པ་སོ་སོར་རྙེད་པ་དེ་དག་དང་ལྡན་པས་འདི་ལ་སོ་སོར་ཡང་དག་པར་སློབ་པར་བྱེད་དེ། ཁྱིམ་གྱི་
[68b.7]གནས་ནི་ཉམ་ང་བ་རྡུལ་དག་གི་གནས་ཡིན་ནོ། །རབ་ཏུ་བྱུང་བ་ནི་བླ་གབ་མེད་པ་ཡིན་ན། ཁྱིམ་པ་ཁྱིམ་ན་གནས་པ་རྣམས་ཀྱིས་ཇི་སྲིད་འཚོའི་བར་དུ་ཚངས་པར་སྤྱོད་པ་གཅིག་ཏུ་སལ་གྱིས་དག་པ། ཡོངས་སུ་རྫོགས་པ་ཡོངས་སུ་དག་པ་རྣམ་པར་བྱང་བ་འདི་སྤྱད་པར་དཀའ། 
[69a]
[69a.1]མ་ལ་བདག་གིས་སྐྲ་དང་ཁ་སྤུ་བྲེགས་ལ་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་སྙམ་ནས་དེ་དེ་བཞིན་རབ་ཏུ་བྱུང་ནས་ཚུལ་ཁྲིམས་ལ་གནས་པ་ཡིན་ཏེ། སོ་སོར་ཐར་པའི་སྡོམ་པས་བསྡམས་པ་ཡིན། སྤྱོད་
[69a.2]པ་དང་སྤྱོད་ཡུལ་ཕུན་སུམ་ཚོགས་པས་ཐ་ན་ཁ་ན་མ་ཐོ་བ་ཕྲ་མོ་ཙམ་ལ་ཡང་འཇིགས་པར་ལྟ་བ་ཡིན། བསླབ་པའི་གཞི་རྣམས་བླངས་ཏེ་སློབ་པ་ཡིན་ནོ། །དེ་སྲོག་གཅོད་པ་སྤངས་ནས་སྲོག་གཅོད་པ་ལས་སླར་ལོག་པ་ཡིན་ཏེ་ཆད་པ་སྤངས་པ་ཡིན། མཚོན་ཆ་སྤངས་པ་ཡིན། འཛེམ་པ་དང་སྙིང་
[69a.3]རྗེར་ལྡན་པ་ཡིན། སེམས་ཅན་སྲོག་ཆགས་སུ་གྱུར་པ་ཐམས་ཅད་ལ་ཆུང་ངུ་ན་སྲོག་ཆགས་གྲོག་སྦུར་ཡན་ཆད་སྲོག་གཅོད་པ་ལས་སླར་ལོག་པ་ཡིན་ནོ། །དེ་མ་བྱིན་པར་ལེན་པ་སྤངས་ནས་མ་བྱིན་པར་ལེན་པ་ལས་སླར་ལོག་པ་ཡིན་ཏེ། བྱིན་པ་ལེན་པ་ཡིན་བྱིན་པ་
[69a.4]ལ་དགའ་བ་ཡིན། སྦྱིན་པ་ལྷུག་པར་གཏོང་བ་ལ་དགའ་བ་ཡིན་ཏེ་རྐུན་མ་མ་ཡིན་འདོད་ཆེན་ཅན་མ་ཡིན། གཙང་བ་ཡིན། བདག་ཉིད་བསྲུངས་པས་མ་བྱིན་པར་ལེན་པ་ལས་སླར་ལོག་པ་ཡིན་ནོ། །དེ་མི་ཚངས་པར་སྤྱོད་པ་སྤངས་ནས་མི་ཚངས་པར་སྤྱོད་པ་ལས་
[69a.5]སླར་ལོག་པ་ཡིན་ཏེ། ཚངས་པར་སྤྱོད་པ་ཡིན། སྤྱོད་པ་ངན་པ་སྤངས་པས་དག་པ་ཡིན། གཙང་བ་ཡིན། དྲི་ང་བ་མེད་པ་ཡིན། འཁྲིག་པ་དང་བྲལ་བ་ཡིན། སྨད་རིམས་ཀྱི་ཆོས་དང་བྲལ་བ་ཡིན། མི་ཚངས་པར་སྤྱོད་པ་ལས་སླར་ལོག་པ་ཡིན་ནོ། །དེ་བརྫུན་དུ་སྨྲ་བ་
[69a.6]སྤངས་ནས་བརྫུན་དུ་སྨྲ་བ་ལས་སླར་ལོག་པ་ཡིན་ཏེ། བདེན་པ་སྨྲ་བ་ཡིན། བདེན་པ་ལ་དགའ་བ་ཡིན། མཉན་པར་འོས་པ་ཡིན། ཡིད་ཆེས་པ་ཡིན། བརྟན་པ་ཡིན། འཇིག་རྟེན་ལ་མི་སླུ་བ་ཡིན། བརྫུན་དུ་སྨྲ་བ་ལས་སླར་ལོག་པ་ཡིན་ནོ། །དེ་ཕྲ་མ་སྤངས་ནས་ཕྲ་མ་
[69a.7]ལས་སླར་ལོག་པ་ཡིན་ཏེ། དེ་ཚུ་བི་དག་ལས་མཉན་ཏེ་དེ་དག་དབྱེ་བའི་ཕྱིར་ཕ་བི་དག་ལ་སྨྲ་བ་མ་ཡིན། ཕ་བི་དག་ལས་མཉན་ཏེ་དེ་དག་དང་དབྱེ་བའི་ཕྱིར་ཚུ་བི་དག་ལ་སྨྲ་བ་མ་ཡིན། བྱེ་བ་རྣམས་སྡུམས་བྱེད་པ་ཡིན། མཐུན་པ་རྣམས་ལ་གཟེངས་སྟོད་པ་ཡིན། མཐུན་པ་ལ་
[69b]
[69b.1]དགའ་བ་ཡིན། མཐུན་པ་ལ་མགུ་བ་ཡིན། མཐུན་པར་བྱེད་པའི་ཚིག་སྨྲ་བ་ཡིན། ཕྲ་མ་ལས་ཕྱིར་ལོག་པ་ཡིན་ནོ། །དེ་ཚིག་རྩུབ་པོ་སྤངས་ནས་ཚིག་རྩུབ་པོ་ལས་ཕྱིར་ལོག་པ་ཡིན་ཏེ། དེ་གང་ལ་ཡང་ཚིག་གདུག་པ་དང་། རྩུབ་པ་དང་། ཕ་རོལ་ལ་མི་སྙན་པ་དང་། 
[69b.2]ཕ་རོལ་སྤ་འགོང་བར་བྱེད་པ་དང་། སྐྱེ་བོ་མང་པོའི་ཡིད་ལ་མི་འཐད་པ་དང་། སྐྱེ་བོ་མང་པོའི་སྙིང་དུ་མི་སྡུག་པ་དང་། སྐྱེ་བོ་མང་པོ་མི་དགའ་བ་དང་། སྐྱེ་བོ་མང་པོའི་ཡིད་དུ་མི་འོང་བ་དང་། མཉམ་པར་བཞག་པ་མ་ཡིན་པ་དང་མཉམ་པར་འཇོག་པར་འགྱུར་བ་མ་
[69b.3]ཡིན་པ་དེ་ལྟ་བུའི་ཚིག་སྤངས་པ་ཡིན། མི་ཚུགས་པ་དང་། རྣར་སྙན་པ་དང་། སྙིང་ཚིམ་པར་བྱེད་པ་དང་། དགའ་བར་བྱེད་པ་དང་། གྲོང་ཁྱེར་བ་དང་། སྙན་ཅིང་འཇེབས་པ་དང་། རྣམ་པར་གསལ་བ་དང་། རྣམ་པར་རིག་པར་བྱེད་པ་དང་། མཉན་པར་འོས་
[69b.4]པ་དང་། མི་རྟེན་པ་དང་། འགལ་བ་མ་ཡིན་པ་དང་། ཐུག་པ་མེད་པ་དང་། སྐྱེ་བོ་མང་པོ་ལ་སྡུག་པ་དང་། སྐྱེ་བོ་མང་པོ་མགུ་བ་དང་། སྐྱེ་བོ་མང་པོ་དགའ་བ་དང་། སྐྱེ་བོ་མང་པོའི་ཡིད་དུ་འོང་བ་དང་། མཉམ་པར་བཞག་པ་དང་མཉམ་པར་འཇོག་པར་འགྱུར་བ་དེ་ལྟ་
[69b.5]བུའི་ཚིག་སྨྲ་བ་དང་དེ་ཚིག་རྩུབ་པོ་སྤངས་ནས་ཚིག་རྩུབ་པོ་ལས་སླར་ལོག་པ་ཡིན་ནོ། །དེ་ཚིག་ཀྱལ་པ་སྤངས་ནས་ཚིག་ཀྱལ་པ་ལས་སླར་ལོག་པ་ཡིན་ཏེ། དེ་དུས་སུ་སྨྲ་བ་ཡིན། ཡང་དག་པར་སྨྲ་བ་ཡིན། དེ་ཁོ་ན་ཉིད་སྨྲ་བ་ཡིན། དོན་སྨྲ་བ་ཡིན། ཆོས་སྨྲ་བ་
[69b.6]ཡིན། རྟོགས་པ་སྨྲ་བ་ཡིན། ཁོང་དུ་ཆུད་པར་བྱེད་པའི་ཚིག་སྨྲ་བ་ཡིན་ཏེ། དུས་སུ་དང་འདྲེན་མ་མ་ཡིན་པ་དང་གླེང་གཞི་དང་བཅས་པ་དང་། དན་རྟགས་དང་བཅས་པ་དང་། ཆོས་དང་དོན་དང་ལྡན་པ་ཡིན་ཏེ། ཚིག་ཀྱལ་པ་སྤངས་ནས་ཚིག་ཀྱལ་པ་ལས་སླར་ལོག་པ་ཡིན་
[69b.7]ནོ། །དེ་ཉོ་ཚོང་སྤངས་ནས་ཉོ་ཚོང་ལས་སླར་ལོག་པ་ཡིན་ཏེ། དེ་གཞལ་ལུགས་ལ་གཡོ་བྱེད་པ་དང་། སྲང་ལ་གཡོ་བྱེད་པ་དང་། ཚད་ལ་གཡོ་བྱེད་པ་སྤངས་ནས་གཞལ་ལུགས་ལ་གཡོ་བྱེད་པ་དང་། སྲང་ལ་གཡོ་བྱེད་པ་དང་། ཚད་ལ་གཡོ་བྱེད་པ་ལས་སླར་ལོག་
[70a]
[70a.1]པ་ཡིན་ནོ། །དེ་གསུག་ལེན་པ་དང་འདྲིད་པ་དང་། བསྡིགས་ནས་རང་གིར་བྱེད་པ་སྤངས་ནས་གསུག་ལེན་པ་དང་། འདྲིད་པ་དང་། བསྡིགས་ནས་རང་གིར་བྱེད་པ་ལས་སླར་ལོག་པ་ཡིན་ནོ། །དེ་གསད་པ་དང་། བཅིང་བ་དང་། གཅད་
[70a.2]པ་དང་། དབུག་པ་དང་། བརྡེག་པའི་བསམ་པ་སྤངས་ནས་གསོད་པ་དང་། འཆིང་བ་དང་། གཅོད་པ་དང་། འབིགས་པ་དང་། རྡེག་པ་ཉམས་སུ་མྱོང་བར་བྱེད་པ་ལས་སླར་ལོག་པ་ཡིན་ནོ། །དེ་འོད་དང་བུད་མེད་ཅན་དང་ལྷན་ཅིག་ཏུ་ཉལ་བ་སྤངས་ནས་འོད་དང་། 
[70a.3]བུད་མེད་ཅན་དང་ལྷན་ཅིག་ཏུ་ཉལ་བ་ལས་སླར་ལོག་པ་ཡིན་ནོ། །དེ་ཞིང་གི་གཞི་དང་། ཁྱིམ་གྱི་གཞི་དང་། ཚོང་ཁང་གི་གཞི་ལེན་པ་སྤངས་ནས། དེ་ཞིང་གི་གཞི་དང་། ཁྱིམ་གྱི་གཞི་དང་། ཚོང་ཁང་གི་གཞི་ལེན་པ་ལས་སླར་ལོག་པ་ཡིན་ནོ། །དེ་གླང་པོ་ཆེ་
[70a.4]དང་། རྟ་དང་། བ་ལང་དང་། ལུག་དང་། བྱ་གག་དང་། ཕག་ལེན་པ་སྤངས་ནས། དེ་གླང་པོ་ཆེ་དང་། རྟ་དང་། བ་ལང་དང་། ལུག་དང་། བྱ་གག་དང་། ཕག་ལེན་པ་ལས་སླར་ལོག་པ་ཡིན་ནོ། །དེ་བྲན་ཕོ་དང་། བྲན་མོ་དང་། ཞོ་ཤས་འཚོ་བ་ལེན་པ་སྤངས་ནས། བྲན་
[70a.5]ཕོ་དང་། བྲན་མོ་དང་། ཞོ་ཤས་འཚོ་བ་ལེན་པ་ལས་སླར་ལོག་པ་ཡིན་ནོ། །དེ་ཆུང་མ་དང་བུ་ཕོ་དང་བུ་མོ་ལེན་པ་སྤངས་ནས། ཆུང་མ་དང་། བུ་ཕོ་དང་། སྐྱེས་པ་དང་། ཁྱེའུ་དང་། བུ་མོ་ལེན་པ་ལས་སླར་ལོག་པ་ཡིན་ནོ། །དེ་གསེར་དང་དངུལ་ལེན་པ་སྤངས་ནས། གསེར་
[70a.6]དང་དངུལ་ལེན་པ་ལས་སླར་ལོག་པ་ཡིན་ནོ། །དེ་འབྲུ་མ་ཉམས་པ་ལེན་པ་སྤངས་ནས། འབྲུ་མ་ཉམས་པ་ལེན་པ་ལས་སླར་ལོག་པ་ཡིན་ནོ། །དེ་ཟ་གཅིག་པ་ཡིན་ཏེ། ནུབ་མོའི་སྤངས་ཤིང་དུས་མ་ཡིན་པའི་ཁ་ཟས་སྤངས་པ་ཡིན། དུས་སུ་རྒྱུ་ཞིང་དུས་སུ་སྤྱོད་པས་སྦྱོར་བ་ལ་
[70a.7]བརྩོན་པ་ཡིན། དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན། བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་ནོ། །དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན་ཞིང་། བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་
[70b]
[70b.1]ཡིན་པས་གང་དང་གང་དུ་འགྲོ་བ་ན་ལྷུང་བཟེད་དང་བཅས། ཆོས་གོས་དང་བཅས་པས་འགྲོའོ། །དཔེར་ན་འདབ་ཆགས་བྱ་གང་དང་གང་དུ་ལྡིང་བ་དེར་འདབ་མ་དང་ཆས། གཤོག་པ་དང་ཆས་ཏེ་ལྡིང་བ་དེ་བཞིན་དུ་དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་
[70b.2]ཡིན། བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་ནོ། །དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན་ཞིང་བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་ཏེ། མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་
[70b.3]པས་བྱིན་པ་དག་སྤྱད་ནས་ས་བོན་གྱི་ཚོགས་དང་། འབྱུང་པོའི་ཚོགས་དང་། སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། རྩ་བའི་ས་བོན་དང་། སྡོང་བུའི་ས་བོན་དང་། ཐོར་ཏོའི་ས་བོན་དང་། བཀས་པའི་ས་བོན་དང་། ལྔ་པ་ནི་ས་བོན་གྱི་ས་བོན་ཉིད་
[70b.4]དེ། དགེ་སྦྱོང་དང་། བྲམ་ཟེ་རྣམས་ཀྱི་ས་བོན་གྱི་ཚོགས་དང་། འབྱུང་པོའི་ཚོགས་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་ངམ་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་སོགས་འཇོག་སྣ་ཚོགས་རྩོམ་
[70b.5]པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། ཟས་ཀྱི་སོགས་འཇོག་དང་། སྐོམ་གྱི་སོགས་འཇོག་དང་། དྲིའི་སོགས་འཇོག་དང་། རོའི་སོགས་འཇོག་དང་། ལོ་མའི་སོགས་འཇོག་དང་། མེ་ཏོག་གི་སོགས་འཇོག་དང་། འབྲས་བུའི་སོགས་འཇོག་དང་། དགེ་སྦྱོང་
[70b.6]དང་བྲམ་ཟེ་རྣམས་ཀྱི་སོགས་འཇོག་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ།། །།འདུལ་བ་གཞི། བམ་པོ་སུམ་བཅུ་རྩ་གཅིག་པ། མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་གནས་མལ་མཐོན་པོ་དང་། 
[70b.7]གནས་མལ་ཆེན་པོ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པར་བྱེད་པ་འདི་ལྟ་སྟེ། སྟན་དང་། ཁྲི་དང་། ཁྲི་སྣམ་བུ་ཅན་དང་། རས་ཀྱི་སྣམ་བུ་ཅན་དང་། བེའུ་རས་ཀྱིས་གཡོགས་པ་དང་། རས་ཡུག་ཆེན་གྱིས་གཡོགས་པ་དང་། རས་ཁྲ་བོས་གཡོགས་པ་དང་། པ་
[71a]
[71a.1]ལེ་ལའི་རས་ཀྱིས་གཡོགས་པ་དང་། གླང་པོ་ཆེའི་འཐབ་སྟན་དང་། རྟའི་འཐབ་སྟན་དང་། ངོས་གཅིག་བལ་ལས་བྱས་པ་དང་། ངོས་གཉིས་ཀ་བལ་ལས་བྱས་པ་དང་། སྟོད་བལ་ལས་བྱས་པ་དང་། རྒྱབ་བལ་ལས་བྱས་པ་དང་། བལ་ལས་
[71a.2]བྱས་པ་དང་། ཀ་ལིང་ཀའི་གོས་ཀྱི་སྟེང་གཡོགས་པ་དང་། གཡོགས་དང་བཅས་པའི་གོས་དང་། ཕྱོགས་གཉིས་སུ་སྔས་དམར་པོ་ལས་བྱས་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་གནས་མལ་མཐོན་པོ་དང་། གནས་མལ་ཆེན་པོ་རྩོམ་པ་ལ་སྦྱོར་བ་དེ་ལྟ་བུ་ལས་
[71a.3]སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་ངམ་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་འཆང་བ་དང་། གཞག་པ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། མཉེ་བ་དང་། བཀྲུ་བ་དང་། དྲིལ་ཕྱི་དང་། མེ་ཏོག་གི་ཕྲེང་བ་དང་། 
[71a.4]དྲི་དང་། བྱུག་པ་དང་། ཁ་དོག་འཆང་བ་དང་། སེན་མོའི་ཁ་དོག་སྒྱུར་བ་དང་། ཁར་ཕྱེ་མ་འདེབས་པ་དང་། གདོང་གི་བྱི་དོར་དང་། མེ་ལོང་ལ་ལྟ་བ་དང་། ལག་ངར་བརྒྱན་པ་དང་། གཙུག་ཏོར་འཆིང་བ་དང་། གདུགས་ཀྱི་རྩ་བ་སྦུ་བུ་ཅན་དང་། རལ་གྲི་དང་། 
[71a.5]རྔ་ཡབ་ནོར་བུའི་ཡུ་བ་ཅན་དང་། མཆིལ་ལྷམ་ཁྲ་བོ་དང་། གོས་སར་པ་དང་། རས་སར་པ་ཁ་ཚར་ཅན་འཆང་བའི་རང་བཞིན་ཅན་དག་སྟེ། དགེ་སྦྱོང་དང་བྲམ་ཟེ་རྣམས་ཀྱི་གཞག་པ་དང་འཆང་བ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །
[71a.6]མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ལྟད་མོ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། གླང་པོ་ཆེས་འགྱེད་པ་དང་། ཤིང་རྟས་འགྱེད་པ་དང་། དཔུང་བུ་ཆུང་གིས་འགྱེད་པ་དང་། དབྱུག་པས་འགྱེད་པ་དང་། 
[71a.7]ཁུ་ཚུར་གྱིས་འགྱེད་པ་དང་། གྲུ་མོས་འགྱེད་པ་དང་། ཁྱུ་མཆོག་གིས་འགྱེད་པ་དང་། མ་ཧེས་འགྱེད་པ་དང་། ར་འགྱེད་པ་དང་། ལུག་འགྱེད་པ་དང་། བྱ་གག་འཐབ་པ་དང་། མཆིལ་པ་འཐབ་པ་དང་། འུར་པ་འཐབ་པ་དང་། བྱ་གག་དང་། ཕུག་རོན་དང་། མཆིལ་པ་
[71b]
[71b.1]དང་། བུད་མེད་འཐབ་པ་དང་། སྐྱེས་པ་འཐབ་པ་དང་། གཞོན་ནུ་འཐབ་པ་དང་། གཞོན་ནུ་མ་འཐབ་པ་དང་། ཤིང་འཛེག་པ་དང་། བྲོ་གར་གྱི་ཚོགས་དང་། ཕྲག་པ་ནས་འགོང་བ་དང་། རྒྱལ་མཚན་གྱི་རྩེ་མོ་དང་། དཔུང་གི་ཚོགས་དང་། གཡུལ་བཤམས་པ་
[71b.2]དང་། དམག་ཚོགས་ལ་ལྟ་བ་དང་། འདུས་པ་ཆེན་པོ་ལ་ལྟ་བར་འདོད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ལྟད་མོ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་
[71b.3]སྤྱད་ནས་ཉན་པ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། གླང་པོ་ཆེའི་སྐད་དང་། རྟའི་སྐད་དང་། ཤིང་རྟའི་སྒྲ་དང་། དཔུང་བུ་ཆུང་གི་སྒྲ་དང་། རྔ་པ་ཊ་ཧའི་སྒྲ་དང་། རྔ་བོ་ཆེའི་སྒྲ་དང་། རོལ་མོའི་ཚོགས་པའི་སྒྲ་དང་། གར་མཁན་གྱི་གླུ་སྒྲ་དང་། 
[71b.4]རོལ་མོའི་སྒྲ་དང་། ཁར་གསིལ་གྱི་སྒྲ་དང་། སེ་གོལ་གྱི་སྒྲ་དང་། ཐལ་མོའི་སྒྲ་དང་། བུམ་པའི་སྒྲ་དང་། རང་བཟོའི་སྒྲ་དང་། སྙན་དངགས་ཀྱི་སྒྲ་དང་། ཡིག་འབྲུ་སྣ་ཚོགས་དང་། ཚིག་དང་ཡི་གེ་སྣ་ཚོགས་དང་། འཇིག་རྟེན་རྒྱང་འཕེན་དང་ལྡན་པ་དང་གྲགས་པའི་གཏམ་
[71b.5]ཉན་འདོད་པ་དག་སྟེ། དགེ་སྦྱོང་དང་བྲམ་ཟེ་རྣམས་ཀྱི་སྒྲ་སྣ་ཚོགས་ཉན་པ་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས། ཨུག་ཤུད་དང་། ཁྲས་དང་། ཆོ་ལོ་རྩོམ་པ་ལ་སྦྱོར་
[71b.6]བར་བརྩོན་པས་གནས་པ་འདི་ལྟ་སྟེ། མིག་བརྒྱད་པ་དང་། མིག་བཅུ་པ་དང་། ན་ཡའི་མིག་དང་། ཕྱོགས་ཕྱོགས་ནས་འགྱེད་པ་དང་། བུམ་པས་རྩེ་བ་དང་། ཀ་ལེ་དང་ཀ་ཙ་ལེ་དང་། ཕེག་གིས་རྩེ་བ་དང་། ཨུག་ཤུད་དང་། གུལ་ཚབ་དང་། ཐུར་མ་དང་། ལག་རྒྱན་
[71b.7]ནམ། ཁ་ཅིག་སྐུགས་ཅི་ལྟ་བར་འགྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཨུག་ཤུད་དང་། ཁྲས་དང་། ཆོ་ལོ་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་གཏམ་སྣ་ཚོགས་རྩོམ་པ་
[72a]
[72a.1]ལ་སྦྱོར་བར་བརྩོན་པས་གནས་པ་འདི་ལྟ་སྟེ། རྒྱལ་པོའི་གཏམ་དང་། དམག་གི་གཏམ་དང་། ཟས་ཀྱི་གཏམ་དང་། སྐོམ་གྱི་གཏམ་དང་། གོས་ཀྱི་གཏམ་དང་། ཚོང་འདུས་ཀྱི་གཏམ་དང་། སྨད་འཚོང་གི་གཏམ་དང་། ལམ་ངན་བརྗོད་
[72a.2]པའི་གཏམ་དང་། རྒྱ་མཚོ་ཆེན་པོ་རྗོད་པའི་གཏམ་དང་། ལྗོངས་དང་། སྣ་ཆེན་པོ་ལ་གཏོགས་པ་རྗོད་པའི་གཏམ་སྟེ། དགེ་སྦྱོང་དང་བྲམ་ཟེ་རྣམས་ཀྱི་གཏམ་སྣ་ཚོགས་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་
[72a.3]དད་པས་བྱིན་པ་དག་སྤྱད་ནས་རྩོད་པ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། ཇི་ལྟར་ཁོ་བོས་ཆོས་འདུལ་བ་འདི་ཀུན་ཤེས་པ་དེ་བཞིན་དུ། ཁྱོད་ཀྱིས་ཀྱང་ཆོས་འདུལ་བ་འདི་ཀུན་ཤེས་མོད་ཀྱི་ཁྱོད་ཀྱིས་ནི་རིགས་པ་དང་ལྡན་པ་དང་འབྲེལ་བ་མ་ཡིན་ཏེ། སྔར་སྨྲ་
[72a.4]བར་བྱ་བ་ནི་ཕྱིས་སྨྲས། ཕྱིས་སྨྲ་བར་བྱ་བ་ནི་སྔར་སྨྲས་ལ་ཁྱོད་ཀྱིས་ཧ་ཅང་མྱུར་བར་སྨྲས་པས་མི་གསལ་ལོ། །བརྩད་པ་མཇུག་བརྟུལ་གྱིས་ཁྱོད་ཀྱིས་བརྩད་པའི་དོན་དུ་སྨྲས་པའི་ཚིག་དེ་ཐོང་ཤིག །ཚར་བཅད་པར་ཤེས་སམ། གལ་ཏེ་ལན་ཐེབས་པ་ལྟ་ན་དྲིས་དང་སྨྲོས་ཤིག་
[72a.5]ཅེས་བྱ་བ་དགེ་སྦྱོང་དང་བྲམ་ཟེ་རྣམས་ཀྱི་རྩོད་པ་སྣ་ཚོགས་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཕོ་ཉར་འགྲོ་བ་དང་། གཏོང་བ་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། དེ་དག་
[72a.6]རྒྱལ་པོའིའམ། བློན་པོ་ཆེན་པོ་རྣམས་ཀྱིའམ། བྲམ་ཟེ་རྣམས་ཀྱིའམ། ཁྱིམ་བདག་རྣམས་ཀྱིའམ། གྲོང་མི་རྣམས་ཀྱིའམ། ཡུལ་མི་རྣམས་ཀྱིའམ། ཚོང་དཔོན་རྣམས་ཀྱིའམ། དེད་དཔོན་རྣམས་ཀྱི་ཕོ་ཉ་ཚུ་བི་ནས་ཁྲིད་དེ་ཕ་བིར་སྣ་འདྲེན་པར་བྱེད་པ་དང་། ཕ་བི་ནས་ཕོ་
[72a.7]ཉ་ཁྲིད་དེ་ཚུ་བིར་སྣ་འདྲེན་པར་བྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཕོ་ཉར་འགྲོ་བ་དང་གཏོང་བ་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཚུལ་འཆོས་པ་དང་། ཁ་གསག་དང་། གཞོགས་
[72b]
[72b.1]སློང་དང་། ཐོབ་ཀྱིས་འཇལ་བ་དང་། རྙེད་པས་རྙེད་པ་སྒྲུབ་པར་བྱེད་དེ། དགེ་སྦྱོང་དང་བྲམ་ཟེ་རྣམས་ཀྱི་ཚུལ་འཆོས་པ་དང་། ཁ་གསག་དང་། གཞོགས་སློང་དང་། ཐོབ་ཀྱིས་འཇལ་བ་དང་། རྙེད་པས་རྙེད་པ་སྒྲུབ་པར་བྱེད་པ་དེ་ལྟ་བུ་ལས་སླར་ལོག་པ་ཡིན་ནོ། །
[72b.2]འདི་ལྟར་ཡང་མ་སྡུག་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། གནམ་གྲུམ་པ་དང་། རྨ་མཚན་དང་། རྨི་ལམ་གྱི་མཚན་མ་དང་། མེས་ཚིག་པ་དང་། ཆུས་རེག་པ་དང་། བྱི་བས་ཟོས་པ་
[72b.3]དང་། འབེབས་པ་དང་། སྐད་ཉན་པ་དང་། འབྱུང་པོ་ཐམས་ཅད་ཀྱི་སྐད་དང་། ལུས་ཀྱི་དཔྱད་དང་། ཁྱིམ་སའི་དཔྱད་དང་། ནེ་ཙོའི་དཔྱད་དང་། བྱའི་དཔྱད་དང་། མཐེ་བོའི་དཔྱད་དང་། ཁ་ཅིག་སྐར་མའི་སྦྱོར་བ་བྱེད་དེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་
[72b.4]པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཡུད་ཙམ་རྣམས་ཀྱི་སྦྱོར་བ་དང་། རྒྱུ་སྐར་ཤར་བ་དང་། རོ་བརྟག་པ་དང་། 
[72b.5]ཞི་བའི་ལས་དང་། རྒྱས་པའི་ལས་དང་། དྲག་པོའི་ལས་དང་། བསང་གཏོར་གྱི་ལས་དང་། ཡིག་འབྲུ་དང་། རྩིས་དང་། གྲངས་དང་། ལག་རྩིས་དང་། མེ་ལོང་གི་དཔྱད་ལ་སྦྱོར་བར་བྱེད་དོ། །དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་འཚོ་བ་དེ་ལྟ་བུ་ལས་སླར་
[72b.6]ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། གསོ་བའི་དཔྱད་དང་། རྩ་བའི་སྨན་དང་། མིག་སྨན་སྦྱིན་པ་དང་། སྣུམ་བག་དང་། རོ་སྦྱིན་པ་དང་། སྨན་སྦྱིན་པ་
[72b.7]དང་། བུད་མེད་ཀྱི་དཔྱད་དང་། གཞོན་ནུའི་དཔྱད་དང་། གཞོན་ནུ་མའི་དཔྱད་དང་། སྨན་ལ་སྦྱོར་བར་བྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་
[73a]
[73a.1]བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ནོར་བུའི་མཚན་ཉིད་དང་། དབྱུག་པའི་མཚན་ཉིད་དང་། རལ་གྲིའི་མཚན་ཉིད་དང་། མདའི་མཚན་ཉིད་དང་། མཚོན་ཆའི་མཚན་ཉིད་དང་། གླང་པོ་ཆེའི་མཚན་ཉིད་
[73a.2]དང་། རྟའི་མཚན་ཉིད་དང་། ཁྱུ་མཆོག་གི་མཚན་ཉིད་དང་། མ་ཧེའི་མཚན་ཉིད་དང་། རའི་མཚན་ཉིད་དང་། ལུག་གི་མཚན་ཉིད་དང་། བྱ་གག་གི་མཚན་ཉིད་དང་། འུར་བའི་མཚན་ཉིད་དང་། མཆིལ་པའི་མཚན་ཉིད་དང་། བུད་མེད་ཀྱི་མཚན་ཉིད་དང་། སྐྱེས་པའི་མཚན་
[73a.3]ཉིད་དང་། གཞོན་ནུའི་མཚན་ཉིད་དང་། གཞོན་ནུ་མའི་མཚན་ཉིད་དང་། ཚེ་ཐུང་བའི་རྟགས་དང་། ཚེ་རིང་བའི་རྟགས་དང་། སྐལ་བ་ཆུང་བའི་རྟགས་དང་། སྐལ་བ་ཆེ་བའི་རྟགས་དང་། བསོད་ནམས་ཆུང་བའི་རྟགས་དང་། བསོད་ནམས་ཆེ་བའི་རྟགས་དང་། མཐུ་ཆུང་བའི་རྟགས་
[73a.4]དང་། མཐུ་ཆེ་བའི་རྟགས་དང་། ཇོ་བོའི་མཚན་ཉིད་དང་བྲན་གྱི་མཚན་ཉིད་དེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་
[73a.5]དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། སྨན་མས་ཅིག་ཅར་གཏོང་བ་དང་། སྒྲེངས་ཏེ་གཏོང་བ་དང་། སྐྱུག་པ་དང་། འཁྲུ་བ་དང་། སྟོད་དུ་འཁྲུ་བ་དང་། སྣར་བླུགས་པ་དང་། དུ་བ་རྔུབ་པ་དང་། དུགས་ཀྱི་ལས་དང་། བད་ཀན་གྱི་དཔྱད་དང་། ཕོ་བའི་
[73a.6]དཔྱད་དང་། སྨེ་བ་དང་ཕོལ་མིག་གི་དཔྱད་དང་། རི་དགས་འཁྱིལ་པ་དང་། བྱ་རོག་འཁྱིལ་པ་དང་། མཁུར་བ་འགུལ་བ་དང་། ལྕེ་སོས་ཆོད་པ་དང་། རོ་ལངས་དང་། རོ་ལངས་ཕྱེད་ལ་སྦྱོར་བར་བྱེད་དེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་
[73a.7]བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། དགུག་པ་དང་། ཀུན་དུ་དགུག་པ་དང་། རྣམ་པར་དགུག་པ་དང་། ཀུན་དུ་རྨོངས་པ་དང་། རྣམ་
[73b]
[73b.1]པར་རྨོངས་པ་དང་། རྣམ་པར་འཐོར་བ་དང་། རྣམ་པར་འཇོམས་པའི་ཆོས་དང་། བདེ་བར་བྱེད་པ་དང་། སྡུག་བསྔལ་བར་བྱེད་པ་དང་། བུ་འཆགས་པར་བྱེད་པ་དང་། ཏིལ་གྱི་སྦྱིན་སྲེག་དང་། འབྲས་ཀྱི་སྦྱིན་སྲེག་དང་། ཚེར་མའི་སྦྱིན་སྲེག་དང་། རྫས་ཀྱི་སྦྱིན་
[73b.2]སྲེག་དང་། སྦྱིན་སྲེག་གི་སྦྱིན་སྲེག་དང་། ཉི་མ་ལ་བཀུར་སྟི་བྱ་བ་དང་། སྐར་མ་ལ་བཀུར་སྟི་བྱ་བ་དང་། ལྷ་ལ་བཀུར་སྟི་བྱ་བ་དང་། བཀུར་སྟིའི་གནས་ཆེན་པོ་ལ་བཀུར་སྟི་བྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་
[73b.3]པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་སྣ་ཚོགས་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། འཇིགས་པར་འགྱུར་བ་དང་། ཞི་བར་འགྱུར་བ་དང་། ལོ་ཉེས་པར་འགྱུར་བ་དང་། ལོ་ལེགས་
[73b.4]པར་འགྱུར་བ་དང་། ཆར་མི་འབེབས་པར་འགྱུར་བ་དང་། ཆར་ལེགས་པར་འབེབས་པར་འགྱུར་བ་དང་། ཡམས་ཀྱི་ནད་འབྱུང་བར་འགྱུར་བ་དང་། ཡམས་ཀྱི་ནད་འབྱུང་བར་མི་འགྱུར་བ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་
[73b.5]བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་ངམ་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་སྣ་ཚོགས་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཟུན་རྣམས་ཀྱི་རྒྱལ་པོ་རྒྱལ་བར་འགྱུར་ཞིང་ཕྱི་རོལ་པ་རྣམས་ཀྱི་རྒྱལ་པོ་ཕམ་པར་འགྱུར་
[73b.6]བ་དང་། ཕྱི་རོལ་པ་རྣམས་ཀྱི་རྒྱལ་པོ་རྒྱལ་བར་འགྱུར་ཞིང་ཟུན་རྣམས་ཀྱི་རྒྱལ་པོ་ཕམ་པར་འགྱུར་བ་དང་། ཟུན་རྣམས་ཀྱི་རྒྱལ་པོ་གཡུལ་དུ་འཇུག་པར་འགྱུར་ཞིང་ཕྱི་རོལ་པ་རྣམས་ཀྱི་རྒྱལ་པོ་འབྱུང་བར་འགྱུར་བ་དང་། ཕྱི་རོལ་པ་རྣམས་ཀྱི་རྒྱལ་པོ་གཡུལ་དུ་འཇུག་པར་འགྱུར་
[73b.7]ཞིང་ཟུན་རྣམས་ཀྱི་རྒྱལ་པོ་འབྱུང་བར་འགྱུར་བ་དག་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་
[74a]
[74a.1]བས་འཚོ་བར་བྱེད་པ་འདི་ལྟ་སྟེ། ཉི་མ་དང་ཟླ་བ་དག་ལམ་དུ་འགྲོ་བ་དང་། ཉི་མ་དང་ཟླ་བ་དག་ལམ་གོལ་བར་འགྲོ་བ་དང་། ལམ་དུ་ཉི་མ་གཟས་ཟིན་པ་དང་། ཟླ་བ་གཟས་ཟིན་པ་དང་། སྐར་མདའ་ལྟུང་བ་དང་། ཕྱོགས་དམར་པོར་གྱུར་པ་དང་། བར་སྣང་
[74a.2]ལས་སྒྲ་བྱུང་བ་དང་། ཉི་མ་དང་ཟླ་བ་འདི་གཉིས་འདི་ལྟར་རྫུ་འཕྲུལ་ཆེ་ཞིང་མཐུ་ཆེ་བ་འཆར་བ་དང་། ནུབ་པ་དང་། བསྒྲིབས་པ་དང་། མ་བསྒྲིབས་པ་དང་། འདི་ལྟ་སྟེ། ལམ་དང་ལམ་གོལ་བ་དག་མངོན་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་
[74a.3]བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཉི་མ་དང་ཟླ་བ་དག་ལམ་དུ་འགྲོ་ན་འབྲས་བུ་འདི་ལྟ་བུར་འགྱུར་བ་དང་། ཉི་མ་དང་ཟླ་
[74a.4]བ་དག་ལམ་གོལ་བར་འགྲོ་ན་འབྲས་བུ་འདི་ལྟ་བུར་འགྱུར་བ་དང་། ལམ་དུ་ཉི་མ་གཟས་ཟིན་པ་དང་། ཟླ་བ་གཟས་ཟིན་པ་དང་། སྐར་མདའ་ལྟུང་བ་དང་། ཕྱོགས་དམར་པོར་གྱུར་པ་དང་། བར་སྣང་ལས་སྒྲ་བྱུང་ན་འབྲས་བུ་འདི་ལྟ་བུར་འགྱུར་བ་དང་། ཉི་མ་དང་ཟླ་བ་འདི་
[74a.5]གཉིས་འདི་ལྟར་རྫུ་འཕྲུལ་ཆེ་ཞིང་མཐུ་ཆེ་བ་འཆར་བ་དང་། ནུབ་པ་དང་། བསྒྲིབས་པ་དང་། མ་བསྒྲིབས་པ་དང་། འདི་ལྟ་སྟེ། ལམ་དང་ལམ་གོལ་བ་མངོན་ན་འབྲས་བུ་འདི་ལྟ་བུར་འགྱུར་བར་སྟོན་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་
[74a.6]ལས་སླར་ལོག་པ་ཡིན་ནོ། །དེ་འཕགས་པའི་ཚུལ་ཁྲིམས་ཀྱི་ཕུང་པོ་དེ་དང་ལྡན་པས་ནང་གི་བདེ་བ་ཁ་ན་མ་ཐོ་བ་མེད་པ་ཉམས་སུ་མྱོང་བར་བྱེད་ཅིང་། དེ་དབང་པོ་རྣམས་ཀྱི་སྒོ་བསྡམས་པ་དང་། ཀུན་དུ་བསྲུངས་པའི་དྲན་པ་དང་། འགྲུས་སྐྱོང་གི་དྲན་པ་དང་ཡིད་དྲན་པས་
[74a.7]བསྲུངས་པས་གནས་སྐབས་མཉམ་པར་སྤྱོད་ཅིང་གནས་པ་ཡིན་ནོ། །དེ་མིག་གིས་གཟུགས་རྣམས་མཐོང་ནས་མཚན་མར་མི་འཛིན། མངོན་རྟགས་སུ་མི་འཛིན་ཏོ། །གཞི་གང་གི་ཕྱིར་ཞེ་ན། མིག་གི་དབང་པོ་སྡོམ་པས་མ་བསྡམས་པར་གནས་པ་ནི་འཇིག་རྟེན་ལ་
[74b]
[74b.1]བརྣབ་སེམས་དང་། ཡིད་མི་བདེ་བ་དག་འབྱུང་བས་སྡིག་པ་མི་དགེ་བའི་ཆོས་རྣམས་སེམས་ཀྱི་རྗེས་སུ་འབྲང་བར་འགྱུར་རོ། །དེ་རྣམས་བསྡམ་པའི་ཕྱིར་བསྒྲུབ་ཅིང་བསྲུང་བར་མིག་གི་དབང་པོས་མིག་གི་དབང་པོ་སྡོམ་པར་བྱེད་དོ། །དེ་བཞིན་དུ་རྣ་བས་སྒྲ་དང་སྣས་དྲི་
[74b.2]དང་། ལྕེས་རོ་དང་། ལུས་ཀྱིས་རེག་བྱ་དང་། ཡིད་ཀྱིས་ཆོས་རྣམས་ཤེས་ནས་མཚན་མར་མི་འཛིན། མངོན་རྟགས་སུ་མི་འཛིན་ཏོ། །གཞི་གང་གི་ཕྱིར་ཞེ་ན། ཡིད་ཀྱི་དབང་པོ་སྡོམ་པས་མ་བསྡམས་པར་གནས་པ་ནི་འཇིག་རྟེན་ལ་བརྣབ་སེམས་དང་། ཡིད་མི་
[74b.3]བདེ་བ་དག་འབྱུང་བས་སྡིག་པ་མི་དགེ་བའི་ཆོས་རྣམས་སེམས་ཀྱི་རྗེས་སུ་འབྲང་བར་འགྱུར་རོ། །དེ་རྣམས་བསྡམ་པའི་ཕྱིར་ཡིད་ཀྱི་དབང་པོས་ཡིད་ཀྱི་དབང་པོ་སྡོམ་པར་བྱེད་དོ། །དེ་འཕགས་པའི་ཚུལ་ཁྲིམས་ཀྱི་ཕུང་པོ་དེ་དང་། དབང་པོ་རྣམས་ཀྱི་སྒོ་བསྡམས་པ་
[74b.4]དེ་དང་ལྡན་པས་ནང་གི་བདེ་བ་ཁ་ན་མ་ཐོ་བ་མེད་པ་ཉམས་སུ་མྱོང་ཞིང་། དེ་འགྲོ་བ་དང་ལྡོག་པ་ལ་ཤེས་བཞིན་དུ་གནས་པ་ཡིན། ལྟ་བ་དང་། རྣམ་པར་ལྟ་བ་དང་། བསྐུམ་པ་དང་། བརྐྱང་བ་དང་། སྣམ་སྦྱར་དང་། ཆོས་གོས་དང་། ལྷུང་བཟེད་ཐོགས་པ་དང་། འགྲོ་བ་
[74b.5]དང་། འགྲེང་བ་དང་། འདུག་པ་དང་། ཉལ་བ་དང་། མི་ཉལ་བ་དང་། སྨྲ་བ་དང་། མི་སྨྲ་བ་དང་། གཉིད་ཀྱིས་དུབ་པ་བསལ་བ་ལ་ཤེས་བཞིན་དུ་གནས་པ་ཡིན་ནོ། །དེ་འཕགས་པའི་ཚུལ་ཁྲིམས་ཀྱི་ཕུང་པོ་དེ་དང་། དབང་པོ་རྣམས་ཀྱི་སྒོ་བསྡམས་པ་དེ་དང་། དྲན་པ་དང་
[74b.6]ཤེས་བཞིན་མཆོག་དེ་དང་ལྡན་པས་ནང་གི་བདེ་བ་ཁ་ན་མ་ཐོ་བ་མེད་པ་ཉམས་སུ་མྱོང་ཞིང་དེ་གནས་མལ་དབེན་པ་དགོན་པ་དང་། ཤིང་དྲུང་དང་། ཁང་སྟོང་དག་ཏུ་གནས་པ་ཡིན་ཏེ། དེ་དགོན་པར་སོན་ཀྱང་རུང་། ཤིང་དྲུང་དུ་སོན་ཀྱང་རུང་། ཁང་སྟོང་དུ་སོན་ཀྱང་རུང་འདུག་
[74b.7]སྟེ། སྐྱིལ་མོ་ཀྲུང་བཅས་ནས་ལུས་དྲང་པོར་བསྲང་སྟེ་དྲན་པ་མངོན་དུ་ཕྱོགས་པར་བཞག་ནས་དེ་འཇིག་རྟེན་ལ་བརྣབ་སེམས་སྤངས་ཏེ། བརྣབ་སེམས་དང་བྲལ་བའི་སེམས་ཀྱིས་ལན་མང་དུ་གནས་ཤིང་བརྣབ་སེམས་ལས་སེམས་ཡོངས་སུ་སྦྱོང་བ་ཡིན་ནོ། །འཇིག་རྟེན་ལ་
[75a]
[75a.1]གནོད་སེམས་དང་། རྨུགས་པ་དང་། གཉིད་དང་། རྒོད་པ་དང་། འགྱོད་པ་དང་། ཐེ་ཚོམ་སྤངས་ཏེ། ཡིད་གཉིས་ལས་རྒལ་བ་ཡིན། ཐེ་ཚོམ་ལས་རྒལ་བ་ཡིན། དགེ་བའི་ཆོས་རྣམས་ལ་ངེས་པ་ཐོབ་པ་ཡིན། ཐེ་ཚོམ་ལས་སེམས་ཡོངས་སུ་སྦྱོང་བ་ཡིན་
[75a.2]ནོ། །མ་སྡུག་དཔེར་ན་མི་ཞིག་གིས་སྐྱིན་པོ་ཞིག་བླངས་ནས་ལས་ཀྱི་མཐའ་རྣམས་ལ་བརྩོན་པར་བྱས་ཏེ། དེའི་ལས་ཀྱི་མཐའ་དེ་རྣམས་གྲུབ་ནས་དེས་དེ་ལས་བུ་ལོན་དེ་ཡང་ཁྱེར་ལ། དེ་ལ་ཆུང་མ་གསོ་བ་ཆོག་ཙམ་ཞིག་ཀྱང་ཡོད་ནས་དེ་འདི་སྙམ་དུ་སེམས་ཏེ། བདག་གིས་
[75a.3]སྐྱིན་པོ་བླངས་ནས་ལས་ཀྱི་མཐའ་རྣམས་ལ་བརྩོན་པར་བྱས་ཏེ། བདག་གི་ལས་ཀྱི་མཐའ་དེ་རྣམས་གྲུབ་ནས་བདག་གིས་དེ་ལས་བུ་ལོན་ཡང་གཞལ། བདག་ལ་ཆུང་མ་གསོ་བ་ཆོག་ཙམ་ཞིག་ཀྱང་ཡོད་དོ་སྙམ་སྟེ། དེ་གཞི་དེ་ལས་བདེ་བར་གྱུར། ཡིད་བདེ་བར་གྱུར་པ་དང་། 
[75a.4]མ་སྡུག་དཔེར་ན་མི་ནད་པ་ནད་ཚབས་ཆེ་བ་སྡུག་བསྔལ་བ་ཞིག་ཡོད་ལ། དེ་ཟས་ཟོས་པ་ནི་ལུས་ལ་འཇུར་མི་བཏུབ། སྐོམ་འཐུངས་པ་ནི་ཁོང་དུ་གནོད་པར་གྱུར་པ་ལས་དེ་དུས་གཞན་ཞིག་ན་ནད་མེད་ཅིང་སྟོབས་དང་ལྡན་ལ་བདེ་བར་གྱུར་ཏེ། དེས་ཁ་ཟས་ཟོས་པ་འཇུར་
[75a.5]བཏུབ། སྐོམ་འཐུངས་པ་ནི་ཁོང་དུ་གནོད་པར་མ་གྱུར་ནས་དེ་འདི་སྙམ་དུ་སེམས་ཏེ། འདི་ལྟར་བདག་སྔོན་ན་བ་ནད་ཚབས་ཆེ་བ་སྡུག་བསྔལ་བར་གྱུར་པ་ན་བདག་གིས་ཁ་ཟས་ཟོས་པ་ནི་ལུས་ལ་འཇུར་མི་བཏུབ། སྐོམ་འཐུངས་པ་ནི་ཁོང་དུ་གནོད་པར་གྱུར་པ་ལས། ད་ནི་འདི་
[75a.6]ལྟར་བདག་ནད་མེད་ཅིང་སྟོབས་དང་ལྡན་པས་བདེ་བར་གྱུར་ཏེ། བདག་གིས་ཟས་ཟོས་པ་ནི་ལུས་ལ་འཇུར་བཏུབ། སྐོམ་འཐུངས་པ་ནི་ཁོང་དུ་གནོད་པར་མ་གྱུར་ཏོ་སྙམ་སྟེ། དེ་གཞི་དེ་ལས་བདེ་བ་དང་། ཡིད་བདེ་བར་གྱུར་པ་དང་། མ་སྡུག་དཔེར་ན་མི་ཞིག་བྲན་དུ་གྱུར་ཏེ། 
[75a.7]མངག་གཞུག་པ་དང་། གོ་རེ་ལོང་བ་དང་། ལྟོ་གོལ་དང་། རང་དབང་མེད་པར་གྱུར་པ་ལས། དེ་དུས་གཞན་ཞིག་ན་བྲན་མི་བྱེད་པར་གྱུར་ཏེ། མངག་གཞུག་པ་མི་བྱེད། གོ་རེ་ལོང་མི་བྱེད། ལྟོ་གོལ་མི་བྱེད་དེ། རང་དབང་ཡོད་ནས། དེ་འདི་སྙམ་དུ་སེམས་ཏེ། འདི་
[75b]
[75b.1]ལྟར་བདག་སྔོན་བྲན་དུ་གྱུར་པ་ན་མངག་གཞུག་པ་དང་། གོ་རེ་ལོང་བ་དང་། ལྟོ་གོལ་དང་། རང་དབང་མེད་པ་ལས་ད་ནི་བྲན་མི་བྱེད་པས་མངག་གཞུག་པ་མི་བྱེད། གོ་རེ་ལོང་མི་བྱེད། ལྟོ་གོལ་མི་བྱེད་དེ། རང་དབང་ཡོད་དོ་སྙམ་ནས། དེ་གཞི་དེ་ལས་བདེ་བར་གྱུར། 
[75b.2]ཡིད་བདེ་བར་གྱུར་པ་དང་། མ་སྡུག་དཔེར་ན་མི་ཞིག་བཙོན་དུ་བཟུང་སྟེ། ལག་པ་ཕྱིན་ཀ་ལོག་ཏུ་དམ་དུ་བཅིངས་པར་གྱུར་པ་ལས། དེ་དེ་ལས་ནོར་གཞལ་བ་མེད་པར་བདེ་བར་ལེགས་པར་ཐར་ནས། དེ་འདི་སྙམ་དུ་སེམས་ཏེ། འདི་ལྟར་བདག་སྔོན་བཙོན་དུ་བཟུང་
[75b.3]སྟེ། ལག་པ་ཕྱིན་ཀ་ལོག་ཏུ་དམ་དུ་བཅིངས་པར་གྱུར་པ་ལས། ད་ནི་དེ་ལས་བདག་ནོར་གཞལ་བ་མེད་པར་བདེ་བར་ལེགས་པར་ཐར་ཏོ་སྙམ་སྟེ། དེ་གཞི་དེ་ལས་ཡིད་བདེ་བར་གྱུར་པ་དང་། མ་སྡུག་དཔེར་ན་མི་ཞིག་འཇིགས་པ་ལས་བདེ་བ་དང་། ལོ་ཉེས་པ་
[75b.4]ལས་ལོ་ལེགས་པར་གྱུར་ནས། དེ་འདི་སྙམ་དུ་སེམས་ཏེ། འདི་ལྟར་བདག་འཇིགས་པ་ལས་བདེ་བ་དང་། ལོ་ཉེས་པ་ལས་ལོ་ལེགས་པར་གྱུར་ཏོ་སྙམ་སྟེ། དེ་གཞི་དེ་ལས་བདེ་བར་གྱུར། དགའ་བར་གྱུར་པ་དེ་བཞིན་དུ་དེས་བདག་ཉིད་ཀྱི་སྒྲིབ་པ་ལྔ་པོ་སྐྱིན་པོ་ཇི་ལྟ་བ་
[75b.5]དང་། ནད་ཇི་ལྟ་བ་དང་། བྲན་ཇི་ལྟ་བ་དང་། བཙོན་ཇི་ལྟ་བ་དང་། འཇིགས་པ་ཇི་ལྟ་བ་དེ་དག་སྤངས་པར་ཡང་དག་པར་རྗེས་སུ་མཐོང་ངོ་། །དེ་སྒྲིབ་པ་ལྔ་པོ་སེམས་ཉེ་བའི་ཉོན་མོངས་པར་བྱེད་པ། ཤེས་རབ་ཉམ་ཆུང་བར་བྱེད་པ། གནོད་པའི་ཕྱོགས་དང་མཐུན་པ། མྱ་
[75b.6]ངན་ལས་འདས་པ་དང་མི་མཐུན་པ་དག་སྤངས་ནས། འདོད་པ་དག་ལས་དབེན། སྡིག་པ་མི་དགེ་བའི་ཆོས་རྣམས་ལས་དབེན། རྟོག་པ་དང་བཅས། དཔྱོད་པ་དང་བཅས། དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་རྫོགས་པར་བྱས་ཏེ་གནས་
[75b.7]སོ། །དཔེར་ན་ཁྲུས་མཁན་ནམ་ཁྲུས་མཁན་གྱི་སློབ་མ་མཁས་པ་ཞིག་ཁར་ཕོར་རམ། གཞོང་བུའམ། ཉ་ཕྱིས་ཀྱི་ནང་དུ་འདག་ཆལ་གྱི་ཕྱེ་མ་ཞིབ་མོ་ཆུས་ཡང་བཏབ་ཡང་བཏབ་སྟེ་སྤངས་ན་འདག་ཆལ་གྱི་གོང་བུ་དེ་གཤེར་གཤེར་དང་ལྡན། གཤེར་གྱིས་ཞེན་ཏེ། གཤེར་
[76a]
[76a.1]གྱིས་ཕྱི་ནང་ཁྱབ་པས་འབོ་བར་མི་འགྱུར། འཛག་པར་མི་འགྱུར་བ་དེ་བཞིན་དུ། དགེ་སློང་དེའི་ལུས་དབེན་པ་ལས་སྐྱེས་པའི་དགའ་བའི་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། 
[76a.2]དེའི་ལུས་ཐམས་ཅད་ལ་འདི་ལྟ་སྟེ། དབེན་པ་ལས་སྐྱེས་པའི་དགའ་བ་དང་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །རྟོག་པ་དང་དཔྱོད་པ་དང་བྲལ་ཞིང་ནང་ཡོངས་སུ་དང་སྟེ། སེམས་ཀྱི་རྒྱུད་གཅིག་ཏུ་གྱུར་པས་རྟོག་པ་མེད་པ། དཔྱོད་པ་མེད་པ། 
[76a.3]ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་གཉིས་པ་རྫོགས་པར་བྱས་ཏེ་གནས་སོ། །དེ་འདི་སྙམ་དུ་ལུས་འདི་ལ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་
[76a.4]སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དཔེར་ན་རིའི་རྩེ་ན་བཀོད་མའི་མཚོ་བྲན་ཞིག་ཡོད་པར་གྱུར་ལ། དེར་ནི་ཤར་ཕྱོགས་ནས་ཀྱང་
[76a.5]ཆུ་མི་འབབ་པར་གྱུར་ལ། ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་ཀྱང་ཆུ་མི་འབབ་ལ། དེར་ལྷས་ཀྱང་དུས་དུས་སུ་ཆར་གྱི་རྒྱུན་མི་འབེབས་ཏེ། གཞན་དུ་ན་བཀོད་མའི་མཚོ་བྲན་དེ་ཉིད་ནས་བཀོད་མའི་ཆུའམ། བཀོད་མའི་ཆུ་ཆེན་པོ་
[76a.6]ལུད་ནས་བཀོད་མའི་མཚོ་བྲན་དེ་ཐམས་ཅད་ཆུ་བསིལ་བས་གང་བར་བྱེད། ཡོངས་སུ་གང་བར་བྱེད། ཤིན་ཏུ་གང་བར་བྱེད། ཡོངས་སུ་ཁྱབ་པར་བྱེད་དེ། བཀོད་མའི་མཚོ་བྲན་དེ་ཐམས་ཅད་འདི་ལྟ་སྟེ། ཆུ་བསིལ་བས་མ་ཁྱབ་པའམ། ཁྱབ་པར་མ་གྱུར་པ་
[76a.7]ཅུང་ཟད་ཀྱང་མེད་དོ། །དེ་བཞིན་དུ་ལུས་ལ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། ཏིང་ངེ་འཛིན་ལས་སྐྱེས་
[76b]
[76b.1]པའི་དགའ་བ་དང་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེ་དགའ་བའི་འདོད་ཆགས་དང་བྲལ་བས་བཏང་སྙོམས་ལ་གནས་ཤིང་དྲན་པ་དང་ཤེས་བཞིན་ཅན་ཡིན་ཏེ། བདེ་བ་ལུས་ཀྱིས་མྱོང་ལ་འཕགས་པ་རྣམས་ཀྱིས་གང་དེ་དྲན་
[76b.2]པ་དང་ལྡན་པ་བདེ་བ་ལ་གནས་པ། བཏང་སྙོམས་པའོ་ཞེས་བརྗོད་པ་སྟེ། དགའ་བ་མེད་པའི་བསམ་གཏན་གསུམ་པ་རྫོགས་པར་བྱས་ཏེ་གནས་སོ། །དེ་འདི་ལྟར་ལུས་འདི་ལ་དགའ་བ་མེད་པའི་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། 
[76b.3]ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། དགའ་བ་མེད་པའི་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །འདི་ལྟ་སྟེ་དཔེར་ན་ཨུཏྤ་ལའམ། པད་མའམ། ཀུ་མུ་དའམ། པད་མ་
[76b.4]དཀར་པོ་ཆུ་ལས་སྐྱེས་ཤིང་ཆུ་ནས་ཆེན་པོར་གྱུར་པ་རྩེས་བཏགས་ཤིང་འདུག་པ་དེ་དག་གི་རྩ་བ་ནས་རྩེ་མོའི་བར་གྱི་གསབ་གསེབ་ནི་འདི་ལྟ་སྟེ། ཆུ་བསིལ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེ་བཞིན་དུ་ལུས་ལ་དགའ་བ་མེད་པའི་བདེ་བས་
[76b.5]མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། དགའ་བ་མེད་པའི་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེ་བདེ་བ་ཡང་སྤངས་ཏེ་སྔ་ནས་
[76b.6]སྡུག་བསྔལ་ཡང་སྤངས་ཤིང་ཡིད་བདེ་བ་དང་། ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པ་བཏང་སྙོམས་དང་དྲན་པས་ཡོངས་སུ་དག་པ་བསམ་གཏན་བཞི་པ་རྫོགས་པར་བྱས་ཏེ་གནས་སོ། །དེ་འདི་ལྟར་ལུས་འདི་ལ་ཡོངས་སུ་དག་པ་དང་
[76b.7]རྣམ་པར་བྱང་བའི་སེམས་ཀྱིས་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །དཔེར་ན་ཁྱིམ་བདག་གམ་ཁྱིམ་བདག་གི་བུས་རས་ཁྲུ་བརྒྱད་པའམ། དགུ་པས་དེ་མགོ་དང་། ལག་པ་དང་། རྐང་པ་གཡོགས་ན། དེའི་མགོ་བོ་དང་། ལག་པ་ནས་རྐང་པའི་བར་ལུས་
[77a]
[77a.1]ཐམས་ཅད་འདི་ལྟ་སྟེ། རས་གཙང་མ་ཡོངས་སུ་དག་པས་མ་ཡོག་པའམ། ཡོག་པར་མ་གྱུར་པ་ཅུང་ཟད་ཀྱང་མེད་དོ། །དེ་བཞིན་དུ་དེ་འདི་ལྟར་ལུས་འདི་ལ་ཡོངས་སུ་དག་པ་དང་རྣམ་པར་བྱང་བའི་སེམས་ཀྱིས་མོས་ཏེ། ཁྱབ་པར་བྱས་ནས་རྫོགས་
[77a.2]པར་བྱས་ཏེ་གནས་པ་དེའི་ལུས་ཐམས་ཅད་ལ་འདི་ལྟ་སྟེ། ཡོངས་སུ་དག་པ་དང་རྣམ་པར་བྱང་བའི་སེམས་ཀྱིས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །མ་སྡུག་གང་གི་ཚེ་ཁོ་ན་འཕགས་པའི་ཉན་ཐོས་ཀྱིས་བདེ་བ་ཡང་སྤངས་ཏེ། སྔ་ནས་སྡུག་
[77a.3]བསྔལ་ཡང་སྤངས་ཤིང་ཡིད་བདེ་བ་དང་ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པ་བཏང་སྙོམས་དང་དྲན་པས་ཡོངས་སུ་དག་པ་བསམ་གཏན་བཞི་པ་རྫོགས་པར་བྱས་ཏེ་གནས་པ་དེ་ཁོ་ནའི་ཚེ་དེའི་སེམས་རྒོད་པ་མ་ཡིན། ཞུམ་
[77a.4]པ་མ་ཡིན་ནོ། །རྒོད་པ་མེད་ཅིང་ཞུམ་པ་མེད་པས་མི་གཡོ་བར་གནས་པ་ཐོབ་བོ། །དཔེར་ན་ཁང་པ་རྩེག་མ་འམ། ཁང་པ་རྩེག་མའི་ཁྱམས་སུ་འབྲུ་མར་གྱི་མེ་མར་བུས་པ་དེའི་མེ་ལྕེ་དེ་རླུང་ནས། བྱ་དང་མི་དང་མི་མ་ཡིན་པའི་བར་གྱིས་མ་བསྐྱོད་ཅིང་མ་བསྒུལ་བ་
[77a.5]དེའི་ཚེ་རྒོད་པ་མ་ཡིན། ཞུམ་པ་མ་ཡིན་ནོ། །རྒོད་པ་མེད་ཅིང་ཞུམ་པ་མེད་པར་གནས་པས་མི་གཡོ་བར་འབར་བ་དེ་བཞིན་དུ། མ་སྡུག་གང་གི་ཚེ་འཕགས་པའི་ཉན་ཐོས་ཀྱིས་བདེ་བ་ཡང་སྤངས་ཏེ། སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་ཡིད་མི་བདེ་བ་
[77a.6]ཡང་ནུབ་པས་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པ་བཏང་སྙོམས་དང་དྲན་པས་ཡོངས་སུ་དག་པ་བསམ་གཏན་བཞི་པ་རྫོགས་པར་བྱས་ཏེ་གནས་པ་དེའི་ཚེ་དེའི་སེམས་རྒོད་པ་མ་ཡིན་ཞུམ་པ་མ་ཡིན་ནོ། །རྒོད་པ་མེད་ཅིང་ཞུམ་པ་མེད་པས་མི་གཡོ་བར་གནས་པ་
[77a.7]ཐོབ་ནས་དེ་འདི་སྙམ་དུ་སེམས་ཏེ། བདག་གི་ལུས་ཀྱི་གཟུགས་འདི་ནི་རགས་པ་འབྱུང་བ་ཆེན་པོ་བཞིའི་རྒྱུ་ལས་བྱུང་བ་ཡིན་ཏེ། འདི་ལ་བདག་གི་རྣམ་པར་ཤེས་པ་རྟེན་ཅིང་འདི་ལ་གནས་ཏེ། འདི་ལ་ཁྱབ་པར་གནས་ཀྱིས་མ་ལ་བདག་གིས་ལུས་འདི་ལས་ཡིད་བསྐྱོད་དེ། །
[77b]
[77b.1]ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་ཞིག་མངོན་པར་སྤྲུལ་ལོ་སྙམ་ནས། དེ་ལུས་དེ་ལས་ཡིད་བསྐྱོད་དེ་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་དམན་པ་མ་ཡིན་པ་མངོན་པར་སྤྲུལ་པར་བྱེད་
[77b.2]དོ། །མ་སྡུག་དཔེར་ན་ནོར་བུ་བཻ་ཌཱུརྱ་བཟང་པོ་རིགས་དང་ལྡན་པ་གསལ་བ། དང་བ་དྲི་མ་མེད་པ་ཚོན་སྐུད་སྣ་ལྔ་པ་འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་ལ་བརྒྱུས་པ་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་སྐུད་
[77b.3]པ་ཡིན་ནོ། །འདི་ནི་ནོར་བུ་ཡིན་ནོ། །འདི་ནི་སྐུད་པས་ནོར་བུ་བརྒྱུས་པ་ཡིན་ནོ་ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །མ་སྡུག་
[77b.4]དཔེར་ན་མི་ཞིག་གིས་རྩྭ་མུན་ཛ་ལས་ཐུར་མ་ཕྱུང་བ་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་མུན་ཛ་ཡིན་ནོ། །འདི་ནི་ཐུར་མ་ཡིན་ཏེ། མུན་ཛ་ལས་ཐུར་མ་ཕྱུང་བ་ཡིན་ནོ། །ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་
[77b.5]གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །མ་སྡུག་དཔེར་ན་མི་ཞིག་གིས་ཟ་མ་ཏོག་ནས་སྦྲུལ་ཕྱུང་བ་ན་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་ཟ་མ་ཏོག་ཡིན་ནོ། །འདི་ནི་སྦྲུལ་ཡིན་ཏེ། ཟ་མ་ཏོག་ནས་སྦྲུལ་ཕྱུང་བ་ཡིན་ནོ་ཞེས་
[77b.6]ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །མ་སྡུག་དཔེར་ན་མི་ཞིག་གིས་རལ་གྲི་ཤུབས་ནས་ཕྱུང་བ་ན་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་
[77b.7]ཤུབས་ཡིན་ནོ། །འདི་ནི་རལ་གྲི་ཡིན་ཏེ། རལ་གྲི་ཤུབས་ནས་ཕྱུང་བ་ཡིན་ནོ་ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །དེ་དེ་ལྟར་མཉམ་
[78a]
[78a.1]པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། རྫུ་འཕྲུལ་གྱི་ཡུལ་
[78a.2]ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་པར་གཏོད་པར་བྱེད་དེ། དེ་རྫུ་འཕྲུལ་གྱི་ཡུལ་རྣམ་པ་དུ་མ་ཉམས་སུ་མྱོང་བར་བྱེད་དེ། འདི་ལྟ་སྟེ་གཅིག་ཏུ་གྱུར་ནས་མང་པོར་གྱུར་པ་དང་། མང་པོར་གྱུར་ནས་གཅིག་ཏུ་གྱུར་པ་དང་། སྣང་བར་གྱུར་
[78a.3]ཅིང་མི་སྣང་བར་གྱུར་པའི་ཡེ་ཤེས་མཐོང་བ་ཉམས་སུ་མྱོང་བར་བྱེད་ཅིང་རྩིག་པ་ལ་ཡང་ཐད་ཀར་འགྲོ། རི་ལ་ཡང་ཐད་ཀར་འགྲོ། ར་བ་ལ་ཡང་ཐད་ཀར་འགྲོའོ། །ལུས་ཀྱིས་ཐོགས་པ་མེད་པར་འགྲོ་བ་ནི་དཔེར་ན་ས་དང་ནམ་མཁའ་ལ་བྱ་བ་བཞིན་ནོ། །ས་ལ་ཡང་སྟེང་
[78a.4]དུ་འགྲོ་བ་དང་། བྱིའུ་ཟུལ་བྱེད་དེ། དཔེར་ན་ཆུ་ལ་བྱ་བ་བཞིན་ནོ། །ཆུ་ལ་ཡང་རྒྱུན་ཕྱོགས་ལས་བཟློག་པར་འགྲོ་སྟེ། དཔེར་ན་ས་ལ་བྱ་བ་བཞིན་ནོ། །ནམ་མཁའ་ལ་ཡང་སྐྱིལ་མོ་ཀྲུང་གིས་འགྲོ་སྟེ། དཔེར་ན་འདབ་ཆགས་བྱ་བཞིན་ནོ། །ཉི་མ་དང་ཟླ་བ་འདི་
[78a.5]ལྟར་རྫུ་འཕྲུལ་ཆེ་ཞིང་འདི་ལྟར་མཐུ་ཆེ་བ་འདི་གཉིས་ལ་ལག་པས་འཛིན་ཅིང་ཉུག་པར་བྱེད་དོ། །ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ། །དཔེར་ན་གསེར་མགར་རམ་གསེར་མགར་གྱི་སློབ་མ་མཁས་པ་ཞིག་གིས་གསེར་ཤིན་ཏུ་ལས་སུ་རུང་བར་བྱས་པར་རིག་
[78a.6]ནས་རྡུངས་སུ་བྱ་བའི་རྣམ་པ་ཕོར་བུའམ། མགུལ་རྒྱན་ནམ། ལག་རྒྱན་ནམ། རྐང་རྒྱན་ནམ། སོར་གདུབ་རྒྱའམ། གསེར་གྱི་ཕྲེང་བ་གང་དང་གང་བྱེད་འདོད་པ་དེ་མྱུར་བ་མྱུར་བར་བྱེད་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། 
[78a.7]རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། རྫུ་འཕྲུལ་གྱི་ཡུལ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། འདི་ལྟ་སྟེ་
[78b]
[78b.1]གཅིག་ཏུ་གྱུར་ནས་མང་པོར་གྱུར་པ་དང་ཞེས་བྱ་བ་ནས་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ་ཞེས་བྱ་བའི་བར་གོང་མ་བཞིན་དུའོ། །དཔེར་ན་རྫ་མཁན་ནམ་རྫ་མཁན་གྱི་སློབ་མ་མཁས་པ་ཞིག་གིས་འཇིམ་པའི་གོང་བུ་ཤིན་ཏུ་ལས་སུ་རུང་
[78b.2]བར་བྱས་པར་རིག་ནས་སྣོད་སྤྱད་ཀྱི་རྣམ་གྲངས་གང་དང་གང་བསྒྲུབ་པར་འདོད་པ་དེ་དང་དེ་ཁོ་ན་མྱུར་བ་མྱུར་བར་སྒྲུབ་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་
[78b.3]པ་དང་བྲལ་བ་ཞེས་བྱ་བ་ནས་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ་ཞེས་བྱ་བའི་བར་གོང་མ་བཞིན་དུའོ། །དཔེར་ན་བ་སོ་མཁན་ནམ་བ་སོ་མཁན་གྱི་སློབ་མ་མཁས་པ་ཞིག་གིས་བ་སོ་ཤིན་ཏུ་ལས་སུ་རུང་བར་བྱས་པར་རིག་ནས་གཟུགས་ཀྱི་རྣམ་
[78b.4]གྲངས་གང་དང་གང་བསྒྲུབ་པར་འདོད་པ་དེ་དང་དེ་ཁོ་ན་མྱུར་བ་མྱུར་བར་སྒྲུབ་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ་ཞེས་བྱ་བ་ནས་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ་ཞེས་བྱ་བའི་བར་གོང་
[78b.5]མ་བཞིན་དུའོ། །དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། ལྷའི་རྣ་བ་ཤེས་པའི་མངོན་པར་ཤེས་
[78b.6]པ་མངོན་སུམ་དུ་བྱ་བ་ལ་སེམས་མངོན་དུ་གཏོད་པར་བྱེད་དེ། དེ་ལྷའི་རྣ་བ་རྣམ་པར་དག་པ་མིའི་ལས་འདས་པས་མི་རྣམས་ཀྱིའམ། མི་མ་ཡིན་པ་རྣམས་ཀྱིའམ། གང་དག་རིང་པོའམ། གང་དག་ཉེ་བའི་སྒྲ་གཉི་ག་ཐོས་པར་བྱེད་དོ། །དཔེར་ན་མི་དུང་འབུད་པ་ཞིག་རི་བྲག་
[78b.7]ཆེན་པོའི་ཁར་འཛེགས་ནས་མཚན་མོ་ནམ་ཕྱེད་ཀྱི་དུས་སུ་དུང་བུས་ན་དེའི་སྒྲ་དེས་སའི་ཕྱོགས་ཐོགས་པ་མེད་པར་ཁྱབ་པར་འགྱུར་བ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་
[79a]
[79a.1]དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། ལྷའི་རྣ་བ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་ལྷའི་རྣ་བ་རྣམ་པར་དག་པ་མིའི་ལས་འདས་པས་མི་རྣམས་
[79a.2]ཀྱིའམ། མི་མ་ཡིན་པ་རྣམས་ཀྱིའམ། གང་དག་རིང་པོའམ། གང་དག་ཉེ་བའི་སྒྲ་གཉི་ག་ཐོས་པར་བྱེད་དོ། །དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་
[79a.3]གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སེམས་ཀྱི་རྣམ་གྲངས་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་པར་གཏོད་པར་བྱེད་དེ། དེས་སེམས་ཅན་གཞན་རྣམས་ཀྱི་དང་། གང་ཟག་གཞན་རྣམས་ཀྱི་རྣམ་པར་རྟོག་པ་དང་
[79a.4]རྣམ་པར་དཔྱོད་པའི་ཡིད་ཡིད་ཀྱིས་ཇི་ལྟ་བ་བཞིན་རབ་ཏུ་ཤེས་ཏེ། འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །འདོད་ཆགས་དང་བྲལ་བའི་སེམས་ལ་འདོད་ཆགས་དང་བྲལ་བའི་
[79a.5]སེམས་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཞེ་སྡང་དང་བཅས་པ་དང་། ཞེ་སྡང་དང་བྲལ་བ་དང་། གཏི་མུག་དང་བཅས་པ་དང་། གཏི་མུག་དང་བྲལ་བ་དང་། བསྡུས་པ་དང་། རྣམ་པར་གཡེངས་པ་དང་། ཞུམ་པ་དང་། རབ་ཏུ་འཛིན་པ་
[79a.6]དང་། ཆུང་ངུ་དང་། ཆེན་པོ་དང་། རྒོད་པ་དང་། རྒོད་པ་མ་ཡིན་པ་དང་། ཉེ་བར་ཞི་བ་དང་། ཉེ་བར་ཞི་བ་མ་ཡིན་པ་དང་། མཉམ་པར་བཞག་པ་དང་། མཉམ་པར་བཞག་པ་མ་ཡིན་པ་དང་། བསྒོམས་པ་དང་། བསྒོམས་པ་མ་ཡིན་པ་དང་། སེམས་རྣམ་
[79a.7]པར་གྲོལ་བ་དང་། སེམས་རྣམ་པར་གྲོལ་བ་མ་ཡིན་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །དཔེར་ན་སྐྱེས་བུ་མིག་དང་ལྡན་པས་མེ་ལོང་གི་དཀྱིལ་འཁོར་ཡོངས་སུ་དག་པར་བྱས་ཏེ། རང་གི་བཞིན་གྱི་མཚན་མ་རྟོག་པར་བྱེད་པ་དེ་བཞིན་དུ། དེ་འདི་ལྟར་
[79b]
[79b.1]མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སེམས་ཀྱི་རྣམ་གྲངས་ཤེས་པ་མངོན་སུམ་དུ་བྱ་བའི་མངོན་
[79b.2]པར་ཤེས་པ་ལ་སེམས་མངོན་དུ་གཏོད་པར་བྱེད་དེ་ཞེས་བྱ་བ་ནས། སེམས་ཤིན་ཏུ་རྣམ་པར་གྲོལ་བ་ལ་སེམས་ཤིན་ཏུ་རྣམ་པར་གྲོལ་བ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ་ཞེས་བྱ་བའི་བར་གོང་མ་བཞིན་ཏེ། འདི་ནི་ཞབས་ཞེས་བྱའོ། །རིག་པ་གང་
[79b.3]ཞེ་ན། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སྔོན་གྱི་གནས་རྗེས་སུ་དྲན་པ་ཤེས་པ་
[79b.4]མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་སྔོན་གྱི་གནས་རྣམ་པ་དུ་མ་རྗེས་སུ་དྲན་ཏེ། འདི་ལྟ་སྟེ་སྐྱེ་བ་གཅིག་དང་། གཉིས་དང་། གསུམ་དང་། བཞི་དང་། ལྔ་དང་། དྲུག་དང་། བདུན་དང་། བརྒྱད་དང་། དགུ་དང་། བཅུ་དང་། ཉི་ཤུ་དང་། 
[79b.5]སུམ་བཅུ་དང་། བཞི་བཅུ་དང་། ལྔ་བཅུ་དང་། སྐྱེ་བ་བརྒྱ་དང་། སྐྱེ་བ་སྟོང་དང་། སྐྱེ་བ་བརྒྱ་སྟོང་དང་། སྐྱེ་བ་བརྒྱ་ཕྲག་དུ་མ་དང་། སྐྱེ་བ་སྟོང་ཕྲག་དུ་མ་དང་། སྐྱེ་བ་བརྒྱ་སྟོང་ཕྲག་དུ་མ་དང་། འཇིག་པའི་བསྐལ་པ་དང་། འཆགས་པའི་བསྐལ་པ་དང་། འཇིག་པ་དང་
[79b.6]འཆགས་པའི་བསྐལ་པ་དང་། འཆགས་པའི་བསྐལ་པ་དུ་མ་དང་། འཇིག་པའི་བསྐལ་པ་དུ་མ་དང་། འཆགས་པ་དང་འཇིག་པའི་བསྐལ་པ་དུ་མ་རྗེས་སུ་དྲན་ཏེ། གང་དུ་བདག་སེམས་ཅན་འདི་དག་གི་ནང་དུ་སྐྱེས་པ་ན་མིང་ནི་འདི་ཞེས་བྱ། རིགས་ནི་འདི་ཞེས་བྱ། རུས་
[79b.7]ནི་འདི་ཞེས་བྱ། ཁ་ཟས་ནི་འདི་ལྟ་བུ་ཞིག་ཟ་ཟ། བདེ་བ་དང་སྡུག་བསྔལ་ནི་འདི་ལྟ་བུ་ཞིག་མྱོང་ངོ་། །ཚེ་རིང་ཁྱད་ནི་འདི་ཙམ་ཞིག །ཡུན་ནི་འདི་སྲིད་ཅིག་གནས། ཚེ་ནི་འདི་ཙམ་ཞིག་ཐུབ་བོ། །དེ་ནས་བདག་ཤི་འཕོས་ནས་ཆེ་གེ་མོ་ཞིག་ཏུ་སྐྱེས་སོ། །དེ་ནས་ཀྱང་ཤི་འཕོས་
[80a]
[80a.1]ནས་ཡང་ག་གེ་མོ་ཞིག་ཏུ་སྐྱེས་སོ། །དེ་ནས་ཀྱང་ཤི་འཕོས་ནས་འདིར་སྐྱེས་སོ་ཞེས་རྣམ་པ་དང་བཅས། ཡུལ་ཕྱོགས་དང་བཅས། གཞི་ཅི་ལས་གྱུར་པ་དང་བཅས་པར་སྔོན་གྱི་གནས་རྣམ་པ་དུ་མ་རྗེས་སུ་དྲན་ནོ། །དཔེར་ན་མི་ཞིག་གྲོང་ནས་
[80a.2]གྲོང་དུ་སོང་ལ། དེ་ནས་ཀྱང་གྲོང་གཞན་དུ་སོང་ནས་དེ་འདི་སྙམ་དུ་སེམས་ཏེ། བདག་གིས་གྲོང་ཆེ་གེ་མོ་ནས་ག་གེ་མོར་སོན་ཏོ། །དེ་ནས་ཀྱང་གྲོང་ཆེ་གེ་མོར་རོ། །གྲོང་དེ་ནས་ནི་གྲོང་འདིར་འོངས་སོ་སྙམ་པ་དེ་བཞིན་དུ་དེ་འདི་ལྟར་མཉམ་པར་བཞག་པའི་སེམས་
[80a.3]ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སྔོན་གྱི་གནས་རྗེས་སུ་དྲན་པ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་
[80a.4]མངོན་དུ་གཏོད་པར་བྱེད་དེ། དེ་སྔོན་གྱི་གནས་རྣམ་པ་དུ་མ་རྗེས་སུ་དྲན་ཏེ། འདི་ལྟ་སྟེ། སྐྱེ་བ་གཅིག་དང་ཞེས་བྱ་བ་ནས་རྣམ་པ་དང་བཅས། ཡུལ་ཕྱོགས་དང་བཅས་པར་སྔོན་གྱི་གནས་རྣམ་པ་དུ་མ་རྗེས་སུ་དྲན་ནོ་ཞེས་བྱ་བའི་བར་གོང་མ་བཞིན་དུའོ།། །།
[80a.5]འདུལ་བ་གཞི། བམ་པོ་སུམ་བཅུ་རྩ་གཉིས་པ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་
[80a.6]ཐོབ་པ། འཆི་འཕོ་དང་སྐྱེ་བ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་ལྷའི་མིག་རྣམ་པར་དག་པ་མིའི་ལས་འདས་པས་སེམས་ཅན་རྣམས་ཀྱི་འཆི་འཕོ་རྣམས་དང་། སྐྱེ་བ་རྣམས་དང་། ཁ་དོག་བཟང་པོ་རྣམས་དང་། 
[80a.7]ཁ་དོག་ངན་པ་རྣམས་དང་། དམན་པ་རྣམས་དང་། གྱ་ནོམ་པ་རྣམས་དང་། བདེ་འགྲོ་དང་ངན་འགྲོར་འགྲོ་བ་རྣམས་ཀྱང་མཐོང་ཞིང་སེམས་ཅན་ལས་ཇི་ལྟ་བ་བཞིན་ཉེ་བར་འགྲོ་བ་རྣམས་ཡང་དག་པ་ཇི་ལྟ་བ་བཞིན་རབ་ཏུ་ཤེས་ཏེ། སེམས་ཅན་འདི་དག་ནི་ལུས་ཀྱི་ཉེས་པར་
[80b]
[80b.1]སྤྱོད་པ་དང་ལྡན། ངག་དང་ཡིད་ཀྱི་ཉེས་པར་སྤྱོད་པ་དང་ལྡན། འཕགས་པ་རྣམས་ལ་སྐུར་པ་འདེབས་པ་དང་། ལོག་པར་ལྟ་བ་དང་ལོག་པར་ལྟ་བའི་ཆོས་ཀྱི་ལས་བླངས་པའི་རྒྱུས་རྒྱུ་དེ་དང་རྐྱེན་དེས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་
[80b.2]སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །སེམས་ཅན་འདི་དག་ནི་ལུས་ཀྱི་ལེགས་པར་སྤྱོད་པ་དང་ལྡན། ངག་དང་ཡིད་ཀྱི་ལེགས་པར་སྤྱོད་པ་དང་ལྡན་པ། འཕགས་པ་རྣམས་ལ་སྐུར་པ་མི་འདེབས་པ་དང་། ཡང་དག་པར་ལྟ་བ་དང་ཡང་དག་པར་ལྟ་བའི་
[80b.3]ཆོས་ཀྱི་ལས་བླངས་པའི་རྒྱུས་རྒྱུ་དེ་དང་རྐྱེན་དེས་ལུས་ཞིག་ནས་བདེ་འགྲོ་མཐོ་རིས་ཀྱི་ལྷ་རྣམས་སུ་སྐྱེ་བར་འགྱུར་རོ། །དཔེར་ན་སྐྱེས་བུ་མིག་དང་ལྡན་པ་ཞིག་ལམ་པོ་ཆེའི་བཞི་མདོར་འདུག་ནས་སྐྱེ་བོའི་ཚོགས་ཆེན་པོ་འོང་བ་དང་། འདུག་པ་དང་། ཉལ་བ་དང་། ཐ་དད་
[80b.4]པར་འགྲོ་བ་རྣམས་ཀྱང་མཐོང་བ་དེ་བཞིན་དུ་ལྷའི་མིག་རྣམ་པར་དག་པ་མིའི་ལས་འདས་པས་ཞེས་བྱ་བ་ནས། ལྷ་རྣམས་སུ་སྐྱེ་བར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །དེ་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་
[80b.5]པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། ཟག་པ་ཟད་པ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་འདི་ནི་སྡུག་བསྔལ་འཕགས་པའི་བདེན་པ་
[80b.6]ཡིན་ནོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །འདི་ནི་སྡུག་བསྔལ་ཀུན་འབྱུང་དང་། འདི་ནི་སྡུག་བསྔལ་འགོག་པ་དང་། འདི་ནི་སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །དེ་དེ་ལྟར་ཤེས་ཤིང་དེ་
[80b.7]ལྟར་མཐོང་ནས་འདོད་པའི་ཟག་པ་ལས་སེམས་རྣམ་པར་གྲོལ་བ་དང་། སྲིད་པའི་ཟག་པ་དང་། མ་རིག་པའི་ཟག་པ་ལས་སེམས་རྣམ་པར་གྲོལ་བར་འགྱུར་རོ། །རྣམ་པར་གྲོལ་ནས་བདག་གི་སྐྱེ་བ་ཟད་དོ། །ཚངས་པར་སྤྱོད་པ་བསྟེན་ཏོ། །བྱ་བ་བྱས་སོ། །སྲིད་པ་འདི་ལས་
[81a]
[81a.1]གཞན་མི་ཤེས་སོ་ཞེས་རྣམ་པར་གྲོལ་བའི་ཡེ་ཤེས་ཉིད་མཐོང་བར་འགྱུར་རོ། །དཔེར་ན་གྲོང་ངམ་གྲོང་རྡལ་དང་ཧ་ཅང་ཡང་ཐག་མི་རིང་བ་ཞིག་ན་མཚོ་བྲན་གཏིང་ཟབ་པ། ཆུ་གསལ་བ། དང་བ། རྣམ་པར་དང་བ་ཞིག་ཡོད་ལ། དེ་ལ་སྐྱེས་བུ་མིག་དང་ལྡན་པ་
[81a.2]ཞིག་འགྲམ་དུ་འདུག་ནས་གསེག་མའམ། གྱོ་མོའམ། ཉའམ། རུ་སྦལ་ལམ། ཉ་ཕྱིས་སམ། དུང་རྣམས་མཐོང་བ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ་
[81a.3]དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ་ཞེས་བྱ་བ་ནས། འདི་ལས་སྲིད་པ་གཞན་མི་ཤེས་སོ་ཞེས་བྱ་བའི་བར་གོང་མ་བཞིན་དུའོ། །འདི་ནི་རིག་པ་ཞེས་བྱ་སྟེ། གོང་མའི་ཞབས་དང་འདི་གཉིས་གཅིག་ཏུ་བསྡོམས་པ་ལ་རིག་པ་དང་ཞབས་ཞེས་བྱའོ། །
[81a.4]བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་བཞིར་རིག་པར་བྱ་སྟེ། བཞི་གང་ཞེ་ན། འདི་ལ་དགེ་སྦྱོང་དང་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་གྲོང་
[81a.5]ནས་དགོན་པར་སོང་ནས་ཡལ་ག་དང་ལོ་མའི་སྤྱིལ་བུ་བྱས་ཏེ་གནས་པར་བྱེད་དེ། འདི་ན་བདག་ཅག་རྩ་བ་དང་འབྲས་བུས་འཚོ་བར་བྱའོ་ཞེས་དེ་རྣམས་དེ་ན་རྩ་བ་དང་འབྲས་བུས་འཚོ་བར་བྱེད་པ་འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་འདི་མངོན་སུམ་དུ་མ་བྱས་པ་
[81a.6]མངོན་སུམ་དུ་བྱ་བ་ལ་ཐབས་མ་ཡིན་པ་དང་པོ་ཡིན་པར་རིག་པར་བྱའོ། །བྲམ་ཟེའི་ཁྱེའུ་ཇི་སྙམ་དུ་སེམས། ངས་གང་བླ་ན་མེད་པའི་རིག་པ་དང་ཞབས་སུ་ལྡན་པ་དེའི་ཐབས་མ་ཡིན་པ་དང་པོ་འདི་བཤད་པ་དེ་ལ་ཁྱོད་སློབ་དཔོན་དང་བཅས་པར་སྣང་ངམ། ཀྱེ་གཽ་ཏ་མ་མ་ལགས་སོ། །
[81a.7]བྲམ་ཟེའི་ཁྱེའུ་གཞན་ཡང་དགེ་སྦྱོང་ངམ་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་རྩ་བ་དང་འབྲས་བུའི་ཟས་དེ་རྣམས་སྤངས་ནས་མཐའ་གཅིག་ཏུ་སོང་སྟེ། ཡལ་ག་དང་ལོ་མའི་སྤྱིལ་བུ་བྱས་ནས་གནས་པར་བྱེད་དེ། འདིར་བདག་
[81b]
[81b.1]ཅག་ལོ་མའི་ཟས་ཀྱིས་འཚོ་བར་བྱའོ་ཞེས་དེ་རྣམས་དེ་ན་ལོ་མའི་ཟས་ཀྱིས་འཚོ་བར་བྱེད་པ་འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་གཉིས་པ་ཡིན་པར་རིག་པར་བྱའོ། །བྲམ་ཟེའི་ཁྱེའུ་གཞན་
[81b.2]ཡང་དགེ་སྦྱོང་ངམ་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་རྩ་བ་དང་འབྲས་བུའི་ཟས་དེ་དག་དང་། ལོ་མའི་ཟས་དེ་དག་སྤངས་ནས་མཐའ་གཅིག་ཏུ་སོང་སྟེ། ཡལ་ག་དང་ལོ་མའི་སྤྱིལ་བུ་བྱས་ནས་གནས་པར་བྱེད་དེ། འདི་ན་བདག་ཅག་
[81b.3]གསང་ཚིག་དག་གཞུང་དུ་བྱ་ཞིང་རིག་བྱེད་དག་བསྡེབ་པོ་ཞེས་དེ་རྣམས་གསང་ཚིག་དག་གཞུང་དུ་བྱེད་ཅིང་རིག་བྱེད་དག་སྡེབ་པ་སྟེ། འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་གསུམ་པ་ཡིན་པར་རིག་
[81b.4]པར་བྱའོ། །བྲམ་ཟེའི་ཁྱེའུ་གཞན་ཡང་དགེ་སྦྱོང་ངམ་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་རྩ་བ་དང་འབྲས་བུའི་ཟས་དེ་དག་དང་། ལོ་མའི་ཟས་དེ་དག་དང་། གསང་ཚིག་གི་གཞུང་དང་། རིག་བྱེད་བསྡེབ་པ་མངོན་པར་མ་རྟོགས་
[81b.5]པར་དགོན་པ་ནས་གྲོང་མཐར་གནས་ནས་ཁྱིམ་སྒོ་བཞི་པ་བརྩིགས་ནས་གནས་པར་བྱེད་དེ། འདིར་བདག་ཅག་སྦྱིན་པ་དག་གཏང་། བསོད་ནམས་དག་བྱ་སྟེ། དགེ་སྦྱོང་དང་བྲམ་ཟེ་འོངས་ཤིང་ལྷགས་པ་དག་ལ་ཅི་ནུས་ཅི་ཕོད་ཀྱིས་བསོད་སྙོམས་ཀྱིས་སོ་སོར་བསྟབས་སོ་སྙམ་པ་
[81b.6]སྟེ། འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་བཞི་པ་ཡིན་པར་རིག་པར་བྱའོ། །བྲམ་ཟེའི་ཁྱེའུ་ཇི་སྙམ་དུ་སེམས། ངས་བླ་ན་མེད་པའི་རིག་པ་དང་ཞབས་སུ་ལྡན་པ་མངོན་སུམ་དུ་མ་བྱས་
[81b.7]པ་མངོན་སུམ་དུ་བྱ་བ་ལ་ཐབས་མ་ཡིན་པ་བཞི་བསྟན་པ་གང་དག་ཡིན་པ་དེ་དག་ལ་ཁྱོད་སློབ་དཔོན་དང་བཅས་པ་སྣང་ངམ། ཀྱེ་གཽ་ཏ་མ་མ་ལགས་སོ། །བྲམ་ཟེའི་ཁྱེའུ་དེ་ལྟར་ཁྱོད་ཀྱིས་རེ་ཞིག་དེའི་ཐབས་མ་ཡིན་པ་བཞི་ཡོངས་སུ་མ་རྫོགས་པར་ཅིའི་ཕྱིར་ཁྱོད་ཨེ་མའོ་ཤཱཀྱ་རྣམས་
[82a]
[82a.1]ནི་ད་བྱུང་ཡིན་ནོ། །ཨེ་མའོ་ཤཱཀྱ་རྣམས་ནི་ད་བྱུང་གི་རིགས་ཡིན་ནོ་ཞེས་ཤཱཀྱ་རྣམས་ད་བྱུང་ཡིན་པའི་ཚིག་སྨྲ། བྲམ་ཟེའི་ཁྱེའུ་ཇི་སྙམ་དུ་སེམས། བྲམ་ཟེ་རྣམས་ཀྱི་བྲམ་ཟེའི་དྲང་སྲོང་རྙིང་པ་གསང་ཚིག་དག་བྱེད་པ། རིག་བྱེད་དག་འཇུག་པར་
[82a.2]བྱེད་པ་བྱུང་བ་གང་དག་གི་གསང་ཚིག་རྙིང་པ་བསྟོད་པ་དབྱངས་སུ་བླངས་པ་བསྡེབས་པ་ལ་ད་དུང་བྲམ་ཟེ་དེ་དག་དབྱངས་སུ་ལེན་ཅིང་འཆད་པར་བྱེད་པ་འདི་ལྟ་སྟེ། བརྒྱད་པ་དང་། གཡོན་ཕྱོགས་དང་། གཡོན་ཕྱོགས་ལྷ་དང་། སྣ་ཚོགས་བཤེས་དང་། མེ་འབར་དང་། ཉི་
[82a.3]མའི་རིགས་དང་། བྷ་ར་དྭ་ཛ་དང་། གནས་འཇོག་དང་། འདྲོབ་སྐྱོང་གི་བུ་དང་། ངན་སྤོང་སྟེ། དེ་རྣམས་འདི་ལྟར་གྲོང་ཁྱེར་འོབས་རྩང་དང་། ཚེར་མ་ཅན་དག་བརྩིགས་ནས་གནས་པར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་
[82a.4]ལགས་སོ། །དེ་རྣམས་འདི་ལྟར་ཆེད་ཀར་རྒྱལ་མཚན་གྱི་རྩེ་མོ་དང་། དཔུང་གི་ཚོགས་དང་། དམག་གི་སྡེ་བཀོད་པ་ལ་ལྟད་མོའི་རྣམ་པ་དུ་མ་དག་ཉམས་སུ་མྱོང་བར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །དེ་རྣམས་
[82a.5]འདི་ལྟར་རྟ་རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ཏེ། གསེར་གྱི་དབྱུག་པ་དང་རིལ་བ་སྤྱི་བླུགས་ཐོགས་ནས་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་བྲམ་ཟེའི་ཁྱེའུའི་ཚོགས་ཀྱིས་མདུན་ནས་བལྟས་ཏེ། ལྗོངས་རྒྱུ་ཞིང་ཕྱིར་འབྱུང་བ་དང་། 
[82a.6]ལྡོག་པར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །དེ་རྣམས་འདི་ལྟར་བཀུར་སྟིར་བྱེད་པའི་བུད་མེད་ཅོད་པན་ཅན་དཔུང་པའི་སྤུ་ཀུ་བ་ལྟ་བུ་ནུ་མ་ཕོ་ལོང་ལྟ་བུ་དག་ལས་མཉེ་བ་དང་། ཁྲུས་དང་། དྲིལ་ཕྱིས་བདག་གིར་བྱེད་པ་
[82a.7]ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །དེ་རྣམས་འདི་ལྟར་བུད་མེད་གསེར་གྱི་དཔུང་རྒྱན་ཅན། གསེར་གྱི་མགུལ་རྒྱན་ཐོགས་པ། ལེགས་པར་བརྒྱན་པ་རྣམས་དང་ལྷན་ཅིག་རྐང་པ་བརྐྱང་ནས་ཇི་ཙམ་ཉི་མ་ཤར་གྱི་བར་དུ་
[82b]
[82b.1]ཉལ་བར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །བྲམ་ཟེའི་ཁྱེའུ་ལྟོས། ཁྱོད་ཀྱི་མཁན་པོ་ལ་ཡང་ཉེས་པ་ཡོད་དེ། བྲམ་ཟེའི་ཁྱེའུ་གང་གི་ཚེ་བྲམ་ཟེ་པད་མའི་སྙིང་པོ་ཀོ་ས་ལའི་རྒྱལ་པོ་གསལ་རྒྱལ་ལྟར་
[82b.2]སོང་བ་དེའི་ཚེ་རྩིག་པས་ཆོད་པ་དང་། ཡོལ་བས་ཆོད་པ་ལས་གཞན་དུ་མ་ཡིན་པར་ཅི་སྟེ་སྐྱེས་བུ་མཁས་པ་དེ་ལྟ་བུ་གང་ཁོ་ནའི་ཁ་ཟས་གཡོ་གཡོ་བ་ཟ་བ་དེ་ཉིད་ལ་མངོན་སུམ་དུ་ཕྲད་མི་ནུས། བྲམ་ཟེའི་ཁྱེའུ་ལྟོས་ཁྱོད་ཉིད་ལ་ཡང་ཉེས་པ་ཡོད་དེ། བྲམ་ཟེའི་ཁྱེའུ་སྔོན་བྱུང་
[82b.3]བ་ཀོ་ས་ལའི་རྒྱལ་པོ་གསལ་རྒྱལ་རང་གི་རྒྱལ་པོའི་སྟན་ལ་འདུག་ནས་མི་ཞིག་ལ་སྨྲས་པ། ཀྭའི་ནང་རྗེ་དགོས་པ་འདི་དང་འདི་ལྟ་བུ་དག་ཅིག་བྱོས་ཤིག །དེ་དང་དེ་དག་བྱས་ནས་འདི་དང་འདི་ལྟ་བུ་དག་ཅིག་དཔྱོད་ཅིག་ཅེས་སྨྲས་ནས་རྒྱལ་པོ་སྟན་ལས་ལངས་ཏེ་སོང་ངོ་། །དེ་ནས་
[82b.4]མི་དེས་རྒྱལ་པོ་མེད་པའི་སྟན་ལ་འདུག་ནས་མི་གཞན་ཞིག་ལ་སྨྲས་པ། ཀྭའི་ནང་རྗེ་དགོས་པ་འདི་དང་འདི་ལྟ་བུ་དག་ཅིག་བྱོས་ཤིག །དེ་དང་དེ་དག་བྱས་ནས་འདི་དང་འདི་ལྟ་བུ་དག་ཅིག་དཔྱོད་ཅིག་ཅེས་སྨྲས་ན། བྲམ་ཟེའི་ཁྱེའུ་ཇི་སྙམ་དུ་སེམས། ཇི་ག་རྒྱལ་པོ་མེད་པའི་
[82b.5]སྟན་ལ་འདུག་ནས་རྒྱལ་པོའི་སྐད་ཟློས་ཤིང་རྒྱལ་པོའི་སྨྲ་ངགས་སུ་སྨྲ་བ་དེ་རྒྱལ་པོའམ། རྒྱལ་པོར་འོས་པ་ཡིན་ནམ། ཀྱེ་གཽ་ཏ་མ་མ་ལགས་སོ། །བྲམ་ཟེའི་ཁྱེའུ་དེ་བཞིན་དུ་ཁྱོད་དྲང་སྲོང་རྣམས་ཀྱི་ཚིག་ཟློས་ཤིང་དྲང་སྲོང་རྣམས་ཀྱི་སྨྲ་ངགས་སུ་སྨྲ་བ་ཡང་དྲང་སྲོང་ངམ། 
[82b.6]དྲང་སྲོང་དུ་འོས་པ་ཡིན་ནམ། ཀྱེ་གཽ་ཏ་མ་མ་ལགས་སོ། །བྲམ་ཟེའི་ཁྱེའུ་དེ་ལྟ་མོད་ཀྱི། དོན་གང་གི་ཕྱིར་འོངས་པའི་དོན་དེ་ལེགས་པར་རབ་ཏུ་ཡིད་ལ་ཟུང་ཤིག་དང་། དེ་ནི་ཁྱོད་ལ་ཡུན་རིང་པོའི་དོན་དང་། ཕན་པ་དང་བདེ་བར་འགྱུར་རོ། །དེ་ནས་བྲམ་ཟེའི་ཁྱེའུ་མ་སྡུག་
[82b.7]གིས་བཅོམ་ལྡན་འདས་ཀྱི་སྐུ་ལ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་བརྟགས་པ་ན། སུམ་བཅུ་ནི་མཐོང་ན་གཉིས་པོ་མདོམས་ཀྱི་སྦ་བ་སྦུབས་སུ་ནུབ་པ་དང་། ལྗགས་ཤིན་ཏུ་རིང་ཞིང་སྲབ་པ་ལ་སོམ་ཉི་དང་ཐེ་ཙོམ་ཟ་ནས་དེས་ཚིགས་སུ་བཅད་དེ་གསོལ་པ། བདག་གིས་ཐུབ་
[83a]
[83a.1]པ་ཆེན་པོའི་མཚན། །སུམ་བཅུ་རྩ་གཉིས་ཐོས་པ་གང་། །དེ་ལ་གཽ་ཏ་མ་ཁྱོད་ཀྱི་ནི། །སྐུ་ལ་གཉིས་ཤིག་མ་མཐོང་ན། །མི་མཆོག་མདོམས་ཀྱི་སྦ་བ་ནི། །ཅི་ལགས་སྦུབས་ཀྱིས་ཁེབས་གྱུར་ཏམ། །ལྗགས་བཟང་ཞེས་ནི་བགྱི་བ་ཡང་། །ཇི་ག་
[83a.2]ཐུང་བ་མ་ལགས་གྲང་། །འཇིག་རྟེན་ན་ནི་རྫོགས་སངས་རྒྱས། །གྲགས་དང་ལྡན་རྣམས་མཐོང་དཀའ་བས། །ཞལ་ནས་ལྗགས་སྲབ་བརྐྱང་མཛོད་དེ། །བདག་གི་སོམ་ཉི་བསལ་བར་གསོལ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བྲམ་ཟེའི་ཁྱེའུ་མ་སྡུག་
[83a.3]འདི་ངའི་སྐུ་ལ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་རྟོག་པ་ན་སུམ་བཅུ་ནི་མཐོང་ན་གཉིས་པོ་མདོམས་ཀྱི་སྦ་བ་སྦུབས་སུ་ནུབ་པ་དང་། ལྗགས་ཤིན་ཏུ་རིང་ཞིང་སྲབ་པ་ལ་སོམ་ཉི་དང་ཐེ་ཙོམ་ཟ་ན། མ་ལ་ངས་ཇི་ལྟར་བྲམ་ཟེའི་ཁྱེའུ་མ་སྡུག་གིས་བདག་གི་མདོམས་ཀྱི་སྦ་བ་
[83a.4]སྦུབས་སུ་ནུབ་པ་དང་། ལྗགས་ཤིན་ཏུ་རིང་ཞིང་སྲབ་པ་མཐོང་བར་འགྱུར་བ་དེ་ལྟ་བུའི་རྟགས་ཤིག་བྱའོ་སྙམ་ནས། དེ་ནས་བཅོམ་ལྡན་འདས་ཀྱིས་དེ་ལྟ་བུའི་རྟགས་མཛད་ནས། བྲམ་ཟེའི་ཁྱེའུ་མ་སྡུག་གིས་བཅོམ་ལྡན་འདས་ཀྱི་མདོམས་ཀྱི་སྦ་བ་སྦུབས་སུ་ནུབ་པ་དང་། ཞལ་ནས་
[83a.5]ལྗགས་བརྐྱང་པས་ཞལ་གྱི་དཀྱིལ་འཁོར་དབུ་སྐྲའི་བར་ཐམས་ཅད་ཁེབས་པར་མཐོང་ངོ་། །མཐོང་ནས་ཀྱང་དེ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ནི་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་དང་ལྡན་པ་ཡིན་ཏེ། དེ་དག་དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་
[83a.6]ལས་གཞན་དུ་མི་འགྱུར་ཏེ། གལ་ཏེ་ཁྱིམ་པ་ཁྱིམ་ན་གནས་ན་འཁོར་ལོས་སྒྱུར་བའི་རྒྱལ་པོ་ཞེས་བྱ་བ་ནས་འཇིག་རྟེན་དུ་སྒྲ་རྣམ་པར་གྲགས་པར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བྲམ་ཟེའི་ཁྱེའུ་མ་སྡུག་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་
[83a.7]སྟེ་རྗེས་སུ་ཡི་རངས་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེའི་ཚེ་བྲམ་ཟེ་པད་མའི་སྙིང་པོ་ཁྱིམ་མཆོག་གི་ས་མཐོན་པོ་ཞིག་ན་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་དང་ལྷན་ཅིག་ཏུ་འདུས་ཤིང་འཁོད་པར་གྱུར་ཏོ། །བྲམ་ཟེའི་ཁྱེའུ་མ་སྡུག་ཀྱང་སྡོད་ཅིང་
[83b]
[83b.1]འདུག་པ་ལས་བྲམ་ཟེའི་ཁྱེའུ་མ་སྡུག་གིས་བྲམ་ཟེ་པད་མའི་སྙིང་པོ་རྒྱང་རིང་པོ་ནས་མཐོང་ངོ་། །མཐོང་ནས་ཀྱང་བྲམ་ཟེ་པད་མའི་སྙིང་པོ་གང་ན་བ་(དར་,དེར་)སོང་སྟེ་ཕྱིན་ནས། བྲམ་ཟེ་པད་མའི་སྙིང་པོའི་རྐང་པ་གཉིས་ལ་མགོ་བོས་ཕྱག་བྱས་ཏེ། ཤས་ཆེ་བའི་བྲམ་ཟེ་
[83b.2]གཞན་རྣམས་ལ་ཡང་ཕྱག་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བྲམ་ཟེའི་ཁྱེའུ་མ་སྡུག་ལ་བྲམ་ཟེ་པད་མའི་སྙིང་པོས་འདི་སྐད་ཅེས་སྨྲས་སོ། །བྲམ་ཟེའི་ཁྱེའུ་ཅིག་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། 
[83b.3]ཚིགས་སུ་བཅད་པ་ཕྱོགས་དང་ཕྱོགས་མཚམས་སུ་རྒྱ་ཆེར་གྲགས་པ་ཇི་ལྟ་བ་དེ་ཁོ་ན་བཞིན་དུ་ཡིན་ནམ། དེའི་མཚན་རྣམས་གྲག་པ་ཡང་ཡང་དག་པ་ཡིན་ནམ། མཁན་པོ་མད་ལགས་ཏེ། ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་
[83b.4]སུ་བཅད་པ་ཕྱོགས་དང་ཕྱོགས་མཚམས་སུ་རྒྱ་ཆེར་གྲགས་པ་ཡང་ཇི་ལྟ་བ་དེ་ཁོ་ན་བཞིན་ལགས་ལ། དེའི་མཚན་རྣམས་གྲག་པ་ཡང་ཡང་དག་པ་ལགས་སོ། །བྲམ་ཟེའི་ཁྱེའུ་ཁྱོད་ཤེས་ལྡན་གཽ་ཏ་མ་དེ་དང་ལྷན་ཅིག་བར་སྐབས་ཀྱི་གཏམ་དག་བྱས་སམ། མཁན་པོ་བགྱིས་
[83b.5]ལགས་སོ། །ཀྱེ་མ་བྲམ་ཟེའི་ཁྱེའུ་དེའི་ཕྱིར་ཐམས་ཅད་ཁོ་བོ་ལ་རྒྱས་པར་སྨྲོས་ཤིག །དེ་ནས་བྲམ་ཟེའི་ཁྱེའུ་མ་སྡུག་དེས་བཅོམ་ལྡན་འདས་དང་ལྷན་ཅིག་བར་སྐབས་ཀྱི་གཏམ་ཅི་སྨྲས་པ་དེ་ཐམས་ཅད་བྲམ་ཟེ་པད་མའི་སྙིང་པོ་ལ་རྒྱས་པར་སྨྲས་སོ། །དེ་སྐད་ཅེས་སྨྲས་པ་དང་། བྲམ་
[83b.6]ཟེ་པད་མའི་སྙིང་པོ་ཁྲོས་རྔམས་འཁྲུགས་ཤིང་ཡིད་ལ་མ་བབ་པར་གྱུར་ནས་མཆིལ་ལྷམ་དང་བཅས་པའི་རྡོག་པས་བྲམ་ཟེའི་ཁྱེའུ་མ་སྡུག་གི་མགོ་ལ་བསྣུན་ནས་འདི་སྐད་ཅེས་ཀྱང་སྨྲས་སོ། །ཨེ་མའོ་ཕོ་ཉ་བྱེད་པ། ཨེ་མའོ་ཕྲིན་པ་བྱེད་པ། ཕོ་ཉ་བྱེད་པ་འདི་འདྲ་བ་དང་། ཕྲིན་
[83b.7]པ་བྱེད་པ་འདི་འདྲ་བས་ནི་བདག་ངན་སོང་དུ་ཡང་ལྷུང་བར་འགྱུར་ཏེ། བྲམ་ཟེའི་ཁྱེའུ་ཁྱོད་ཀྱིས་ཤེས་ལྡན་གཽ་ཏ་མ་དེ་ལ་ཇི་ལྟ་ཇི་ལྟར་ཁྱད་དུ་བསད་ཅིང་ཁྱད་དུ་བསད་དེ་བཟློག་པར་སེམས་པ་དེ་ལྟ་དེ་ལྟར་ཤེས་ལྡན་གཽ་ཏ་མ་དེས་ཁོ་བོ་ཡང་དེ་དང་དེའི་ཁོང་དུ་བརྩི་བར་དགོངས་སོ། །
[84a]
[84a.1]ཤེས་ལྡན་དག་དེང་ཁོ་ན་ཁོ་བོ་ཤེས་ལྡན་གཽ་ཏ་མ་དེ་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོར་དགོངས་ཐག་པས་མ་ནུས་པར་ཟད་དེ། འོན་ཀྱང་སང་ཤེས་ལྡན་གཽ་ཏ་མ་དེ་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོའོ། །དེ་ནས་བྲམ་ཟེ་པད་
[84a.2]མའི་སྙིང་པོས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་བསྡོགས་ནས་ནང་པར་སྔར་ལངས་ཏེ། གཙང་ཞིང་བསོད་པའི་བཟའ་བ་དང་བཅའ་བ་དེ་དག་གིས་ཤིང་རྟ་བཀང་སྟེ་ཁྱེར་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་
[84a.3]འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཤེས་ལྡན་གཽ་ཏ་མ་
[84a.4]བདག་གིས་གཙང་ཞིང་བསོད་པའི་བཟའ་བ་དང་བཅའ་བས་ཤིང་རྟ་བཀང་སྟེ་འཚལ་ཏེ་མཆིས་པ་འདི་ཤེས་ལྡན་གཽ་ཏ་མས་ཐུགས་བརྩེ་བ་ཉེ་བར་བཟུང་སྟེ་བཞེས་སུ་གསོལ། དེའི་ཚེ་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་སྣམ་ལོགས་ན་བསིལ་ཡབ་ཐོགས་ནས་བཅོམ་
[84a.5]ལྡན་འདས་ལ་གཡོབ་ཅིང་འདུག་གོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་འདོད་པ་མཐུན་པ་ན་དགེ་སློང་ཇི་སྙེད་ཅིག་ཉེ་བར་རྟེན་ཅིང་གནས་པ་དེ་དག་ཐམས་ཅད་རིམ་གྲོའི་གནས་སུ་སྡུས་ཤིག །བཙུན་
[84a.6]པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། འདོད་པ་མཐུན་པ་ན་དགེ་སློང་ཇི་སྙེད་ཅིག་ཉེ་བར་རྟེན་ཅིང་གནས་པ་དེ་དག་ཐམས་ཅད་རིམ་གྲོའི་གནས་སུ་བསྡུས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། 
[84a.7]བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་འདོད་པ་མཐུན་པ་ན་དགེ་སློང་ཇི་སྙེད་ཅིག་ཉེ་བར་རྟེན་ཅིང་མཆིས་
[84b]
[84b.1]པ་དེ་དག་ཐམས་ཅད་རིམ་གྲོའི་གནས་སུ་འདུས་ཤིང་མཆིས་ལགས་ཏེ། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། །དེ་ནས་བཅོམ་ལྡན་འདས་རིམ་གྲོའི་གནས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་
[84b.2]བཤམས་པ་ཉིད་ལ་བཞུགས་སོ། །དེ་ནས་བྲམ་ཟེ་པད་མའི་སྙིང་པོས་སངས་རྒྱས་ལ་སོགས་པ་དགེ་སློང་གི་དགེ་འདུན་གདན་བཤམས་པ་ལ་བདེ་བར་བཞུགས་ཟིན་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་
[84b.3]པར་བྱེད་དེ། རྣམ་པ་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ། བཅོམ་
[84b.4]ལྡན་འདས་ཀྱི་སྤྱན་སྔ་ན་ཆོས་མཉན་པའི་ཕྱིར་འདུག་གོ། །དེ་ནས་བཅོམ་ལྡན་འདས་ཀྱིས་བྲམ་ཟེ་པད་མའི་སྙིང་པོའི་སྦྱིན་པ་དེ་ལ་རྗེས་སུ་ཡི་རང་བ་འདིས་རྗེས་སུ་ཡི་རང་བར་མཛད་དེ། སྦྱིན་སྲེག་མཆོད་སྦྱིན་རྣམས་ཀྱི་མཆོག །སྡེབ་སྦྱོར་མཆོག་ནི་ཉི་མའི་ལྷ། །མི་ཡི་
[84b.5]མཆོག་ནི་རྒྱལ་པོ་སྟེ། །རྒྱ་མཚོ་ཆུ་བོ་རྣམས་ཀྱི་མཆོག །ཟླ་བ་རྒྱུ་སྐར་རྣམས་ཀྱི་གཙོ། །ཉི་མ་སྣང་བྱེད་རྣམས་ཀྱི་གཙོ། །སྟེང་དང་འོག་དང་ཐད་ཀར་ཡང་། །འགྲོ་བའི་འགྲོ་བ་ཇི་སྙེད་པ། །ལྷ་དང་བཅས་པའི་འཇིག་རྟེན་ན། །སྨྲ་བའི་མཆོག་ནི་རྫོགས་སངས་
[84b.6]རྒྱས། །དེའི་ཚེ་བྲམ་ཟེ་པད་མའི་སྙིང་པོའི་ཡོན་བསྔོ་བ་མཛད་པ་ན་རྒན་ཞུགས་ཤིག་ཏིལ་གྱི་མར་ཁུ་ཟ་བར་བྱེད་དོ། །བྲམ་ཟེ་པད་མའི་སྙིང་པོས་ཡོན་བསྔོ་བ་མཛད་པ་ན་རྒན་ཞུགས་ཏིལ་གྱི་མར་ཁུ་ཟ་བ་དེ་མཐོང་ངོ་། །མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་
[84b.7]གསོལ་ཏོ། །ཅི་ལགས་ཉན་ཐོས་ཐམས་ཅད་ཤེས་ལྡན་གཽ་ཏ་མའི་ཐུགས་མཉེས་པར་བགྱིད་པ་ལགས་སམ། བྲམ་ཟེ་འདི་ལ་ངེས་པ་མེད་དེ། ཁ་ཅིག་ནི་མཉེས་པར་བྱེད། ཁ་ཅིག་ནི་མཉེས་པར་མི་བྱེད་དོ། །ཀྱེ་གཽ་ཏ་མ་འདི་ལྟར་ཁ་ཅིག་ནི་ཆོས་འཚལ། ཁ་ཅིག་ནི་
[85a]
[85a.1]ཏིལ་གྱི་མར་ཁུ་འཚལ་བ་གདའ་ལགས་སོ། །ཀྱེ་གཽ་ཏ་མ་བདག་གི་སློབ་མ་བྲམ་ཟེའི་ཁྱེའུ་མ་སྡུག་མཆིས་ལགས་སམ། བྲམ་ཟེ་འོངས་སོ། །ཤེས་ལྡན་གཽ་ཏ་མ་དེ་དང་ལྷན་ཅིག་ཏུ་བཀའ་མཆིད་དག་བགྱིས་ལགས་སམ། བྲམ་ཟེ་བྱས་སོ། །
[85a.2]གཽ་ཏ་མ་དེའི་སླད་དུ། དེ་དང་ལྷན་ཅིག་བཀའ་མཆིད་ཇི་སྙེད་ཅིག་གླེངས་པ་དེ་ཐམས་ཅད་བདག་ལ་རྒྱས་པར་བཀའ་སྩལ་དུ་གསོལ། དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་དང་ལྷན་ཅིག་ཇི་སྙེད་གཏམ་གླེངས་པ་དེ་ཐམས་ཅད་བྲམ་ཟེ་པད་མའི་
[85a.3]སྙིང་པོ་ལ་བཀའ་སྩལ་ཏོ། །དེ་ནས་བྲམ་ཟེ་པད་མའི་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་བྲམ་ཟེའི་ཁྱེའུ་མ་སྡུག་ནི་བུས་པ་རང་བཞིན་མ་འཚལ་བ་ལགས་སོ། །ཀྱེ་གཽ་ཏ་མ་ཁྱོད་ཀྱིས་བྲམ་ཟེའི་ཁྱེའུ་མ་སྡུག་ལ་བཟོད་པར་མཛོད་ཅིག་
[85a.4]བྲམ་ཟེ་བཟོད་དོ། །ཤེས་ལྡན་གཽ་ཏ་མ་གང་གི་ཚེ་བདག་ཤིང་རྟའི་ནང་དུ་ཞུགས་པའམ། སྲབ་སྐྱོགས་འཛིན་པའམ། ལྕག་སྒྲེང་བའམ། སྐད་ཆེན་པོར་མཆི་བ་གཟིགས་པ་དེའི་ཚེ་ང་ལ་བྲམ་ཟེ་པད་མའི་སྙིང་པོ་ཕྱག་འཚལ་ནས་གནོད་པ་ཆུང་ངམ། ཉམ་ང་བ་ཉུང་
[85a.5]ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལོ་ཞེས་དེ་ལྟར་ཐུགས་སུ་ཆུད་པར་མཛད་དུ་གསོལ། ཀྱེ་ཤེས་ལྡན་གཽ་ཏ་མ་གང་གི་ཚེ་བདག་སྲང་གི་དབུས་ནས་མཆིས་པའམ། མཆིལ་ལྷམ་ཕུད་པའམ། ཤུལ་
[85a.6]བཟུར་བའམ། སུག་པ་བརྐྱང་པ་གཟིགས་པ་དེའི་ཚེ་ཤེས་ལྡན་གཽ་ཏ་མས་བདག་ཕྱག་འཚལ་བར་གཟུང་དུ་གསོལ་ཞེས་བྱ་བ་ནས། རེག་པར་སྤྱོད་དམ་ཞེས་བྱ་བའི་བར་གོང་མ་བཞིན་དུའོ། །ཀྱེ་ཤེས་ལྡན་གཽ་ཏ་མ་གང་གི་ཚེ་བདག་འཁོར་གྱི་ནང་ན་མཆིས་པའམ། 
[85a.7]རད་པའམ། སྟན་ནམ། གཙུག་ཏོར་ལ་ནོམ་པ་གཟིགས་པ་དེའི་ཚེ་ཤེས་ལྡན་གཽ་ཏ་མས་བདག་ཕྱག་འཚལ་བར་གཟུང་དུ་གསོལ་ཞེས་བྱ་བ་ནས། རེག་པར་སྤྱོད་དམ་ཞེས་བྱ་བའི་བར་གོང་མ་བཞིན་དུའོ། །ཀྱེ་གཽ་ཏ་མ་དེ་ཅིའི་སླད་དུ་ཞེ་ན། བྲམ་ཟེ་རྣམས་ནི་གྲགས་
[85b]
[85b.1]པས་ལོངས་སྤྱོད་འཐོབ་ལགས་ཏེ། དེ་དག་ནི་གྲགས་པ་ཁོ་ནས་ལོངས་སྤྱད་འཚལ་ལོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མའོ་བྲམ་ཟེ་པད་མའི་སྙིང་པོ་འདི་ནི་ང་རྒྱལ་ཤིན་ཏུ་ཆེ་བ་ཞིག་པས་མ་ལ་ངས་འདིའི་ང་རྒྱལ་སྤང་བའི་ཕྱིར་ཆོས་བཤད་དོ་སྙམ་དུ་
[85b.2]དགོངས་ནས། དེ་ནས་བཅོམ་ལྡན་འདས་ཀྱིས་བྲམ་ཟེ་པད་མའི་སྙིང་པོ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་རབ་ཏུ་དགའ་བར་མཛད་
[85b.3]དེ། སངས་རྒྱས་བཅོམ་ལྡན་འདས་རྣམས་ཀྱི་ཆོས་དང་ལྡན་པའི་གཏམ་དུས་དང་པོར་བྱ་བ་གང་ཡིན་པ་འདི་ལྟ་སྟེ། སྦྱིན་པའི་གཏམ་དང་། ཚུལ་ཁྲིམས་ཀྱི་གཏམ་དང་། མཐོ་རིས་ཀྱི་གཏམ་དང་། འདོད་པ་རྣམས་ཀྱི་མནོག་དང་། ཉེས་དམིགས་དང་། ཀུན་
[85b.4]ནས་ཉོན་མོངས་པ་དང་། རྣམ་པར་བྱང་བ་དང་། ངེས་པར་འབྱུང་བ་དང་། རབ་ཏུ་དབེན་པའི་ཕན་ཡོན་དང་། རྣམ་པར་བྱང་བའི་ཕྱོགས་ཀྱི་ཆོས་རྣམས་རྒྱ་ཆེར་ཡང་དག་པར་རབ་ཏུ་སྟོན་པར་མཛད་དོ། །བཅོམ་ལྡན་འདས་ཀྱིས་གང་གི་ཚེ་དེ་སྙིང་དགའ་བ་
[85b.5]དང་། དགེ་བའི་སེམས་དང་། མགུ་བའི་སེམས་དང་། སྒྲིབ་པ་དང་བྲལ་བའི་སེམས་དང་། སྣོད་དུ་རུང་བ་དང་། མཐུ་དང་ལྡན་པ་དང་། ཡང་དག་ཕུལ་གྱི་ཆོས་ཀུན་ཤེས་པར་ནུས་པར་གཟིགས་པ་དེའི་ཚེ་སངས་རྒྱས་བཅོམ་ལྡན་འདས་རྣམས་ཀྱི་ཆོས་བཤད་པ་ཡང་
[85b.6]དག་ཕུལ་གང་ཡིན་པ་འདི་ལྟ་སྟེ། འཕགས་པའི་བདེན་པ་བཞི་པོ་སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་རྣམས་རྒྱས་པར་རབ་ཏུ་བསྟན་ཏེ། དཔེར་ན་གོས་དཀར་པོ་ནག་ནོག་མེད་ཅིང་གཙང་མ་ཁ་བསྒྱུར་བར་འོས་པ་ཚོན་རྩིའི་ནང་དུ་བཅུག་ན་
[85b.7]ལེགས་པར་ཚོན་རྩི་འཇེན་དུ་བཏུབ་པ་དེ་བཞིན་དུ་བྲམ་ཟེ་པད་མའི་སྙིང་པོ་སྟན་དེ་ཉིད་ལ་འདུག་བཞིན་དུ་འཕགས་པའི་བདེན་པ་བཞི་པོ་འདི་ལྟ་སྟེ། སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་མངོན་པར་རྟོགས་སོ། །དེ་ནས་བྲམ་ཟེ་པད་མའི་སྙིང་
[86a]
[86a.1]པོས་ཆོས་མཐོང་བ་དང་། ཆོས་ཐོབ་པ་དང་། ཆོས་རིག་པ་དང་། ཆོས་ཀྱི་གཏིང་སླེབས་པ་དང་། སོམ་ཉི་ལས་རྒལ་བ་དང་། ཐེ་ཚོམ་ལས་རྒལ་བ་དང་། གཞན་གྱི་དྲིང་མི་འཇོག་པ་དང་། གཞན་གྱིས་མི་བཀྲི་བ་དང་། སྟོན་པས་བསྟན་
[86a.2]པའི་ཆོས་རྣམས་ལ་མི་འཇིགས་པ་ཐོབ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ནི་འཕགས་སོ། །མངོན་པར་
[86a.3]འཕགས་སོ། །བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་བདག་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཅད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་
[86a.4]སོ། །དེ་ནས་བྲམ་ཟེ་པད་མའི་སྙིང་པོ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ནས་རྗེས་སུ་ཡི་རངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་སོང་ངོ་། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་
[86a.5]ལ་བཀའ་སྩལ་པ། དགེ་སློང་དག་སྐབས་སུ་བབ་པར་བྲམ་ཟེ་པད་མའི་སྙིང་པོ་འཕྱ་བར་བྱེད་ཀྱིས། དེ་ལྟ་བས་ན་ཡོན་སྔོ་བ་བྱེད་པ་ན་དགེ་སློང་གིས་བཟའ་བར་མི་བྱའོ། །ཟན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ལོ་མ་བདུན་པར་བྱོན་ནས་ལོ་
[86a.6]མ་བདུན་པར་སངས་རྒྱས་བཞི་རྣམས་ཀྱི་གདན་ཞེས་བྱ་བ་གོང་མ་བཞིན་དུ་རྒྱས་པར་སྦྱར་རོ། །བཅོམ་ལྡན་འདས་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་འཆར་ཀར་བྱོན་ནས་འཆར་ཀ་ན་གནས་ཚེར་མ་ཅན་གྱི་ནགས་ན་བཞུགས་སོ། །ཀོ་ས་ལའི་རྒྱལ་པོ་
[86a.7]གསལ་རྒྱལ་གྱིས་དགེ་སྦྱོང་གཽ་ཏ་མ་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་འཆར་ཀར་བྱོན་ནས། འཆར་ཀ་ན་གནས་ཚེར་མ་ཅན་གྱི་ནགས་ན་བཞུགས་སོ་ཞེས་ཐོས་སོ། །ཐོས་ནས་ཀྱང་མི་ཞིག་ལ་བསྒོ་བ། ཀྭའི་ནང་རྗེ་ཚུར་ཁྱོད་དགེ་སྦྱོང་གཽ་ཏ་མ་གང་ན་བ་དེར་སོང་
[86b]
[86b.1]ལ་ངའི་ཚིག་འདི་དག་གིས་དགེ་སྦྱོང་གཽ་ཏ་མའི་ཞབས་གཉིས་ལ་མགོ་བོས་ཕྱག་བྱོས་ལ་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལ་འདི་སྐད་དུ་ཀྱེ་ཤེས་ལྡན་གཽ་ཏ་མ་ཀོ་ས་
[86b.2]ལའི་རྒྱལ་པོ་གསལ་རྒྱལ་སང་བཅོམ་ལྡན་འདས་ལ་བལྟ་བར་མཆི་འཚལ་ན། ཤེས་ལྡན་གཽ་ཏ་མས་འདི་ལྟར་སྔ་ནས་ཐུགས་སུ་ཆུད་པར་མཛད་དུ་གསོལ་ཞེས་ཀྱང་གསོལ་ཅིག །ལྷ་བཀའ་བཞིན་འཚལ་ཞེས་མི་དེས་ཀོ་སའི་རྒྱལ་པོ་གསལ་རྒྱལ་གྱི་ལྟར་མཉན་
[86b.3]ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་མི་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཤེས་ལྡན་
[86b.4]གཽ་ཏ་མའི་ཞབས་གཉིས་ལ་ཀོ་ས་ལའི་རྒྱལ་པོ་གསལ་རྒྱལ་མགོ་བོས་ཕྱག་འཚལ་ནས་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལགས་སོ། །ཀྱེ་སྐྱེས་བུ་ཁྱོད་དང་
[86b.5]ཀོ་སའི་རྒྱལ་པོ་གསལ་རྒྱལ་བདེ་བར་གྱུར་ཅིག །ཀྱེ་ཤེས་ལྡན་གཽ་ཏ་མ་ཀོ་ས་ལའི་རྒྱལ་པོ་གསལ་རྒྱལ་སང་བཅོམ་ལྡན་འདས་ལ་བལྟ་བའི་ཕྱིར་མཆི་བར་འཚལ་ན། ཤེས་ལྡན་གཽ་ཏ་མས་འདི་ལྟར་སྔ་ནས་ཐུགས་སུ་ཆུད་པར་མཛད་དུ་གསོལ། ཀྱེ་ནང་རྗེ་ང་ཉིད་ཀོ་
[86b.6]ས་ལའི་རྒྱལ་པོ་གསལ་རྒྱལ་གྱིས་དུས་ལ་བབ་པར་ཤེས་པར་གྱིས་ཤིག །དེ་ནས་མི་དེ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ནས། ཡི་རངས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་བཅོམ་ལྡན་འདས་ཀྱིས་མི་དེ་སོང་ནས་རིང་
[86b.7]པོ་མ་ལོན་པར་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་ཁྱོད་སོང་ལ་གཙུག་ལག་ཁང་ཡངས་པ་ཞིག་ཏུ་སྟན་མང་དུ་ཤོམས་ཤིག །ང་འདུག་ལ་དེང་ཉིད་ནས་ཀོ་ས་ལའི་རྒྱལ་པོ་གསལ་རྒྱལ་དང་འདུ་བར་བྱའོ། །བཙུན་པ་བཀའ་
[87a]
[87a.1]བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། གཙུག་ལག་ཁང་ཡངས་པ་ཞིག་ཏུ་སྟན་མང་དུ་བཤམས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་
[87a.2]གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་གཙུག་ལག་ཁང་ཡངས་པ་ཞིག་ཏུ་གདན་མང་དུ་བཤམས་ལགས་ཏེ། བཅོམ་
[87a.3]ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་བཅོམ་ལྡན་འདས་གཙུག་ལག་ཁང་ཡངས་པ་གང་ན་བ་དེར་གཤེགས་ཏེ་བྱོན་ནས་གདན་བཤམས་པ་ཉིད་ལ་བཞུགས་སོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་ལ་མི་དེས་རིག་པར་བྱས་ཏེ་སོང་ནས་
[87a.4]རིང་པོ་མ་ལོན་པར་མི་གཞན་ཞིག་ལ་སྨྲས་པ། ཀྭའི་ནང་རྗེ་ཚུར་ཤོག །ཁྱོད་ཀྱིས་བཞོན་པ་བཟང་པོ་མྱུར་དུ་སྟོད་ཅིག །དེ་ལ་ཁོ་བོ་ཞོན་ལ་དེ་རིང་ཁོ་ན་དགེ་སྦྱོང་གཽ་ཏ་མ་ལ་བལྟ་བའི་ཕྱིར་འགྲོའོ། །ལྷ་བཀའ་བཞིན་འཚལ་ཞེས་མི་དེས་ཀོ་ས་ལའི་རྒྱལ་པོ་གསལ་རྒྱལ་གྱི་
[87a.5]ལྟར་མཉན་ཏེ། བཞོན་པ་བཟང་པོ་བསྟད་ནས་ཀོ་ས་ལའི་རྒྱལ་པོ་གསལ་རྒྱལ་གང་ན་བ་དེར་སོང་སྟེ་ཕྱིན་པ་དང་། ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །ལྷ་བཅིབས་པ་བཟང་པོ་བསྟད་ལགས་ཏེ། ལྷ་ད་དེའི་དུས་ལ་བབ་པར་དགོངས་སུ་
[87a.6]གསོལ། དེའི་ཚེ་སྲིང་མོ་མཛེས་ལྡན་དང་། ཉི་ལྡན་གཉིས་རྒྱལ་པོ་གསལ་རྒྱལ་གྱི་བཀད་སར་འོངས་པར་གྱུར་ཏེ། སྲིང་མོ་མཛེས་ལྡན་དང་། ཉི་ལྡན་གཉིས་ཀྱིས་ལྷ་དེང་ཉིད་བཅོམ་ལྡན་འདས་ལ་བལྟ་བའི་ཕྱིར་བཞུད་དོ་ཞེས་ཐོས་སོ། །ཐོས་ནས་ཀྱང་ཀོ་
[87a.7]ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །ལྷ་གལ་ཏེ་དེང་ཉིད་བཅོམ་ལྡན་འདས་གཟིགས་པའི་ཕྱིར་གཤེགས་ན། ལྷ་འདི་ལྟར་བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་དབུས་ཕྱག་མཛོད་ལ་གནོད་པ་ཆུང་ངམ། ཉམ་ང་བ་
[87b]
[87b.1]ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་བར་གསོལ། དེ་བཞིན་དུ་བྱའོ་ཞེས་ཀོ་ས་ལའི་རྒྱལ་པོ་གསལ་རྒྱལ་གྱིས་མཉན་ནས། དེ་ནས་ཀོ་ས་ལའི་རྒྱལ་པོ་གསལ་རྒྱལ་བཞོན་པ་བཟང་པོ་ལ་
[87b.2]ཞོན་ཏེ་འཆག་ཁང་ནས་བྱུང་ནས། བཅོམ་ལྡན་འདས་ལ་བལྟ་བ་དང་། བཅོམ་ལྡན་འདས་ལ་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་སོང་སྟེ། དེས་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ། རྐང་པ་ཁོ་
[87b.3]ནས་ཀུན་དགའ་ར་བར་ཞུགས་སོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཀོ་ས་ལའི་རྒྱལ་
[87b.4]པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གཽ་ཏ་མ་སྲིང་མོ་མཛེས་ལྡན་དང་ཉི་ལྡན་གཉིས་བཅོམ་ལྡན་འདས་གཽ་ཏ་མའི་ཞབས་གཉིས་ལ་མགོ་བོས་ཕྱག་འཚལ་ཏེ་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་
[87b.5]ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལགས་སོ། །སྲིང་མོ་མཛེས་ལྡན་དང་ཉི་ལྡན་གཉིས་ཀྱིས་ཕོ་ཉ་གཞན་མ་རྙེད་དམ། ཅི་ན་རྒྱལ་པོ་ཆེན་པོ་ཉིད་ལས་གཞན་མ་ཡིན། ཀྱེ་གཽ་ཏ་མ་སྲིང་མོ་མཛེས་ལྡན་དང་། ཉི་ལྡན་གཉིས་བདག་གི་
[87b.6]བཀད་སར་མཆིས་པ་ན། དེང་ཉིད་ལྷ་བཅོམ་ལྡན་འདས་ལ་བལྟ་བའི་ཕྱིར་མཆི་འཚལ་ལོ་ཞེས་ཐོས་སོ། །ཐོས་ནས་ཀྱང་བདག་ལ་འདི་སྐད་ཅེས་མཆིས་ཏེ། ལྷ་གལ་ཏེ་དེང་ཉིད་བཅོམ་ལྡན་འདས་གཟིགས་པའི་ཕྱིར་བཞུད་པར་བཞེད་ན། བདག་ཅག་གི་ཚིག་གིས་
[87b.7]བཅོམ་ལྡན་འདས་ཀྱི་ཞབས་གཉིས་ལ་དབུས་ཕྱག་མཛོད་ལ་ཞེས་བྱ་བ་ནས་རེག་པར་སྤྱོད་དམ་ཞེས་བྱ་བའི་བར་གོང་མ་བཞིན་དུའོ། །རྒྱལ་པོ་ཆེན་པོ་ཁྱོད་དང་སྲིང་མོ་མཛེས་ལྡན་དང་ཉི་ལྡན་གཉིས་བདེ་བར་གྱུར་ཅིག །རེ་ཞིག་གལ་ཏེ་ཞུ་བ་ལུང་བསྟན་པའི་སླད་དུ་སྐབས་ཕྱེ་ན་
[88a]
[88a.1]ཤེས་ལྡན་གཽ་ཏ་མ་ལ་བདག་ཕྱོགས་གཞན་འགའ་ཞིག་ཞུ་ལགས་སོ། །རྒྱལ་པོ་ཆེན་པོ་ཅི་དང་ཅི་འདོད་པ་ཞུས་ཤིག །ཀྱེ་གཽ་ཏ་མ་བདག་གིས་ཁྱོད་འདི་སྐད་ཅེས་དགེ་སྦྱོང་ངམ་བྲམ་ཟེ་གཞན་གྱིས་ཐམས་ཅད་ཤེས་པའམ། མཐོང་བ་
[88a.2]གང་ཡིན་པ་དེ་ནི་གནས་མ་ཡིན་ཞིང་གོ་སྐབས་མེད་དེ་གནས་མེད་དོ་ཞེས་གསུང་ངོ་ཞེས་ཐོས་ན། གཽ་ཏ་མ་ཁྱོད་ཀྱིས་དེ་སྐད་དུ་བཀའ་སྩལ་པར་དགོངས་ལགས་སམ། རྒྱལ་པོ་ཆེན་པོ་དེ་སྐད་དུ་སྨྲས་པར་མི་དྲན་ནོ། །དེའི་ཚེ་སྡེ་དཔོན་འཕགས་སྐྱེས་པོ་ཞེས་བྱ་བ་
[88a.3]འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་སྡེ་དཔོན་འཕགས་སྐྱེས་པོ་ལ་འདི་སྐད་ཅེས་སྨྲས་སོ། །སྡེ་དཔོན་ཉི་མ་སྔ་མ་དང་ཚེས་སྔ་མའི་ཉི་མ་དག་ལ་རྒྱལ་པོའི་ཕོ་བྲང་དུ་རྒྱལ་པོ་དང་། བློན་པོ་དང་། རྒྱལ་པོའི་འཁོར་
[88a.4]རྣམས་འདུས་ཏེ་འཁོད་པ་ན་གཏམ་དེ་ལྟ་བུ་སུས་གླེངས་པ་དྲན་ནམ། ལྷ་དྲན་ཏེ། འདི་ལྟ་སྟེ། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ལགས་སོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་མི་ཞིག་ལ་སྨྲས་པ། ཀྭའི་ནང་རྗེ་ཁྱོད་བཀྲ་ཤིས་ལྡན་
[88a.5]གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་གང་ན་བ་དེར་སོང་ལ་ཕྱིན་ནས། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ལ་འདི་སྐད་ཅེས་ཀོ་ས་ལའི་རྒྱལ་པོ་གསལ་རྒྱལ་ཁྱོད་འབོད་དོ་ཞེས་སྨྲོས་ཤིག །ལྷ་བཀའ་བཞིན་འཚལ་ཞེས་མི་དེས་ཀོ་ས་ལའི་རྒྱལ་པོ་གསལ་རྒྱལ་
[88a.6]གྱི་ལྟར་མཉན་ནས། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་གང་ན་བ་དེར་སོང་སྟེ་ཕྱིན་ནས། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ལ་འདི་སྐད་ཅེས་སྨྲས་སོ། །ཀོ་ས་ལའི་རྒྱལ་པོ་གསལ་རྒྱལ་ཁྱོད་འབོད་དོ། །དེ་ནས་ཀོ་ས་ལའི་རྒྱལ་པོ་
[88a.7]གསལ་རྒྱལ་གྱིས་མི་དེ་སོང་ནས་རིང་པོ་མ་ལོན་པར་རིག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་འདི་ལ་ཁ་ཅིག་དོན་དང་ཚིག་ངན་པར་བཟུང་བ་འཛིན་པ་ལྟ་མཆིས་ལགས་སམ། རྒྱལ་པོ་ཆེན་པོ་ཡོད་དེ། དོན་དེ་གཞན་ཁོ་ན་ཡིན་པ་ལས་
[88b]
[88b.1]དེ་གཞན་ཁོ་ནར་གཞན་དག་ལ་སྨྲའོ། །ཤེས་ལྡན་གཽ་ཏ་མས་ཇི་ལྟ་བུ་ཞིག་ཏུ་བཀའ་སྩལ་པར་དགོངས་ལགས། རྒྱལ་པོ་ཆེན་པོ་ངས་ནི་འདི་སྐད་དུ་དགེ་སྦྱོང་ངམ་བྲམ་ཟེ་གཞན་གྱིས་ཐམས་ཅད་ཤེས་པའམ། མཐོང་བ་གང་ཡིན་པ་དེ་ནི་གནས་མ་ཡིན་གོ་སྐབས་མེད་དེ་
[88b.2]གནས་མེད་དོ་ཞེས་བཀའ་སྩལ་པར་དྲན་ནོ། །ཤེས་ལྡན་གཽ་ཏ་མ་དེ་སྐད་དུ་གསུངས་པ་ནི་རིགས་པའི་ཚུལ་ལགས་སོ། །ཤེས་ལྡན་གཽ་ཏ་མས་དེ་སྐད་དུ་གསུངས་པ་ནི་ཤིན་ཏུ་རིགས་པའི་ཚུལ་ལགས་སོ། །རེ་ཞིག་གལ་ཏེ་ཞུ་བ་ལུང་བསྟན་པའི་སླད་དུ་སྐབས་ཕྱེ་ན་ཤེས་
[88b.3]ལྡན་ལ་བདག་ཞུ་བ་གཞན་ཡང་ཕྱོགས་འགའ་ཞིག་ཞུ་ལགས་སོ། །རྒྱལ་པོ་ཆེན་པོ་ཅི་དང་ཅི་འདོད་པ་ཞུས་ཤིག །ཀྱེ་གཽ་ཏ་མས་རིགས་ནི་བཞི་པོ་འདི་དག་སྟེ། བྲམ་ཟེ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་ལགས་ན་དེ་དག་ལ་ཁྱད་པར་རམ། 
[88b.4]བསམ་པའམ། ཐ་དད་དུ་བགྱི་བ་ཅུང་ཟད་མཆིས་སམ། རྒྱལ་པོ་ཆེན་པོ་ཡོད་དེ། དེ་ལ་བྲམ་ཟེའི་རིགས་གང་དག་ཡིན་པ་དང་། རྒྱལ་རིགས་གང་དག་ཡིན་པ་དེ་དག་ནི་འཇིག་རྟེན་གྱིས་མཐོན་པོར་བཀུར་བ་ཡིན་ནོ། །རྗེའུ་རིགས་གང་དག་ཡིན་པ་དང་། དམངས་
[88b.5]རིགས་གང་དག་ཡིན་པ་དེ་དག་ནི་འཇིག་རྟེན་གྱིས་དམའ་བར་བརྩིས་པ་ཡིན་ནོ། །ཤེས་ལྡན་གཽ་ཏ་མ་ལ་བདག་ཅག་མཐོང་བའི་ཆོས་ཀྱི་དོན་ལས་བརྩམས་ཏེ་ཞུ་བ་ནི་མི་ཞུ་ལགས་སོ། །འོན་ཀྱང་ཚེ་སླད་མའི་དོན་ལས་བརྩམས་ཏེ་ཞུ་བ་ཞུ་ལགས་སོ། །ཀྱེ་གཽ་ཏ་མ་
[88b.6]རིགས་ནི་བཞི་པོ་འདི་དག་སྟེ། བྲམ་ཟེ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་ལགས་ན་དེ་དག་ལ་ཁྱད་པར་རམ། བསམ་པའམ། ཐ་དད་དུ་བགྱི་བ་འགའ་མཆིས་སམ། རྒྱལ་པོ་ཆེན་པོ་རིགས་ནི་བཞི་པོ་འདི་དག་སྟེ། རྒྱལ་རིགས་
[88b.7]དང་། བྲམ་ཟེ་དང་། རྗེའུ་རིགས་དང་། དམངས་རིགས་ཡིན་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྦྱིན་པ་དང་། རྗེས་སུ་སྟོན་པ་དང་། ཆོས་སྟོན་པ་རྙེད་ན། དེ་དག་ལ་འདི་ལྟ་སྟེ། མ་འོངས་པ་ཚེ་ཕྱི་མ་
[89a]
[89a.1]ལ་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་ཡོད་དམ། ཀྱེ་གཽ་ཏ་མ་རིགས་ནི་བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ལགས་ལ། དེ་དག་གིས་དེ་བཞིན་གཤེགས་
[89a.2]པའམ། དེ་བཞིན་གཤེགས་པའི་ཉན་ཐོས་གདམས་ངག་སྩོལ་བའམ། རྗེས་སུ་སྟོན་པའམ། ཆོས་སྟོན་པ་རྙེད་ན། དེ་དག་ལ་འདི་ལྟ་སྟེ་སྤངས་པ་ལ་ཁྱད་པར་རམ། བསམ་པའམ། ཐ་དད་དུ་བགྱི་བ་འགའ་མཆིས་སམ། རྒྱལ་པོ་ཆེན་པོ་རིགས་
[89a.3]བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ཡིན་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྦྱིན་པའམ། རྗེས་སུ་སྟོན་པའམ། ཆོས་སྟོན་པ་རྙེད་ན། དེ་དག་
[89a.4]ལ་འདི་(སྟ་,ལྟ་)སྟེ། སྤངས་པ་ལ་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་ཡོད་དམ། དེའི་ཕྱིར་རྒྱལ་པོ་ཆེན་པོ་ཁྱོད་ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་དཔེར་ན་འདི་ལ་གདུལ་བ་བཞི་པོ་གླང་པོ་ཆེ་གདུལ་བའམ། 
[89a.5]རྟ་གདུལ་བའམ། གླང་གདུལ་བའམ། སྐྱེས་པ་གདུལ་བ་ཞིག་ཡོད་ལ། དེ་ལས་གདུལ་བ་གཉིས་ནི་མ་དུལ་བ་རྣམ་པར་མ་དུལ་བར་གྱུར་ལ། གཉིས་ནི་ཤིན་ཏུ་དུལ་བ་ཤིན་ཏུ་རྣམ་པར་དུལ་བར་གྱུར་ན། རྒྱལ་པོ་ཆེན་པོ་ཇི་སྙམ་དུ་སེམས། གདུལ་བ་གཉིས་པོ་མ་དུལ་བ་
[89a.6]རྣམ་པར་མ་དུལ་བ་དག་ཅིག་རེ་ཞིག་མ་དུལ་བ་བཞིན་དུལ་བའི་སར་འགྲོ་བའམ། རྣམ་པར་མ་དུལ་བ་བཞིན་རྣམ་པར་དུལ་བའི་ཆ་སྟ་ལེན་པར་འགྱུར་རམ། ཀྱེ་གཽ་ཏ་མ་མ་ལགས་སོ། །གང་ཡང་གདུལ་བ་གཉིས་པོ་ཤིན་ཏུ་དུལ་བ་དང་། ཤིན་ཏུ་རྣམ་པར་དུལ་བ་དེ་དག་ཤིན་
[89a.7]ཏུ་དུལ་བས་དུལ་བའི་གནས་སུ་འགྲོ་བའམ། ཤིན་ཏུ་རྣམ་པར་དུལ་བས་དུལ་བའི་ཆ་སྟ་ལེན་པར་འགྱུར་རམ། ཀྱེ་གཽ་ཏ་མ་དེ་ལྟ་ལགས་སོ། །རྒྱལ་པོ་ཆེན་པོ་དེ་བཞིན་དུ་ས་གང་ཞིག་དད་པ་ཅན་གྱིས་ཐོབ་པར་བྱ་བ་དེ་མ་དད་པས་འཐོབ་པར་འགྱུར་བ་དེ་ནི་གནས་མེད་ལ། 
[89b]
[89b.1]གཡོ་མེད་པ་དང་། སྐྱོན་མེད་པ་དང་། བརྩོན་འགྲུས་བརྩམས་པ་དང་། ཤེས་རབ་ཅན་གྱིས་ཐོབ་པར་བྱ་བ་དེ་ཤེས་རབ་འཆལ་པས་ཐོབ་པ་དེ་ནི་གནས་མེད་ཀྱི་ས་གང་ཞིག་དད་པ་ཅན་གྱིས་ཐོབ་པར་བྱ་བ་དེ་དད་པ་ཅན་གྱིས་འཐོབ་པར་འགྱུར་བ་འདི་ནི་གནས་ཡོད་ལ། 
[89b.2]གཡོ་མེད་པ་དང་། སྐྱོན་མེད་པ་དང་། བརྩོན་འགྲུས་བརྩམས་པ་དང་། ཤེས་རབ་ཅན་གྱིས་ཐོབ་པར་བྱ་བ་དེ་ཤེས་རབ་ཅན་གྱིས་འཐོབ་པར་འགྱུར་བའི་གནས་དེ་ནི་ཡོད་དོ། །ཀྱེ་གཽ་ཏ་མ་རིགས་ནི་བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་
[89b.3]དང་། དམངས་རིགས་ལགས་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྩོལ་བའམ། རྗེས་སུ་སྟོན་པའམ། ཆོས་སྟོན་པ་རྙེད་པར་གྱུར་ཅིང་དེ་དག་གཙོ་བོའི་ཡན་ལག་ལྔ་དང་ལྡན་པར་གྱུར་ལ། དེ་དག་
[89b.4]གིས་ཀྱང་མཉམ་མཚུངས་པར་སྤངས་པར་གྱུར་ན་དེ་དག་གིས་རྣམ་པར་གྲོལ་བ་དང་། རྣམ་པར་གྲོལ་བ་ལ་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་མཆིས་སམ། དེའི་ཕྱིར་རྒྱལ་པོ་ཆེན་པོ་ཁྱོད་ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་
[89b.5]ལན་ཐོབ་ཤིག །རྒྱལ་པོ་ཆེན་པོ་དཔེར་ན་ཤར་ཕྱོགས་ནས་བྲམ་ཟེ་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་གཞོན་ནུ་ཚུར། ཤིང་སཱ་ལ་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ་མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་
[89b.6]ཅེས་སྨྲས་པ་དང་། དེས་ཤིང་སཱ་ལ་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དེ་དབྱུང་བའི་ཕྱིར་གཙུབས་ནས་མེ་ཕྱུང་། ལྷོ་ཕྱོགས་ནས་རྒྱལ་རིགས་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་རྒྱལ་རིགས་གཞོན་ནུ་
[89b.7]ཚུར། སྤ་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ། མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་དང་། དེས་སྤ་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དབྱུང་བའི་ཕྱིར་གཙུབས་ནས་མེ་ཕྱུང་། ནུབ་ཕྱོགས་
[90a]
[90a.1]ནས་རྗེའུ་རིགས་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་རྗེའུ་རིགས་གཞོན་ནུ་ཚུར། ཤུག་པ་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ། མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་
[90a.2]དང་། དེས་ཤུག་པ་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དབྱུང་བའི་ཕྱིར་གཙུབས་ནས་མེ་ཕྱུང་། བྱང་ཕྱོགས་ནས་དམངས་རིགས་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་ཀྱེ་དམངས་རིགས་གཞོན་ནུ་ཚུར། 
[90a.3]ཙན་དན་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ། མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་དང་། དེས་ཙན་དན་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དབྱུང་བའི་ཕྱིར་གཙུབས་ནས་མེ་ཕྱུང་བ་དང་། དེ་
[90a.4]དག་འགའ་ཞིག་གིས་གཅིག་ཏུ་བསྡུས་ནས་འདམ་བུ་བཅེར་བའམ། སོག་མའི་ཕུང་པོར་བཅུག་ན་རྒྱལ་པོ་ཆེན་པོ་ཇི་སྙམ་དུ་སེམས། མི་རིགས་ཐ་དད་པས་ཤིང་སྣ་ཚོགས་ལས་ཕྱུང་བའི་མེ་དེ་ལས་ཇི་ག་མེ་འདི་ནི་འོད་དང་ལྡན་པ། ཁ་དོག་དང་ལྡན་པ། 
[90a.5]གསལ་བའོ།། །།འདུལ་བ་གཞི། བམ་པོ་སུམ་བཅུ་རྩ་གསུམ་པ། མེ་འདི་ནི་དེ་ལྟ་མ་ཡིན་ནོ། །མེ་འདིས་ནི་མེའི་བྱ་བ་བྱེད་ནུས་སོ། །མེ་འདིས་ནི་མི་ནུས་སོ་ཞེས་བྱ་བའི་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་ཡོད་དམ། འོན་ཏེ་མེ་དེ་ཐམས་
[90a.6]ཅད་འོད་དང་ལྡན་པ། ཁ་དོག་དང་ལྡན་པ། གསལ་བ་ཡིན་ཞིང་མེ་དེ་ཐམས་ཅད་ཀྱིས་མེའི་བྱ་བ་བྱེད་ནུས། ཀྱེ་གཽ་ཏ་མ་ཞུགས་དེ་ཐམས་ཅད་འོད་དང་ལྡན་པ། ཁ་དོག་དང་ལྡན་པ། གསལ་བ་ལགས་ཤིང་ཞུགས་དེ་ཐམས་ཅད་ཀྱིས་ཞུགས་ཀྱི་བགྱི་བ་བགྱིད་རྔོ་ཐོག་ལགས་སོ། །
[90a.7]རྒྱལ་པོ་ཆེན་པོ་དེ་བཞིན་དུ་བག་ཡོད་པས་ཐོབ་པ་གཙོ་བོས་གཙུབས་པའི་མེ་དེ་ལ་ནི་འདི་ལྟ་སྟེ། རྣམ་པར་གྲོལ་བ་དང་། རྣམ་པར་གྲོལ་བ་ལ་ཁྱད་པར་དང་། བསམ་པ་དང་། ཐ་དད་དུ་བྱ་བ་འགའ་ཡང་མེད་དོ། །ཤེས་ལྡན་གཽ་ཏ་མས་དེ་སྐད་གསུངས་པ་ནི་རིགས་པའི་ཚུལ་ལགས་
[90b]
[90b.1]སོ། །རེ་ཞིག་ཞུ་བ་ལུང་བསྟན་པའི་སླད་དུ་སྐབས་ཕྱེ་ན་ཤེས་ལྡན་ཁྱོད་ལ་བདག་གཞན་ཡང་ཕྱོགས་འགའ་ཞིག་ཞུ་ལགས་སོ། །རྒྱལ་པོ་ཆེན་པོ་ཅི་དང་ཅི་འདོད་པ་ཞུས་ཤིག །ཀྱེ་གཽ་ཏ་མ་ལྷ་རྣམས་མཆིས་སམ། རྒྱལ་པོ་ཆེན་པོ་ལྷ་གང་དག་ཡིན་པར་ཤེས། ལྷ་གང་
[90b.2]དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་འདི་ལྟ་བུར་འོང་ཞིང་འོང་བར་འགྱུར་བའམ། ལྷ་གང་དག་ཤ་ཁོན་མེད། འགྲན་ཟླ་མེད། གནོད་པ་མེད་ཅིང་འདི་ལྟ་བུར་མི་འོང་ཞིང་འོད་བར་མི་འགྱུར་བ་ཡིན། ལྷ་དེ་དག་ནི་རེ་ཞིག་དེར་བས། ལྷ་གང་
[90b.3]དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་། འདི་ལྟ་བུར་མཆི་ཞིང་མཆི་བར་འགྱུར་བའི་ལྷ་དེ་དག་ཚེ་བས། སུག་ལས་པས། བསོད་ནམས་བས་ནས་གནས། དེ་ནས་འཆི་འཕོ་བར་འགྱུར་བ་དེ་ན་ལྷའམ་ལྷའི་བུས། ལྷའམ་ལྷའི་བུ་
[90b.4]གནས་དེ་ནས་འཆི་འཕོ་བར་བགྱི་བའམ། སྤྱུག་པར་རྔོ་ཐོག་ལགས་སམ། རྒྱལ་པོ་ཆེན་པོ་ལྷ་གང་དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་འདི་ལྟ་བུར་འོང་ཞིང་འོང་བར་འགྱུར་བ་དེ་དག་ལས་ཟད། ཚེ་ཟད་བསོད་ནམས་ཟད་ནས་གནས་
[90b.5]དེ་ནས་འཆི་འཕོ་བར་འགྱུར་བ་དེ་ན་ལྷའམ་ལྷའི་བུས། ལྷའམ་ལྷའི་བུ་གནས་དེ་ནས་འཆི་འཕོ་བར་བྱ་བའམ། སྤྱུག་པར་མི་ནུས་སོ། །ཀྱེ་གཽ་ཏ་མ་དེ་ན་ལྷ་གང་དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་འདི་ལྟ་བུར་མཆི་ཞིང་མཆི་བར་
[90b.6]འགྱུར་བ་དེ་དག་གིས་ལྷ་གནོད་པ་མ་མཆིས་པ་དེ་དག་གནས་དེ་ནས་འཆི་འཕོ་བར་བགྱི་བའམ། སྤྱུག་པའི་རྔོ་ཐོག་ལགས་སམ། དེ་ནས་སྡེ་དཔོན་འཕགས་སྐྱེས་པོས་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །དགེ་སྦྱོང་གཽ་ཏ་མ་ནི་འདི་སྐད་ཅེས་ལྷ་རྣམས་
[90b.7]ནི་ཚེ་ལྷག་པར་རིང་བ། ལྷག་པར་ཡུན་རིང་དུ་གནས་པ་ཡིན་ནོ་ཞེས་གསུང་བར་འགྱུར་བ་གང་ལགས་པའི་གནས་དེ་མཆིས་སོ། །དེའི་ཚེ་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་སྣམ་ལོགས་ན་རྡུལ་ཡབ་ཐོགས་ནས་བཅོམ་ལྡན་འདས་ལ་གཡོབ་ཅིང་འདུག་པར་གྱུར་ཏོ། །
[91a]
[91a.1]དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ། སྡེ་དཔོན་ལུས་འཕགས་པོ་འདི་ནི་ཀོ་ས་ལའི་རྒྱལ་པོ་གསལ་རྒྱལ་གྱི་བུ་ཡིན་ལ། བདག་ཀྱང་བཅོམ་ལྡན་འདས་ཀྱི་ཆོས་ཉིད་ཀྱི་སྲས་ཡིན་པས་སྲས་དང་བུ་ནི་ལྷན་ཅིག་གཏམ་བྱར་རུང་ངོ་སྙམ་
[91a.2]དུ་རིག་ནས་སྡེ་དཔོན་ལུས་འཕགས་པོ་ལ་འདི་སྐད་ཅེས་སྨྲས་སོ། །སྡེ་དཔོན་ཇི་སྙམ་དུ་སེམས། ཀོ་ས་ལའི་རྒྱལ་པོའི་རང་གི་ཡུལ་ཡིན་ལ། དེ་ན་ཡང་དེའི་ཚིག་གིས་ཁྲིམས་སུ་བཅའ་བ་ལ་དབང་སྒྱུར་ན་སེམས་ཅན་དབང་ཆུང་ངུ་ཁ་ཅིག་གནས་དེ་ནས་འཆི་འཕོ་བར་བྱ་བ་འམ། 
[91a.3]སྤྱུག་པར་ནུས་སམ། དགེ་སྦྱོང་ནུས་སོ། །སྡེ་དཔོན་ཇི་སྙམ་དུ་སེམས། ཀོ་ས་ལའི་རྒྱལ་པོ་གསལ་རྒྱལ་གྱི་རང་གི་ཡུལ་མ་ཡིན་ལ། དེ་ན་ཡང་དེའི་ཚིག་གིས་ཁྲིམས་སུ་བཅའ་བ་ལ་དབང་མི་སྒྱུར་ན། ཀོ་ས་ལའི་རྒྱལ་པོ་གསལ་རྒྱལ་གྱིས་སེམས་ཅན་དབང་ཆུང་བ་ཁ་ཅིག་
[91a.4]གནས་དེ་ནས་འཆི་འཕོ་བར་བྱ་བའམ། སྤྱུག་པར་ནུས་སམ། དགེ་སྦྱོང་ཀོ་ས་ལའི་རྒྱལ་པོ་གསལ་རྒྱལ་རང་གི་ཡུལ་མ་ཡིན་ལ། དེ་ན་ཡང་དེའི་ཚིག་གིས་ཁྲིམས་སུ་བཅའ་བ་ལ་དབང་མི་སྒྱུར་ན། ཀོ་ས་ལའི་རྒྱལ་པོ་གསལ་རྒྱལ་གྱིས་སེམས་ཅན་དབང་ཆུང་ངུ་ཁ་ཅིག་
[91a.5]གནས་དེ་ནས་འཆི་འཕོ་བར་བྱ་བའམ། སྤྱུག་པར་མི་ནུས་སོ། །སྡེ་དཔོན་ཁྱོད་ཀྱིས་སུམ་བཅུ་རྩ་གསུམ་པའི་ལྷ་རྣམས་ཡོད་སྐད་ཐོས་སམ། དགེ་སྦྱོང་ཀོ་ས་ལའི་བདག་པོ་རྒྱལ་པོ་འདི་ཉིད་ལས་ཐོས་སོ། །སྡེ་དཔོན་ཇི་སྙམ་དུ་སེམས། ཀོ་ས་ལའི་རྒྱལ་པོ་གསལ་རྒྱལ་གྱིས་
[91a.6]སུམ་བཅུ་རྩ་གསུམ་པའི་ལྷ་རྣམས་གནས་དེ་ནས་འཆི་འཕོ་བར་བྱ་བའམ། སྤྱུག་པར་ནུས་སམ། དགེ་སྦྱོང་རེ་ཞིག་ཀོ་ས་ལའི་རྒྱལ་པོ་གསལ་རྒྱལ་གྱིས་སུམ་བཅུ་རྩ་གསུམ་པའི་ལྷ་རྣམས་མཐོང་བ་ཡང་ཉམས་སུ་མ་མྱོང་ན་གནས་དེ་ནས་འཆི་འཕོ་བར་བྱ་བའམ། སྤྱུག་པ་ལྟ་
[91a.7]སྨོས་ཀྱང་ཅི་དགོས། སྡེ་དཔོན་དེ་བཞིན་དུ་གནོད་པ་དང་བཅས་པའི་ལྷ་རྣམས་ཀྱིས་གནོད་པ་མེད་པའི་ལྷ་རྣམས་མཐོང་བ་ཡང་ཉམས་སུ་མི་མྱོང་ན་གནས་དེ་ནས་འཆི་འཕོ་བར་བྱ་བའམ། སྤྱུག་པ་ལྟ་སྨོས་ཀྱང་ཅི་དགོས་ཏེ། དེ་ནི་གནས་མེད་དོ། །དེ་ནས་ཀོ་ས་ལའི་རྒྱལ་
[91b]
[91b.1]པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་དགེ་སྦྱོང་འདིའི་མིང་ཅི་ལགས། རྒྱལ་པོ་ཆེན་པོ་ཀུན་དགའ་བོ་ཡིན་ནོ། །ཤེས་ལྡན་ཀུན་དགའ་བོས་དེ་སྐད་དུ་སྨྲས་པ་ནི་རིགས་པའི་ཚུལ་ཡིན་ནོ། །ཤེས་ལྡན་ཀུན་དགའ་བོས་དེ་སྐད་དུ་
[91b.2]སྨྲས་པ་ནི་ཤིན་ཏུ་རིགས་པའི་ཚུལ་ཡིན་ནོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །རེ་ཞིག་གལ་ཏེ་ཞུ་བ་ལུང་བསྟན་པའི་སླད་དུ། ཤེས་ལྡན་གཽ་ཏ་མ་ལ་བདག་ཞུ་བ་གཞན་ཡང་ཕྱོགས་འགའ་ཞིག་ཞུ་ལགས་སོ། །རྒྱལ་
[91b.3]པོ་ཆེན་པོ་གང་དང་གང་འདོད་པ་ཞུས་ཤིག །ཀྱེ་གཽ་ཏ་མ་ཅི་ལགས། ཚངས་པ་དེ་མཆིས་ལགས་སམ། རྒྱལ་པོ་ཆེན་པོ་ཚངས་པ་གང་ཡིན་པར་ཤེས་ཚངས་པ་གང་ཞིག་གནོད་པ་དང་བཅས་པས་འདི་ལྟ་བུར་འོང་བར་འགྱུར་བའམ། ཚངས་པ་གང་ཞིག་གནོད་པ་མེད་
[91b.4]པས་འདི་ལྟ་བུར་མི་འོང་ཞིང་འོང་བར་མི་འགྱུར་བ་ཡིན། ཀྱེ་གཽ་ཏ་མ་བདག་ནི་དེ་ལ་ཚངས་པ་གང་ཞིག་གནོད་པ་མ་མཆིས་པས་འདི་ལྟ་བུར་མི་མཆི་ཞིང་མཆི་བར་མི་འགྱུར་བའི་ཚངས་པ་དེ་ལགས་པར་འཚལ་ལོ། །ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་
[91b.5]དང་ལྷན་ཅིག་སྐབས་ཀྱི་གཏམ་དེ་ལྟ་བུ་གླེངས་སོ། །དེ་ནས་མི་དེས་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ཁྲིད་ནས་ཀོ་ས་ལའི་རྒྱལ་པོ་གསལ་རྒྱལ་གང་ན་བ་དེར་སོང་སྟེ་ཕྱིན་ནས། ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །ལྷ་དེ་འདི་
[91b.6]ལགས་སོ། །དེ་ནས་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བས་ཀོ་ས་ལའི་རྒྱལ་པོ་གསལ་རྒྱལ་ལ་རྒྱལ་བ་དང་ཚེ་སྤེལ་བ་དག་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ཅན་ལ་ཀོ་
[91b.7]ས་ལའི་རྒྱལ་པོ་གསལ་རྒྱལ་གྱིས་འདི་སྐད་ཅེས་སྨྲས་སོ། །བྲམ་ཟེའི་ཁྱེའུ་ཉི་མ་སྔ་མ་དང་། ཚེས་སྔ་མ་ལ་རྒྱལ་པོའི་ཕོ་བྲང་དུ་རྒྱལ་པོ་དང་བློན་པོ་དང་འཁོར་རྣམས་འདུས་ཤིང་འདུག་པ་ན། དགེ་སྦྱོང་གཽ་ཏ་མ་འདི་སྐད་ཅེས་དགེ་སྦྱོང་དང་བྲམ་ཟེ་གཞན་གྱིས་ཐམས་ཅད་ཤེས་པའམ། 
[92a]
[92a.1]མཐོང་བ་གང་ཡིན་པ་ནི་གནས་མ་ཡིན་ཞིང་གོ་སྐབས་མེད་དེ་དེ་ནི་གནས་མེད་དོ་ཞེས་གསུང་ངོ་ཞེས་པའི་གཏམ་དེ་ལྟ་བུ་སུས་སྨྲས་དྲན་ནམ། ལྷ་དྲན་ལགས་ཏེ་འདི་ལྟ་སྟེ། སྡེ་དཔོན་འཕགས་སྐྱེས་པོ་དེ་སྐད་མཆིའོ། །འདི་ལྟ་སྟེ། བཀྲ་ཤིས་
[92a.2]ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བའོ་ཞེས་དེ་དག་ཕན་ཚུན་དེ་ལྟར་གཏམ་ཁུངས་འབྱིན་པར་བྱེད་དོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱི་རིམ་གྲོ་པའི་མིས་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །ལྷ་གཤེགས་པའི་དུས་ལ་བབ་ལགས་སོ། །ལྷ་དུས་ལ་བབ་ལགས་སོ། །
[92a.3]དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཤེས་ལྡན་གཽ་ཏ་མ་བདག་གིས་ཐམས་ཅད་མཁྱེན་པ་ཉིད་ལས་བརྩམས་ཏེ་ཞུ་བ་ཞུས་པ་ཡང་ཤེས་ལྡན་གཽ་ཏ་མས་བདག་ལ་ཐམས་ཅད་མཁྱེན་པ་ཉིད་ཞུ་བ་ཞུས་པ་ལུང་བསྟན་ལགས། 
[92a.4]འདིར་རིགས་རྣམ་པར་དག་པ་དང་། ལྷག་པའི་ལྷ་དང་། ལྷག་པའི་ཚངས་པ་ལས་བརྩམས་ཏེ། ཤེས་ལྡན་གཽ་ཏ་མ་ལ་བདག་གིས་ཞུ་བ་ཞུས་པ་ཡང་ཤེས་ལྡན་གཽ་ཏ་མས་བདག་ལ་ལྷག་པའི་ཚངས་པ་ཞུ་བ་ཞུས་པ་ལུང་བསྟན་ལགས་ཏེ། ཤེས་ལྡན་གཽ་ཏ་མ་ལ་བདག་གིས་ཞུ་བ་གང་
[92a.5]དང་གང་ཞུས་པ་དེ་དང་དེ་ཁོ་ན་ཤེས་ལྡན་(གཽ་,གཽ་ཏ་)མས་བདག་ལ་ཞུ་བ་ལུང་བསྟན་ལགས་པས། ཤེས་ལྡན་གཽ་ཏ་མ་ལ་བདག་གིས་གཞན་གསོལ་དུ་ཅི་མཆིས། ཤེས་ལྡན་གཽ་ཏ་མ་བདག་ནི་བགྱི་བ་དང་བསྒྲུབ་པ་མང་ལགས་པས་ད་མཆི་ལགས་སོ། །རྒྱལ་པོ་ཆེན་པོ་དེའི་དུས་ལ་བབ་པར་ཤེས་
[92a.6]པར་གྱིས་ཤིག །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་བཅོམ་ལྡན་འདས་ཀོ་ས་ལ་ནས་
[92a.7]ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་
[92b]
[92b.1]ཡོད་ན་བདག་ཁོ་ནའི་ཀུན་དགའ་ར་བ་ན་བཞུགས་སོ་ཞེས་ཐོས་སོ། །ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་
[92b.2]ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་
[92b.3]གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །དེ་ནས་ཁྱིམ་བདག་མགོན་མེད་ཟས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་
[92b.4]ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། སྟན་ཆེས་
[92b.5]དམའ་བ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་ཆོས་ཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་
[92b.6]འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་
[92b.7]དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་སྐབས་སྐབས་སུ་གདུགས་ཚོད་གསོལ་བར་བྱེད་པ་ན། དགེ་སློང་རྣམས་ཀྱིས་ཐོག་མར་སྤྲང་པོ་རྣམས་ལ་ཁ་ཟས་ཆུང་ཟད་
[93a]
[93a.1]བྱིན་པ་དང་། བྲམ་ཟེ་དང་ཁྱིམ་བདག་རྣམས་འཕྱ་བར་བྱེད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། རང་གིས་ལོངས་སྤྱད་ནས་ལྷུང་བཟེད་ཀྱི་ལྷག་མ་ལ་སྦྱིན་པར་བྱའོ། །
[93a.2]དེ་ན་སྤྲང་པོ་གཉིས་པོ་བྲམ་ཟེའི་ཁྱེའུ་ཞིག་དང་། རྒྱལ་རིགས་ཀྱི་ཁྱེའུ་ཞིག་ཡོད་པ་ལས། བྲམ་ཟེའི་ཁྱེའུས་དུས་མ་ཤེས་ནས་དེ་དང་པོར་སློང་བར་བརྩམས་པ་ལས། དེ་ལ་དགེ་སློང་འགས་ཀྱང་ཆུང་ཟད་ཀྱང་མ་བྱིན་ནོ། །རྒྱལ་རིགས་ཀྱི་ཁྱེའུས་ཕྱི་ནས་སློང་བ་དང་། 
[93a.3]དེས་ཕལ་ཆེར་རྙེད་ནས་དེས་བྲམ་ཟེའི་ཁྱེའུ་ལ་སྨྲས་པ། ཁྱོད་ཀྱིས་ཅུང་ཟད་རྙེད་དམ། དེས་ཁྲོས་ནས་སྨྲས་པ། གལ་ཏེ་ཁོ་བོ་ལ་དབང་ཞིག་ཡོད་ན་ཤཱཀྱའི་སྲས་ཀྱི་དགེ་སྦྱོང་ཐམས་ཅད་མགོ་དྲུང་ནས་བཅད་དེ་ས་ལ་དོར་བ་ཞིག །རྒྱལ་རིགས་ཀྱི་ཁྱེའུས་སྨྲས་པ། གལ་ཏེ་
[93a.4]ཁོ་བོ་ལ་འབྱོར་པ་ཞིག་ཡོད་ན་ཁོ་བོས་ཉི་མ་རེ་རེ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཞལ་ཟས་རོ་བརྒྱ་དང་ལྡན་པས་བསྟབས་པ་ཞིག །དེ་གཉིས་དེ་ལྟར་གཅིག་ལ་གཅིག་སྨྲ་ཞིང་མཉན་ཡོད་ནས་བྱུང་ནས་ཤིང་དྲུང་ཞིག་ཏུ་ཉལ་བ་དང་། ཤིང་རྟས་འཁྱམ་པ་
[93a.5]ཞིག་ཕྱོགས་དེར་འོངས་ཏེ། དེས་བྲམ་ཟེའི་ཁྱེའུ་དེའི་མགོ་བཅད་དོ། །དེ་ནས་བཅོམ་ལྡན་འདས་ཀྱིས་བྱུང་བ་དེ་ལ་ཚིགས་སུ་བཅད་དེ་བཀའ་སྩལ་པ། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། །ཡིད་མགྱོགས་རབ་ཏུ་སྡང་བའི་ཡིད་ཀྱིས་ནི། །སྨྲས་སམ་བྱས་ན་དེ་ནས་
[93a.6]སྡུག་བསྔལ་དེ། །འཐོབ་འགྱུར་འཁོར་ལོ་འཕྱན་པས་མགོ་བོ་བཅད། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཀའ་སྩལ་པ་དེའི་དོན་ཅི་ལགས། ཀུན་དགའ་བོ་ཁྱོད་ཀྱིས་བྲམ་ཟེའི་ཁྱེའུ་སངས་རྒྱས་ལ་སོགས་
[93a.7]པ་དགེ་སློང་གི་དགེ་འདུན་ལ་སེམས་གདུག་པས་ཚིག་རྩུབ་པོ་ཕྱུང་བ་གང་ཡིན་པ་དེ་མཐོང་ངམ། བཅོམ་ལྡན་འདས་མཐོང་ལགས་སོ། །དེ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་གདུག་པས་ཚིག་རྩུབ་པོ་ཕྱུང་ནས་མཉན་ཡོད་ནས་བྱུང་སྟེ་ཤིང་དྲུང་ཞིག་ཏུ་
[93b]
[93b.1]ཉལ་བ་དང་། ཤིང་རྟས་འཁྱམ་པས་དེའི་མགོ་བཅད་པར་གྱུར་ཏོ། །ངས་དེ་ལས་དགོངས་ནས། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། ཞེས་བྱ་བ་ནས་སྔ་མ་བཞིན་དུ། འཐོབ་འགྱུར་འཁོར་ལོ་འཕྱན་པས་མགོ་བོ་བཅད། །ཅེས་བྱ་བའི་བར་
[93b.2]གསུངས་སོ། །དེའི་ཚེ་མཉན་ཡོད་ན་ཚོང་དཔོན་ཞིག་བུ་མེད་པར་ཤིའོ། །མཉན་ཡོད་ཀྱི་བྲམ་ཟེ་དང་ཁྱིམ་བདག་རྣམས་འདུས་ནས་སྨྲས་པ། སུ་ཞིག་ཚོང་དཔོན་དུ་གཞུག །ཁ་ཅིག་གིས་སྨྲས་པ། སུ་བསོད་ནམས་ཀྱི་མཐུ་ཆེན་པོ་དང་ལྡན་པའོ། །ཇི་ལྟར་
[93b.3]ཤེས་པར་བྱ། བརྟག་མོད་ཅེས་དེ་ནས་དེ་རྣམས་བརྟག་པར་བརྩམས་པ་ལས། དེ་རྣམས་ཀྱིས་རྒྱལ་རིགས་ཀྱི་ཁྱེའུ་དེ་ཤིང་གི་གྲིབ་མ་ལ་ཉལ་བ་ན་ཤིང་གཞན་རྣམས་ཀྱི་གྲིབ་མ་ཡོལ་བར་གཞོལ། ཡོལ་བར་འབབ། ཡོལ་བར་བབ་ན། ཤིང་དེའི་གྲིབ་མ་ནི་
[93b.4]ཁྱེའུ་དེའི་ལུས་ལས་མ་ཡོལ་བར་མཐོང་ནས། དེ་རྣམས་ཀྱིས་དེ་བསླང་སྟེ་ཚོང་དཔོན་དུ་དབང་བསྐུར་བ་དང་དེ་འདི་སྙམ་དུ་སེམས་ཏེ། བདག་ལ་དཔལ་གྱི་འབྱོར་པའི་སྐལ་བ་ཅི་ཡོད་པ་དེ་དག་ཐམས་ཅད་ནི་སངས་རྒྱས་བཅོམ་ལྡན་འདས་ལ་བརྟེན་ཏེ་ཡིན་གྱིས། མ་ལ་
[93b.5]བདག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་གདུགས་ཚོད་ལ་སྤྱན་དྲང་ངོ་སྙམ་ནས། དེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་
[93b.6]གཅིག་ཏུ་འདུག་ནས། བཅོམ་ལྡན་འདས་ཀྱིས་ཚོང་དཔོན་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་
[93b.7]གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །དེ་ནས་ཚོང་དཔོན་དེ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་
[94a]
[94a.1]གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་
[94a.2]ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས་སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། 
[94a.3]ཁམས་དང་། རང་བཞིན་མཁྱེན་ནས། དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་
[94a.4]བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། བཙུན་པ་བདག་ནི་འཕགས་སོ། །མངོན་པར་འཕགས་སོ་ཞེས་བྱ་བ་དང་། བདག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་
[94a.5]བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་ཁྱེའུ་ཚོང་དཔོན་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་
[94a.6]བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ནས་བཅོམ་ལྡན་འདས་གཙུག་ལག་ཁང་དུ་གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་
[94a.7]བཤམས་པ་ལ་བཞུགས་ཏེ་ཚིགས་སུ་བཅད་དེ་བཀའ་སྩལ་པ། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། །ཡིད་མགྱོགས་རབ་ཏུ་དང་བའི་ཡིད་ཀྱིས་ནི། །སྨྲས་སམ་བྱས་ན་དེ་ནས་བདེ་བ་དེ། །འཐོབ་འགྱུར་གྲིབ་མ་ཡོལ་བར་མི་འགྱུར་བཞིན། །དེ་ནས་ཚེ་དང་
[94b]
[94b.1]ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པས་བཀའ་སྩལ་པ་དེའི་དོན་ཅི་ལགས། ཀུན་དགའ་བོ་ཁྱོད་ཀྱིས་རྒྱལ་རིགས་ཀྱི་ཁྱེའུ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་དང་བ་བསྐྱེད་པ་གང་ཡིན་པ་དེ་
[94b.2]མཐོང་ངམ། བཅོམ་ལྡན་འདས་མཐོང་ལགས་སོ། །དེ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་དང་བ་བསྐྱེད་ནས་མཉན་ཡོད་ནས་བྱུང་སྟེ་ཤིང་དྲུང་ཞིག་ཏུ་ཉལ་བ་ལས་མཉན་ཡོད་ཀྱི་བྲམ་ཟེ་དང་ཁྱིམ་བདག་དག་གིས་ཚོང་དཔོན་དུ་དབང་བསྐུར་ནས། 
[94b.3]དེ་མཐོང་བའི་ཆོས་ཁོ་ན་ལ་ལོངས་སྤྱོད་མངོན་པར་འཕེལ་བར་གྱུར་ཏོ། །ངས་དེ་ལས་དགོངས་ནས། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། །ཞེས་བྱ་བ་ནས་སྔ་མ་བཞིན་དུ་འཐོབ་འགྱུར་གྲིབ་མ་ཡོལ་བར་མི་འགྱུར་བཞིན། །ཞེས་བྱ་བའི་བར་གསུངས་སོ། །
[94b.4]གདུ་བུ་ཅན་དུ་བྱོན་ནས་གདུ་བུ་ཅན་དུ་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །ས་ཅན་དུ་བྱོན་ནས་ས་ཅན་དུ་སངས་རྒྱས་བཞིའི་གདན་ཞེས་བྱ་བ་གོང་མ་བཞིན་དུའོ། །སེང་གེ་ཅན་གྱི་གྲོང་དུ་བྱོན་ནས་སེང་གེ་ཅན་གྱི་གྲོང་དུ་སངས་རྒྱས་བཞིའི་
[94b.5]གདན་ཞེས་བྱ་བ་རྒྱས་པར་གོང་མ་བཞིན་དུའོ། །གྲོང་གསར་དུ་བྱོན་ནས་གྲོང་གསར་དུ་སངས་རྒྱས་བཞིའི་གདན་ཞེས་བྱ་བ་གོང་མ་བཞིན་དུའོ། །གྲོང་ཁྱེར་ཅན་དུ་བྱོན་ནས་གྲོང་ཁྱེར་ཅན་དུ་སངས་རྒྱས་བཞིའི་གདན་ཞེས་བྱ་བ་གོང་མ་བཞིན་དུའོ། །རྒྱལ་པོའི་ཁབ་ཏུ་
[94b.6]བྱོན་ནས་དེའི་ཚེ་ཀུན་དུ་རྒྱུ་ཁྲིའུ་བརྩེགས་ཞེས་བྱ་བ་མ་ག་དྷཱ་བཟང་མོའི་རྫིང་གི་འགྲམ་ན་གནས་ཏེ། དེ་མཚན་མོ་མཆིལ་པས་ཉ་བཤོར་ཅིང་ཟ་བར་བྱེད་དོ། །དེ་ནམ་ལངས་ནས་ནི་ཁྲིའུའི་སྟེང་དུ་ཁྲིའུ་བཞག་པ་ལ་འདུག་ནས་ཚིགས་སུ་བཅད་པས་སྨྲ་སྟེ། ཆོས་ཀྱི་
[94b.7]ཆོས་མཆོག་གིས་འཚོ་སྲོག་ཆགས་དག །འགའ་ལ་ཡང་འཚེ་མི་བྱེད་དགེ་སློང་འགྱུར། །ཞི་བའི་ཡིད་ཀྱིས་སྤོང་དང་བརྟུལ་ཞུགས་སྤྱད། །དུལ་བ་དེ་ནི་ཞི་བའི་རྗེས་སུ་མཐུན། །བཅོམ་ལྡན་འདས་ཀྱིས་དེའི་གདུལ་བའི་དུས་མཁྱེན་ནས་དེའི་དྲུང་དུ་གཤེགས་ཏེ་བཀའ་
[95a]
[95a.1]སྩལ་པ། ཚིགས་བཅད་དེ་ནི་ཇི་ལྟ་བར། །གལ་ཏེ་ཁྱོད་ཀྱང་དེ་འདྲ་ན། །ཁྱོད་ཀྱང་དམ་པར་བརྩིར་རུང་ན། །སྤོང་བ་ཁྱོད་ནི་དེ་མི་འདྲ། །རེ་ཞིག་ཉེ་བར་ཞི་ཞིང་དུལ་བ་དང་། །སྲོག་ཆགས་འགའ་ལའང་འཚེ་བར་མ་བྱེད་པར། །ཞི་
[95a.2]བའི་ཡིད་ཀྱིས་སྤོང་དང་བརྟུལ་ཞུགས་སྤྱོད། །དུལ་བ་དེ་ནི་ཞི་བའི་རྗེས་སུ་མཐུན། །གང་ལ་ལུས་དང་ངག་དང་ཡིད་ཀྱིས་ནི། །ཉེས་པར་བྱས་པ་ཡོད་པ་མ་ཡིན་ལ། །གང་ཞིག་གནས་གསུམ་དག་གིས་བསྡམས་གྱུར་པ། །དུལ་བ་དེ་ནི་ཞི་བའི་རྗེས་སུ་མཐུན། །
[95a.3]དེ་ནས་ཀུན་དུ་རྒྱུ་ཁྲིའུ་བརྩེགས་ཀྱིས་བསམས་པ། དགེ་སྦྱོང་གཽ་ཏ་མའི་ཐུགས་ཀྱིས་ནི་བདག་གི་སེམས་མཁྱེན་ཏོ་སྙམ་དུ་རིག་ནས་མངོན་པར་དད་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་
[95a.4]མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ། ཐོས་པས་ཀུན་དུ་རྒྱུ་ཁྲིའུ་བརྩེགས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་
[95a.5]རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ། །དགེ་སློང་དག་གིས་དེ་ཁྲིའུའི་སྟེང་དུ་ཁྲིའུ་བཞག་པ་ལ་འདུག་པ་མཐོང་ནས། དགེ་སློང་ཞིག་གིས་ཁྲིའུའི་སྟེང་དུ་ཁྲིའུ་བཞག་སྟེ་ཆོས་མཉན་ན་དེ་བདེན་པའི་སྣོད་དུ་གྱུར་ཀྱང་བདེན་པ་མ་མཐོང་ནས། 
[95a.6]བཅོམ་ལྡན་འདས་ཀྱིས་དགོངས་པ། ཅིའི་ཕྱིར་དགེ་སློང་འདིས་བདེན་པ་མ་མཐོང་སྙམ་ན་མ་གུས་པས་ཡིན་པར་གཟིགས་སོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཉེས་དམིགས་གང་ཅི་བྱུང་བ་དེ་ནི་དགེ་སློང་དག་ཁྲིའུའི་སྟེང་དུ་ཁྲིའུ་བཞག་ནས་འདུག་པ་
[95a.7]ཡིན་ནོ་སྙམ་ནས་དེ་ལྟ་བས་ན་དགེ་སློང་གིས་ཁྲིའུའི་སྟེང་དུ་ཁྲིའུ་བཞག་པ་ལ་འདུག་པར་མི་བྱའོ། །འདུག་ན་འགལ་ཚབས་ཅན་དུ་འགྱུར་རོ། །དེ་ནས་བཅོམ་ལྡན་འདས་རྒྱལ་པོའི་ཁབ་ནས་ནྱ་གྲོ་དྷར་བྱོན་ནས་དེ་ནས་སྔ་དྲོ་ཤམ་ཐབས་མནབས། ན་བཟའ་ཆོས་གོས་དང་
[95b]
[95b.1]ལྷུང་བཟེད་བསྣམས་ཏེ་ནྱ་གྲོ་དྷར་བསོད་སྙོམས་ལ་ཞུགས་པ་དང་། སེར་སྐྱའི་གཞིའི་བྲམ་ཟེའི་བུ་མོ་ཞིག་ནྱ་གྲོ་དྷར་བག་མར་བཏང་བ་དང་། བྲམ་ཟེའི་བུ་མོས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་
[95b.2]བྱད་བཟང་པོ་བརྒྱད་བཅུས་མཛེས་པ། སྐུ་འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། གཤེགས་ན་རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །མཐོང་མ་ཐག་ཏུ་དེ་འདི་སྙམ་དུ་སེམས་ཏེ། བཅོམ་ལྡན་འདས་འདི་
[95b.3]ནི་ཤཱཀྱའི་རིགས་དགའ་བ་ལས་འཁོར་ལོས་སྒྱུར་བའི་རིགས་ཀྱི་རྒྱལ་སྲིད་ཀྱང་སྤངས། བཙུན་མོ་མང་པོ་དང་། མཛོད་དང་། བང་མཛོད་ཀྱི་འབྱོར་པ་རྣམས་ཀྱང་སྤངས་ནས་རབ་ཏུ་བྱུང་བ་དེ་ཡིན་ཏེ། དེ་ད་ལྟར་བསོད་སྙོམས་ལ་རྒྱུས། གལ་ཏེ་བདག་ལས་
[95b.4]བསོད་སྙོམས་ཀྱི་ཟན་བཞེས་ན་ནི་དེ་ལ་བདག་གིས་དབུལ་ལོ་སྙམ་མོ། །དེ་ནས་བཅོམ་ལྡན་འདས་ཀྱི་ཐུགས་ཀྱིས་དེའི་སེམས་མཁྱེན་ནས་ལྷུང་བཟེད་བཟེད་དེ། སྲིང་མོ་གལ་ཏེ་ཁྱོད་ཀྱིས་ཡོངས་སུ་བཏང་ན་ལྷུང་བཟེད་འདིར་ཕུལ་ཅིག །དེ་ནས་དེ་ལྷག་པར་དད་
[95b.5]པ་སྐྱེས་ཏེ། བཅོམ་ལྡན་འདས་ཀྱི་ཐུགས་ཀྱིས་བདག་གི་སེམས་མཁྱེན་ཏོ་སྙམ་དུ་རིག་ནས་དད་པ་དྲག་པོས་བཅོམ་ལྡན་འདས་ལ་བསོད་སྙོམས་ཀྱི་ཟན་ཕུལ་བ་དང་། དེ་ནས་བཅོམ་ལྡན་འདས་འཛུམ་པ་མཛད་དོ། །ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་
[95b.6]འདས་རྣམས་འཛུམ་པ་མཛད་པ་དེའི་ཚེ་ཞེས་བྱ་བ་ནས། མཛོད་སྤུར་ནུབ་པར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །དེ་ནས་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ཏེ་བཅོམ་ལྡན་འདས་ལ་ཞུས་པ། རྒྱུ་མ་མཆིས་རྐྱེན་མ་མཆིས་པར་ནི་ཞེས་བྱ་བ་ནས། འཛུམ་
[95b.7]པ་མཛད་ཅེས་བྱ་བའི་བར་གོང་མ་བཞིན་དུའོ། །ཀུན་དགའ་བོ་ཁྱོད་ཀྱིས་བྲམ་ཟེའི་བུ་མོ་གང་ཞིག་དད་པ་སྐྱེས་ནས་ང་ལ་བསོད་སྙོམས་ཀྱི་ཟན་ཕུལ་བ་དེ་མཐོང་ངམ། བཙུན་པ་མཐོང་ལགས་སོ། །ཀུན་དགའ་བོ་བྲམ་ཟེའི་བུ་མོ་དེ་དགེ་བའི་རྩ་བ་འདིས་བསྐལ་པ་བཅུ་གསུམ་དུ་
[96a]
[96a.1]ལོག་པར་འགྲོ་བར་མི་འགྱུར་ཞིང་ལྷ་དང་མི་རྣམས་སུ་ཉིང་མཚམས་སྦྱར་ཅིང་འཁོར་ནས་སྲིད་པ་ཕྱི་མ་དང་། སྐྱེ་གནས་ཕྱི་མ་དང་། ལུས་ཕྱི་མ་དང་། བདག་གིས་ངོ་བོ་ཐོབ་པ་ཕྱི་མ་ལ་རང་སངས་རྒྱས་ཤིན་ཏུ་(ལགས་,ལེགས་)སྨོན་ཞེས་བྱ་བར་འགྱུར་
[96a.2]རོ། །ཀུན་དུ་བྲམ་ཟེའི་བུ་མོ་ཆེ་གེ་མོ་ཞིག་དད་པ་སྐྱེས་ནས་བཅོམ་ལྡན་འདས་ལ་བསོད་སྙོམས་ཟན་ཞིག་ཕུལ་བས། བཅོམ་ལྡན་འདས་ཀྱིས་དེ་རང་བྱང་ཆུབ་ཏུ་ལུང་བསྟན་ཏོ་ཞེས་སྒྲ་གྲགས་སོ། །དེའི་ཁྱོ་མེ་ཏོག་དང་ཡམ་སྲེག་ཤིང་གི་ཕྱིར་དགོན་པར་སོང་བ་དེས་
[96a.3]བདག་གི་ཆུང་མས་དགེ་སྦྱོང་གཽ་ཏ་མ་ལ་བསོད་སྙོམས་ཟན་ཞིག་ཕུལ་བས། དགེ་སྦྱོང་གཽ་ཏ་མས་དེ་རང་བྱང་ཆུབ་ཏུ་ལུང་བསྟན་ཏོ་ཞེས་ཐོས་སོ། །ཐོས་ནས་ཀྱང་མི་བཟོད་པ་སྐྱེས་ཏེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་
[96a.4]འདི་སྐད་ཅེས་གསོལ་ཏོ། །ཤེས་ལྡན་གཽ་ཏ་མ་བདག་གི་སྡུམ་པར་བྱོན་ཏམ། བྲམ་ཟེ་སོན་ཏོ། །ཤེས་ལྡན་གཽ་ཏ་མ་བདག་གི་མཆིས་འབྲང་གིས་བསོད་སྙོམས་བཤོས་ཤིག་ཕུལ་ནས་ཁྱོད་ཀྱིས་དེ་རང་བྱང་ཆུབ་ཏུ་ལུང་བསྟན་སྐད་ན་མད་དམ། བྲམ་ཟེ་བདེན་ནོ། །ཀྱེ་
[96a.5]གཽ་ཏ་མ་ཁྱོད་འཁོར་ལོས་སྒྱུར་བའི་རྒྱལ་སྲིད་སྤངས་ནས་རབ་ཏུ་བྱུང་ན། ད་བསོད་སྙོམས་བཤོས་ཙམ་གྱི་སླད་དུ་ཇི་ལྟར་ཤེས་བཞིན་གྱི་བརྫུན་གྱི་ཚིག་གསུང་། ས་བོན་འདི་ཙམ་གྱི་འབྲས་བུ་འདིའོ་ཞེས་བགྱི་བ་ཁྱོད་ལ་སུ་ཞིག་ཡིད་ཆེས་པར་འགྱུར། བྲམ་ཟེ་དེའི་ཕྱིར་ཁྱོད་
[96a.6]ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །བྲམ་ཟེ་ཇི་སྙམ་དུ་སེམས། ཁྱོད་ཀྱིས་ངོ་མཚར་རྨད་དུ་བྱུང་བའི་ཆོས་མཐོང་བ་འགའ་ཡོད་དམ། ཀྱེ་གཽ་ཏ་མ་རེ་ཞིག་ངོ་མཚར་རྨད་དུ་བྱུང་བའི་ཆོས་གཞན་ལྟ་ཞོག །ནྱ་གྲོ་དྷ་འདི་ཉིད་དུ་
[96a.7]ངོ་མཚར་རྨད་དུ་བྱུང་བའི་ཆོས་ཤིག་མཐོང་བ་དེ་རེ་ཞིག་གསོན་ཅིག །ཀྱེ་གཽ་ཏ་མ་ནྱ་གྲོ་དྷ་འདིའི་ཤར་ཕྱོགས་ན་ནྱ་གྲོ་དྷའི་ཤིང་ཆེན་པོ་ཞིག་མཆིས་ཏེ། དེའི་མིང་གིས་གྲོང་འདི་ནྱ་གྲོ་དྷ་ཞེས་བགྱིའོ། །དེའི་འོག་ན་ཤིང་རྟ་ལྔ་བརྒྱ་མ་རེག་ཅིང་ཕན་ཚུན་མ་ཐུག་པར་མཆིས་ལགས་
[96b]
[96b.1]སོ། །བྲམ་ཟེ་ནྱ་གྲོ་དྷ་དེའི་ས་བོན་ཚད་ཇི་ཙམ་ཞིག་ཡོད། ཅི་རེ་ཞིག་ཞིང་རྣང་ཙམ་མམ། ཀྱེ་གཽ་ཏ་མ་མ་ལགས་སོ། །རེ་ལྡེ་ཙམ་མམ། ཏིལ་འདྲུ་བའི་འཁོར་ལོ་ཙམ་མམ། ཤིང་རྟའི་འཁོར་ལོ་ཙམ་མམ། བའི་ཀོ་བ་ཙམ་མམ། བིལ་བ་ཙམ་མམ། ཀ་པིད་ཐའི་འབྲས་
[96b.2]བུ་ཙམ་མམ། ཀྱེ་གཽ་ཏ་མ་མ་ལགས་སོ། །ཀྱེ་གཽ་ཏ་མ་ཡེ་ཡུངས་ཀར་གྱི་བཞི་ཆ་ཙམ་མཆིས་ལགས་སོ། །བྲམ་ཟེ་ས་བོན་དེ་ཙམ་གྱི་འབྲས་བུ་ཤིང་ཆེན་པོ་དེ་ཙམ་ཞིག་སྐྱེས་སོ་ཞེས་བྱ་བ་ཁྱོད་ལ་སུ་ཞིག་ཡིད་ཆེས་པར་འགྱུར། ཤེས་ལྡན་གཽ་ཏ་མ་ཡིད་ཆེས་ཀྱང་
[96b.3]རུང་མ་ཆེས་ཀྱང་རུང་བདག་གི་མངོན་སུམ་དུ་གྱུར་ལགས་སོ། །ཀྱེ་གཽ་ཏ་མ་རེ་ཞིག་ཞིང་སྣག་ཆེ་བ་སེར་སྨེ་བ་དོག་ས་ཚྭ་སྒོ་མ་མཆིས་པའི་ཕྱོགས་སུ་ས་བོན་སར་པ་གྲུང་པོ་མ་ཉམས་པར་མཆིས་པ་ལ་དུས་དུས་སུ་ལྷས་ཆར་ཕབ་ན་དེས་ན་ཤིང་ནྱ་གྲོ་དྷ་ཆེན་པོ་འདིར་འཁྲུངས་
[96b.4]ལགས་སོ། །དེ་ནས་བཅོམ་ལྡན་འདས་ཀྱིས་བྱུང་བ་དེ་ལ་ཚིགས་སུ་བཅད་དེ་བཀའ་སྩལ་པ། བྲམ་ཟེ་ཁྱོད་ཀྱིས་ཇི་ལྟ་བུར། །ཞིང་དང་ས་བོན་མངོན་སུམ་ལྟར། །དེ་བཞིན་ལས་ཀྱི་རྣམ་སྨིན་ཡང་། །དེ་བཞིན་གཤེགས་པའི་མངོན་སུམ་མོ། །ཇི་ལྟར་བྲམ་ཟེ་
[96b.5]ཁྱོད་ཀྱི་ས་བོན་ནི། །ཆུང་དང་ཤིན་ཏུ་ཤིང་ཆེན་དེ་མཐོང་བ། །བྲམ་ཟེ་ངས་ཀྱང་ས་བོན་ཆུང་ངུ་དང་། །ཕུན་སུམ་ཆེན་པོ་དེ་ཡང་དེ་བཞིན་མཐོང་། །དེ་ནས་བཅོམ་ལྡན་འདས་ཀྱིས་ཞལ་ནས་ལྗགས་བརྐྱང་བས་དབུ་སྐྲ་ལ་ཐུག་པའི་བར་ཞལ་གྱི་དཀྱིལ་འཁོར་ཐམས་ཅད་
[96b.6]གཡོགས་ནས་བྲམ་ཟེ་དེ་ལ་བཀའ་སྩལ་པ། བྲམ་ཟེ་དེ་ཇི་སྙམ་དུ་སེམས། གང་གི་ཞལ་ནས་ལྗགས་བྱུང་བས་ཞལ་གྱི་དཀྱིལ་འཁོར་ཐམས་ཅད་ཡོག་པར་བྱེད་པ་དེ་ཅི་ག་འཁོར་ལོས་སྒྱུར་བའི་རྒྱལ་སྲིད་སྟོང་གི་ཕྱིར་ཡང་ཤེས་བཞིན་དུ་བརྫུན་གྱི་ཚིག་གསུང་ངམ། 
[96b.7]ཀྱེ་གཽ་ཏ་མ་མ་ལགས་སོ། །བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། ང་ཡི་ལྗགས་ནི་སྒྱུ་མེད་བདེན་པས་བསྐྱེད་པ་དག །ཅི་ག་མི་བདེན་པ་ནི་གསུང་བར་འགྱུར་སྲིད་དམ། །བྲམ་ཟེ་ང་ཡིས་ཇི་སྐད་བཤད་པ་དེ་བཞིན་པས། །དེ་བཞིན་གཤེགས་པ་
[97a]
[97a.1]ཡིན་ཞེས་རྟོགས་པར་བྱ་བའི་རིགས། །དེ་ནས་བྲམ་ཟེ་དེ་མངོན་པར་དད་ནས་དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་ཞེས་བྱ་བ་ནས། ཐོག་མ་མེད་པའི་དུས་
[97a.2]ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། བཙུན་པ་བདག་ནི་འཕགས་སོ། །མངོན་པར་འཕགས་སོ་ཞེས་བྱ་བའི་བར་གོང་མ་བཞིན་དུའོ། །བདག་
[97a.3]བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས་བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་བྲམ་ཟེ་དེ་
[97a.4]བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ནས་ཡི་རངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་།། །།སྡོམ་ལ། ཀིམ་པི་ལ་དང་སྦྲུལ་གདུགས་དང་། །མ་ཐུ་ལ་དང་
[97a.5]ཡུལ་འཁོར་སྐྱོང་། །གླང་ཆེན་གྲོང་དང་གྲོང་ཁྱེར་ཆེ། །སྲུག་ན་དང་ནི་བྲམ་ཟེའི་གྲོང་། །གྲོང་ཁྱེར་ནག་པོ་རོ་ཧི་ཏ། །གསིང་མ་ཅན་དང་དེ་བཞིན་དུ། །དགའ་བ་འཕེལ་བས་ཚོགས་སུ་ནི། །བྱས་ཏེ་ཡང་དག་བརྗོད་པ་ཡིན། །བཅོམ་ལྡན་འདས་ཀིམ་པི་ལར་
[97a.6]བྱོན་ནས་ཀིམ་པི་ལའི་ནགས་ཁྲོད་ན་བཞུགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀིམ་པི་ལ་ལ་བཀའ་སྩལ་པ། ཀིམ་པི་ལ་དྲན་པ་ཉེ་བར་གཞག་པ་བཞི་ལ་བརྩམས་ཏེ་བསྒོམ་པ་ཁྱོད་ལ་བཤད་ཀྱིས། དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་
[97a.7]བཤད་དོ་ཞེས་དེ་སྐད་བཀའ་སྩལ་པ་ན། ཚེ་དང་ལྡན་པ་ཀིམ་པི་ལ་ཅང་མི་སྨྲའོ། །ལན་གཉིས་སུ་ཡང་དེ་བཞིན། ལན་གསུམ་དུ་ཡང་དེ་བཞིན་བརྗོད་པར་བྱའོ། །དེ་ནས་ཚེ་དང་ལྡན་པ་ཀུན་དགའ་བོས་ཚེ་དང་ལྡན་པ་ཀིམ་པི་ལ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་
[97b]
[97b.1]ཀིམ་པི་ལ་ཁྱོད་ལ་སྟོན་པ་གསུང་ངོ་། །ཚེ་དང་ལྡན་པ་ཀུན་དགའ་བོ་འཚལ་ཏོ། །ཚེ་དང་ལྡན་པ་གཽ་ཏ་མ་རབ་ཏུ་འཚལ་ཏོ། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེའི་དུས་ལ་བབ་ལགས་སོ། །
[97b.2]བདེ་བར་གཤེགས་པ་དེའི་དུས་ལ་བབ་ལགས་ཏེ། བཅོམ་ལྡན་འདས་ཀྱིས་དགེ་སློང་རྣམས་ལ་དྲན་པ་ཉེ་བར་གཞག་པ་བཞི་ལས་བརྩམས་ཏེ་བསྒོམ་པ་བཤད་ན། དེའི་སླད་དུ་དགེ་སློང་རྣམས་ཀྱིས་ཐོས་ནས་འཛིན་པར་འགྱུར་ལགས་སོ། །ཀུན་དགའ་བོ་དེའི་ཕྱིར་
[97b.3]ལེགས་པར་ཉོན་ལ་ཡིད་ལ་ཟུང་ཤིག་དང་བཤད་དོ། །འདི་ལ་དགེ་སློང་གང་ཡང་གྲོང་དང་གྲོང་རྡལ་ཞེས་བྱ་བ་དང་། དྲན་བཞིན་དུ་དབུགས་བརྔུབས་ན་དབུགས་བརྔུབས་སོ་ཞེས་སློབ་སྟེ་ཞེས་བྱ་བ་ནས། འགོག་པའི་རྗེས་སུ་ལྟ་ཞིང་དབུགས་ཕྱུང་བ་སློབ་སྟེ་ཞེས་བྱ་བའི་
[97b.4]བར་གོང་མ་བཞིན་དུའོ། །གང་གི་ཚེ་འཕགས་པའི་ཉན་ཐོས་དྲན་བཞིན་དུ་དབུགས་བརྔུབས་ན། དྲན་བཞིན་དུ་དབུགས་བརྔུབས་སོ་ཞེས་སློབ་པ་ཞེས་བྱ་བ་ནས། ལུས་ཀྱི་འདུ་བྱེད་ཤིན་ཏུ་སྦྱངས་ཏེ་ལུས་ལ་ལུས་ཀྱི་རྗེས་སུ་ལྟ་ཞིང་དབུགས་ཕྱུང་ངོ་ཞེས་སློབ་སྟེ་
[97b.5]ཞེས་བྱ་བའི་བར་གོང་མ་བཞིན་དུའོ། །དེའི་ཚེ་འཕགས་པའི་ཉན་ཐོས་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །ཀུན་དགའ་བོ་དཔེར་ན་ལམ་པོ་ཆེའི་བཞི་མདོར་རྡུལ་གྱི་
[97b.6]མཆོད་རྟེན་ཞིག་བརྩིགས་པར་འགྱུར་ལ་དེ་ནས་ཤར་ཕྱོགས་ནས་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་ཞིག་འོངས་ན། ཀུན་དགའ་བོ་ཇི་སྙམ་དུ་སེམས། རྡུལ་གྱི་མཆོད་རྟེན་འཇིག་པར་འགྱུར་རམ། བཙུན་པ་འགྱུར་ལགས་སོ། །དེ་བཞིན་
[97b.7]དུ་གང་གི་ཚེ་འཕགས་པའི་ཉན་ཐོས་དྲན་བཞིན་དུ་དབུགས་བརྔུབས་སོ། །ཞེས་བྱ་བ་ནས་ནང་གི་ཡིད་ལ་བྱེད་པ་ཡོད་པར་ཤེས་པ་ཞེས་བྱ་བའི་བར་གོང་མ་བཞིན་དུའོ། །གང་གི་ཚེ་འཕགས་པའི་ཉན་ཐོས་དགའ་བ་སོ་སོར་མྱོང་བ་ཞེས་བྱ་བ་ནས། སེམས་ཀྱི་འདུ་བྱེད་
[98a]
[98a.1]ཤིན་ཏུ་སྦྱངས་ཏེ་ཚོར་བ་རྣམས་ལ་ཚོར་བའི་རྗེས་སུ་ལྟ་ཞིང་དབུགས་ཕྱུང་ངོ་ཞེས་སློབ་བོ་ཞེས་བྱ་བའི་བར་གོང་མ་བཞིན་དུའོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །དཔེར་ན་ཀུན་
[98a.2]དགའ་བོ་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་གྱུར་ལ། དེ་ནས་ལྷོ་ཕྱོགས་ནས་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་ཞིག་འོངས་ན་ཞེས་བྱ་བ་ནས། ཚོར་བ་རྣམས་ལ་ཚོར་བའི་རྗེས་སུ་ལྟའོ་ཞེས་བྱ་བའི་བར་གོང་མ་
[98a.3]བཞིན་དུའོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །གང་གི་ཚེ་འཕགས་པའི་ཉན་ཐོས་སེམས་སོ་སོར་མྱོང་བ་དང་། སེམས་རབ་ཏུ་དགའ་བ་དང་། སེམས་མཉམ་པར་འཇོག་པ་དང་སེམས་རྣམ་པར་གྲོལ་བར་བྱེད་
[98a.4]ཅིང་དབུགས་བརྔུབས་ན་སེམས་རྣམ་པར་གྲོལ་བར་བྱེད་ཅིང་དབུགས་བརྔུབས་སོ་ཞེས་སློབ་བོ་སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ན་སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ངོ་ཞེས་སློབ་སྟེ། སེམས་ལ་སེམས་ཀྱི་རྗེས་སུ་ལྟའོ། །གང་གི་ཚེ་འཕགས་པའི་
[98a.5]ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ་མཆོད་རྟེན་དེ་ཉིད་ལ་ནུབ་ཕྱོགས་ནས་ཞེས་དཔེར་བྱའོ། །དེ་ལུས་དེ་དང་ཚོར་བ་དེ་དང་སེམས་དེ་ལ་བརྣབ་སེམས་ཡིད་མི་བདེ་བ་གཉིས་ཀ་ནུབ་པས་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བཏང་སྙོམས་སུ་གནས་སོ། །དེའི་
[98a.6]ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། དཔེར་ན་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་བརྩིགས་པར་གྱུར་ལ། དེ་ནས་བྱང་ཕྱོགས་ནས་བཞོན་པ་ཅན་ནམ་ཁྱོགས་སམ། ཤིང་རྟས་འཁྱམ་པ་ཞིག་འོངས་ན། ཀུན་དགའ་བོ་ཇི་སྙམ་
[98a.7]དུ་སེམས། རྡུལ་གྱི་མཆོད་རྟེན་འཇིག་པར་འགྱུར་རམ། བཙུན་པ་དེ་ལྟར་འགྱུར་ལགས་སོ། །ཞེས་བྱ་བ་ནས་དེ་ལྟར་ཆོས་ལ་ཆོས་ཀྱི་རྗེས་སུ་ལྟ་བ་ཞེས་བྱ་བའི་བར་གོང་མ་བཞིན་དུའོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། 
[98b]
[98b.1]ཀུན་དགའ་བོ་དེ་ལྟར་ན་དྲན་པ་ཉེ་བར་གཞག་པ་བཞིའི་དབང་དུ་བྱས་ཏེ། བསྒོམས་པ་ཡིན་ནོ། །དེ་ནས་བཅོམ་ལྡན་འདས་རི་འོར་ཞིག་ཏུ་བྱོན་ཏོ། །རི་འོར་དེ་ན་ཚེ་དང་ལྡན་པ་མཽད་གལ་གྱི་བུ་ཆེན་པོའི་ཞང་པོ་དྲང་སྲོང་རྣམས་ཀྱི་ནང་དུ་རབ་ཏུ་བྱུང་བ་དེ་ཚེ་དང་ལྡན་པ་མཽད་
[98b.2]གལ་གྱི་བུ་ཆེན་པོས་འདུལ་བར་འགྱུར་བས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་ཞང་པོ་ལ་སོམས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ཀྱི་ལྟར་
[98b.3]མཉན་ཏེ། དེའི་གདུལ་བའི་དུས་ཤེས་ནས་དྲང་སྲོང་རྣམས་ཀྱི་བསྟི་གནས་སུ་འཇུག་པར་བརྩམས་སོ། །དེ་ནས་དྲང་སྲོང་དེས་སྨྲས་པ། དགེ་སྦྱོང་འདུག་ཤིག །བྲམ་ཟེ་རྣམས་ཀྱི་བསྟི་གནས་འདིར་མ་འཇུག་ཤིག །དེས་སྨྲས་པ། ང་ཡང་བྲམ་ཟེ་ཡིན་ནོ། །དྲང་སྲོང་དེས་
[98b.4]ཚིགས་སུ་བཅད་དེ་སྨྲས་པ། བྲམ་ཟེ་ཁྱོད་ལ་བསང་བྱེད་མེད། །བླུགས་གཟར་ཡང་ནི་ཡོད་མ་ཡིན། །ཁྱོད་ནི་མགོ་རེག་མེ་མཆོད་མིན། །བྲམ་ཟེ་བདག་ཅེས་ཅི་སྟེ་སྨྲ། །ཚེ་དང་ལྡན་པ་མཽད་གལ་གྱི་བུ་ཆེན་པོས་ཀྱང་ཚིགས་སུ་བཅད་དེ་སྨྲས་པ། བྲམ་ཟེ་ང་ཡི་ངོ་ཚ་ཤེས། །
[98b.5]བསང་བྱེད་བླུགས་གཟར་ཤེས་རབ་ཉིད། །ཆུ་རྒྱུན་རྟག་འབབ་དད་པ་ནི། །ང་ཡི་རིལ་བ་སྤྱི་བླུགས་ཡིན། །ནང་དུ་ལེགས་པར་མཉམ་བཞག་པའི། །བདེན་པ་ཁོ་བོ་མེ་མཆོད་དེ། །ཡང་དག་སྡོམ་དང་དུལ་བ་ཡིས། །ཉིན་མཚན་དུ་ནི་སྦྱིན་སྲེག་བྱེད། །གལ་ཏེ་དེ་ལྟར་
[98b.6]གྱུར་ན་ཡང་དགེ་སྦྱོང་མགོ་རེག་ལ་ནི་འདིར་སྐབས་མི་འབྱེད་དོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་རླུང་དང་ཆར་དྲག་བཏང་ནས་མཚོ་བྲན་དང་ཉེ་བ་ཞིག་ཏུ་སོང་ནས་ཤིང་ཞིག་གི་དྲུང་དུ་རྟེན་ཅིང་འདུག་གོ། །དེ་ནས་ཀླུའི་རྒྱལ་པོ་དགའ་བོ་དང་ཉེ་དགའ་བོའི་འཁོར་ཞིག་གནས་པ་
[98b.7]དེས་བསམས་པ། འདི་ནི་འཕགས་པ་མཽད་གལ་གྱི་བུ་ཆེན་པོ་ཡིན་ཏེ། ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་ཀྱིས་བླ་མར་བྱ་བ་ཡིན་གྱིས། མ་ལ་བདག་གིས་འདིའི་མཆོད་པ་བྱ་བ་ལ་བརྩོན་པར་བྱའོ་སྙམ་སྟེ། ཀླུ་དེ་གནས་ནས་བྱུང་ནས་ཚེ་དང་ལྡན་པ་མཽད་གལ་གྱི་བུ་
[99a]
[99a.1]ཆེན་པོའི་ལུས་ལ་ལན་བདུན་དུ་དཀྲིས་ཏེ་སྟེང་ནས་མགོའི་གདེངས་ཀ་ཆེན་པོ་བྱས་ནས་འདུག་གོ། །དྲང་སྲོང་རྣམས་ཀྱི་ཆོས་ཉིད་ཀྱིས་གལ་ཏེ་སྡུག་བསྔལ་ལ་མ་བསམས་ན་དྲང་སྲོང་གི་ཆོས་ལས་ཉམས་པར་འགྱུར་བས་དེ་ནས་དྲང་སྲོང་དེ་འདི་སྙམ་དུ་སེམས་ཏེ། རབ་
[99a.2]ཏུ་བྱུང་བ་དེ་རླུང་དང་ཆར་དྲག་གིས་ཉེན་ནས་ཤི་བར་གྱུར་ཏེ། བདག་དྲང་སྲོང་གི་ཆོས་ལས་ཉམས་པར་གྱུར་ན་མི་རུང་ངོ་སྙམ་ནས། དེ་ནས་བསྟི་གནས་དེ་ནས་ཕྱིར་བྱུང་སྟེ། བལྟ་བར་བརྩམས་པ་ན། དེས་དེ་མཐོང་ནས་སྨྲས་པ། ཀྱེ་རབ་ཏུ་བྱུང་བ་ཁོ་བོ་ཅག་གི་བསྟི་
[99a.3]གནས་སུ་ཞུགས་ཤིག །དེས་སྨྲས་པ། དྲང་སྲོང་ཆེན་པོ་ཁྱོད་དྲང་སྲོང་གི་ཆོས་དེ་ལས་ཉམས་པར་གྱུར་ཏམ། དྲང་སྲོང་དེས་དེའི་ང་རོ་ལས་ངོ་ཤེས་ནས་སྨྲས་པ། འཕགས་པ་མཽད་གལ་གྱི་བུ་ཆེན་པོ་ལགས་སམ། དྲང་སྲོང་བདག་སྐྱེ་བོས་དེ་ལྟར་ཤེས་སོ། །འཕགས་
[99a.4]པ་དོན་ཅི་ཞིག་ལ་བྱོན། ཁྱོད་ཉིད་ཀྱི་གདུལ་བའི་དུས་ཤེས་ནས་འོངས་སོ་ཚུར་སྤྱོན་བཅོམ་ལྡན་འདས་ཀྱི་དྲུང་དུ་བཞུད་དོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་ཞང་པོ་ཁྲིད་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་
[99a.5]གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་ནས། ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་གི་ཞང་པོ་དྲང་སྲོང་གི་ནང་དུ་རབ་ཏུ་བྱུང་བ་འདི་ལགས་ན། བཅོམ་ལྡན་འདས་ཀྱིས་འདི་ལ་ཆོས་བཤད་པའི་རིགས་
[99a.6]སོ། །དེ་ནས་བཅོམ་ལྡན་འདས་ཀྱིས་དྲང་སྲོང་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་པས་དྲང་སྲོང་དེས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ནས་དེ་ནས་སྟན་ལས་ལངས་ཏེ་བླ་
[99a.7]གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། 
[99b]
[99b.1]བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །བཅོམ་ལྡན་འདས་ཀྱིས་དེ་དགེ་སློང་ཚུར་ཤོག་ཞེས་བྱ་བས་རབ་ཏུ་ཕྱུང་ངོ་ཞེས་བྱ་བ་ནས། དེ་བཞིན་གཤེགས་པས་ཚུར་ཤོག་བཀའ་སྩལ་པས། སྐྲ་བྱི་སྣམ་སྦྱར་གྱོན་པའི་ལུས་ལྡན་
[99b.2]ཞིང་། །མོད་ལ་དབང་པོ་རབ་ཞིར་གནས་གྱུར་ཏེ། །སངས་རྒྱས་དགོངས་པས་ལུས་གཟུགས་བཀབ་པར་གྱུར། །ཅེས་བྱ་བའི་བར་གོང་མ་བཞིན་དུའོ། །ཚེ་དང་ལྡན་པ་མཽད་གལ་གྱི་བུ་ཆེན་པོ་སོང་བ་དང་། ཀླུ་གཞོན་ནུ་དེ་གནས་དེ་ན་གཅིག་ཏུ་མི་དགའ་བར་
[99b.3]གྱུར་ནས། དེ་ནས་རི་འོར་དེར་ཡམས་ཀྱི་ནད་དག་བཏང་སྟེ། བདག་ཉིད་དྲང་སྲོང་གི་ཆ་བྱད་དུ་མངོན་པར་སྤྲུལ་ནས་བསྟི་གནས་དེར་སོང་སྟེ་གནས་སོ། །དེ་ནས་རི་འོར་ན་གནས་པའི་སྐྱེ་བོའི་ཚོགས་དེ་བསྟི་གནས་དེར་ལྷགས་ནས་དེ་རྣམས་ཀྱིས་སྨྲས་པ། དྲང་སྲོང་
[99b.4]ཆེན་པོ་བདག་ཅག་ལ་ཡམས་ཀྱི་ནད་བྱུང་ན་བདག་ཅག་གིས་ཇི་ལྟར་བགྱི། དྲང་སྲོང་གིས་སྨྲས་པ། ཕྱོགས་འདི་ཉིད་དུ་ཤོག་ལ་འདུག་ཤིག་དང་། ཞི་བར་འགྱུར་རོ། །དེ་ནས་རི་འོར་ན་གནས་པའི་སྐྱེ་བོའི་ཚོགས་དེ་ཕྱོགས་དེར་ལྷགས་ནས་གནས་སོ། །ཕྱོགས་
[99b.5]དེར་སྦྲུལ་གྱིས་གདུགས་བྱས་པས་སྦྲུལ་གདུགས་སྦྲུལ་གདུགས་ཞེས་བྱ་བར་གྲགས་ཏེ། དད་པ་ཅན་རྣམས་ཀྱིས་གཙུག་ལག་ཁང་ཡོ་བྱད་ཐམས་ཅད་ཡོད་པ་ཞིག་བརྩིགས་སོ། །སངས་རྒྱས་བཅོམ་ལྡན་འདས་མ་ཐུ་ལ་ན་འབབ་ཆུ་རབ་ཏུ་བཟང་ལྡན་ཞེས་བྱ་བའི་འགྲམ་སློབ་པ་རྣམས་
[99b.6]ཀྱི་ཨ་མྲའི་ཚལ་ན་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ལ་གནས་པར་བྱའི། གླིང་གཞན་མ་ཡིན། སྐྱབས་གཞན་མ་ཡིན་
[99b.7]ནོ། །དགེ་སློང་དག་ཁྱེད་ཀྱིས་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་པར་བྱའི། གླིང་གཞན་མ་ཡིན་ཞིང་སྐྱབས་གཞན་མ་ཡིན་པ་འདི་ལ་སོ་སོར་ཡང་དག་པར་བསླབ་པར་བྱའོ། །མྱ་ངན་དང་། སྨྲེ་སྔགས་
[100a]
[100a.1]འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་ནི་ཇི་ལྟ་བུ་ཞིག་ཡིན། གང་ཞིག་ཡོད་ན་ཅི་ལ་བརྟེན་ནས་ཅི་ལ་མངོན་པར་ཞེན་ཏེ། བདག་ནི་ཅི་ཡིན་ཞེས་རྗེས་སུ་ལྟ་བ་རྣམས་ལ་མྱ་ངན་དང་། སྨྲེ་སྔགས་འདོན་པ་དང་། 
[100a.2]སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་གང་དག་མ་སྐྱེས་པ་ནི་སྐྱེ་ཞིང་སྐྱེས་པ་རྣམས་ནི་ཕྱིར་ཞིང་འཕེལ་ཞིང་རྒྱས་པར་འགྱུར། བཙུན་པ་བཅོམ་ལྡན་འདས་ནི་ཆོས་རྣམས་ཀྱི་རྩ་བ་ལགས། བཅོམ་ལྡན་འདས་ནི་འདྲེན་པ་ལགས། བཅོམ་ལྡན་འདས་ནི་
[100a.3]སྟོན་པ་ལགས་པས་བཅོམ་ལྡན་འདས་ཀྱིས་དོན་འདི་ཉིད་དགེ་སློང་རྣམས་ལ་བཤད་ན། བཅོམ་ལྡན་འདས་ལས་དགེ་སློང་རྣམས་ཀྱིས་ཐོས་ནས་འཛིན་པར་འགྱུར་ལགས་སོ། །དགེ་སློང་དག་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །དགེ་
[100a.4]སློང་དག་གཟུགས་ཡོད་ན་གཟུགས་ལ་བརྟེན་ནས་གཟུགས་ལ་མངོན་པར་ཞེན་ཏེ། གཟུགས་ནི་བདག་ཡིན་ནོ་ཞེས་རྗེས་སུ་ལྟ་བ་རྣམས་ལ་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་གང་དག་མ་སྐྱེས་པ་ནི་སྐྱེ་ཞིང་སྐྱེས་
[100a.5]པ་རྣམས་ནི་ཕྱིར་ཞིང་འཕེལ་ཞིང་རྒྱས་པར་འགྱུར། དགེ་སློང་དག་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ཡོད་ན། རྣམ་པར་ཤེས་པ་ལ་བརྟེན་ནས་རྣམ་པར་ཤེས་པ་ལ་མངོན་པར་ཞེན་ཏེ་རྣམ་པར་ཤེས་པ་ནི་བདག་ཡིན་ནོ་ཞེས་རྗེས་སུ་ལྟ་
[100a.6]བ་རྣམས་ལ་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་གང་དག་མ་སྐྱེས་པ་ནི་སྐྱེ་ཞིང་སྐྱེས་པ་རྣམས་ནི་ཕྱིར་ཞིང་འཕེལ་ཞིང་རྒྱས་པར་འགྱུར་རོ། །དགེ་སློང་དག་ཁྱེད་ཀྱིས་ལྟོས་ཤིག་ཅེས་བྱ་བ་ནས། དྲན་བཞིན་དུ་དབུགས་
[100a.7]བརྔུབས་ན་བརྔུབས་སོ་ཞེས་སློབ་སྟེ། ཚོར་བ་ལ་ཚོར་བའི་རྗེས་སུ་ལྟའོ་ཞེས་བྱ་བའི་བར་གོང་མ་བཞིན་དུའོ། །དེའི་ཚེ་འཕགས་པའི་ཉན་ཐོས་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་སོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། 
[100b]
[100b.1]དཔེར་ན་ཀུན་དགའ་བོ་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་གྱུར་ལ་ལྷོ་ཕྱོགས་ནས་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་འོངས་ན་ཞེས་བྱ་བ་ནས། ཚོར་བ་ལ་ཚོར་བའི་རྗེས་སུ་ལྟའོ་ཞེས་བྱ་བའི་བར་གོང་མ་བཞིན་དུའོ། །དེའི་
[100b.2]ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །གང་གི་ཚེ་འཕགས་པའི་ཉན་ཐོས་སེམས་སོ་སོར་མྱོང་བ་དང་སེམས་རབ་ཏུ་དགའ་བ་དང་། སེམས་མཉམ་པར་འཇོག་པ་དང་སེམས་རྣམ་པར་གྲོལ་བར་བྱེད་ཅིང་དབུགས་བརྔུབས་སོ་ཞེས་
[100b.3]སློབ་པ་དང་། སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ན་སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ངོ་ཞེས་སློབ་སྟེ། སེམས་ལ་སེམས་ཀྱི་རྗེས་སུ་ལྟ་བ་དེའི་ཚེ་འཕགས་པའི་ཉན་ཐོས་སེམས་ལ་སེམས་ཀྱི་རྗེས་སུ་ལྟ་ཞིང་གནས་སོ། །དེའི་ཚེ་འཕགས་
[100b.4]པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །དཔེ་ནི་ནུབ་ཕྱོགས་ནས་ཁྱོགས་འོང་བ་དེ་ཉིད་བྱའོ། །དེ་ལུས་དེ་དང་ཚོར་བ་དེ་དང་སེམས་དེ་ལ་བརྣབ་སེམས་དང་། ཡིད་མི་བདེ་བ་དེ་དག་ནུབ་པས་ཆོས་ལ་ཆོས་ཀྱི་རྗེས་སུ་ལྟ་ཞིང་བཏང་སྙོམས་སུ་
[100b.5]གནས་སོ། །དེའི་ཚེ་འཕགས་པའི་ཉན་ཐོས་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། འདི་ལྟ་སྟེ་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་གྱུར་ལ། དེ་ནས་བྱང་
[100b.6]ཕྱོགས་ནས་ནི་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་འོངས་ན། ཀུན་དགའ་བོ་ཇི་སྙམ་དུ་སེམས། རྡུལ་གྱི་མཆོད་རྟེན་འཇིག་པར་འགྱུར་རམ། བཙུན་པ་དེ་ལྟར་འགྱུར་ལགས་སོ་ཞེས་བྱ་བ་ནས་དེ་ལྟར་ཆོས་རྣམས་ལ་ཆོས་ཀྱི་རྗེས་སུ་ལྟའོ་ཞེས་བྱ་བའི་བར་
[100b.7]གོང་མ་བཞིན་དུའོ། །དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། ཀུན་དགའ་བོ་དེ་ལྟར་ན་དྲན་པ་ཉེ་བར་གཞག་པ་བཞི་ལ་བརྟེན་ནས་བསྒོམས་པ་ཡིན་ནོ། །བཅོམ་ལྡན་འདས་ཡུལ་སྒྲ་ངན་ནས་ལྗོངས་རྒྱུ་ཞིང་གཤེགས་པ་ན། བང་
[101a]
[101a.1]མཛོད་སྟུག་པོ་ཅན་དུ་བྱོན་ནས། བང་མཛོད་སྟུག་པོ་ཅན་ན་བང་མཛོད་སྟུག་པོ་ཅན་གྱི་ཚལ་ན་བཞུགས་སོ། །བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཡུལ་སྒྲ་ངན་ནས་ལྗོངས་རྒྱུ་ཞིང་གཤེགས་པ་ན་བང་མཛོད་
[101a.2]སྟུག་པོ་ཅན་དུ་བྱོན་ནས། བང་མཛོད་སྟུག་པོ་ཅན་ན་བང་མཛོད་སྟུག་པོའི་ཚལ་ན་བཞུགས་སོ་ཞེས་ཐོས་སོ། །ཐོས་ནས་ཀྱང་ཚོགས་ནས་ཚོགས་དང་། ཁྱུ་ནས་ཁྱུར་འདུས་ཤིང་ཕྲད་ནས་བང་མཛོད་སྟུག་པོ་ཅན་ནས་བྱུང་སྟེ། བཅོམ་ལྡན་འདས་གང་ན་བ་དེར་དོང་སྟེ་ལྷགས་
[101a.3]པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་བཅོམ་ལྡན་འདས་ཀྱིས་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་
[101a.4]མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དོ།། །།འདུལ་བ་གཞི། བམ་པོ་སུམ་བཅུ་རྩ་བཞི་པ། དེའི་ཚེ་ཁྱིམ་བདག་གི་བུ་ཡུལ་འཁོར་སྐྱོང་འཁོར་དེ་ཉིད་དུ་
[101a.5]འདུས་ཤིང་འདུག་པར་གྱུར་ཏོ། །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་འདི་སྙམ་དུ་སེམས་ཏེ། ཇི་ལྟར་བཅོམ་ལྡན་འདས་ཀྱིས་གསུངས་པའི་དོན་བདག་གིས་ཤེས་པ་ལྟར་ན་ཁྱིམ་པ་ཁྱིམ་ན་གནས་པས་ཇི་སྲིད་འཚོའི་བར་དུ་ཚངས་པར་སྤྱོད་པ་གཅིག་ཏུ་སལ་གྱིས་དག་པ། 
[101a.6]མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། རྣམ་པར་བྱང་བ་སྤྱད་པ་འདི་ནི་སླ་བ་མ་ཡིན་པས་མ་ལ་བདག་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་སྙམ་མོ། །དེ་ནས་བཅོམ་ལྡན་
[101a.7]འདས་ཀྱིས་རྣམ་གྲངས་དུ་མར་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་
[101b]
[101b.1]ངོ་། །དེ་ནས་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །ཁྱིམ་བདག་
[101b.2]གི་བུ་ཡུལ་འཁོར་སྐྱོང་གིས་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་དོང་ནས་རིང་པོ་མ་ལོན་པར་རིག་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་
[101b.3]འདི་སྐད་ཅེས་གསོལ་ཏོ། །བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །ཁྱིམ་བདག་
[101b.4]གི་བུ་ཕ་དང་མ་གཉིས་ཀྱིས་གནང་ངམ། བཙུན་པ་མ་གནང་ངོ་། །ཁྱིམ་བདག་གི་བུ་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་རྣམས་ནི་ཕ་དང་མ་གཉིས་ཀྱིས་མ་གནང་བ་རབ་ཏུ་འབྱིན་པ་དང་། བསྙེན་པར་རྫོགས་པར་མི་བྱེད་དོ། །བཙུན་
[101b.5]པ་བདག་གིས་ཅི་ནས་ཕ་དང་མས་གནང་བ་དེ་ལྟར་བགྱི་ལགས་སོ། །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས། རང་གི་ཁྱིམ་གང་ན་བ་དེར་སོང་སྟེ་ཕྱིན་པ་དང་། ཕ་དང་མ་ལ་འདི་སྐད་ཅེས་
[101b.6]སྨྲས་སོ། །ཡབ་ཡུམ་མཁྱེན་པར་མཛོད་ཅིག །བདག་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མ་མཆིས་པར་རབ་ཏུ་འབྱུང་བར་བགྱིའོ། །བུ་ཡུལ་འཁོར་སྐྱོང་ཤེས་པར་གྱིས་ཤིག །ཁྱོད་ངེད་ཀྱི་བུ་གཅིག་པ་སྡུག་པ་ཡིད་དུ་འོང་བ་བཟོད་པ་མི་མཐུན་པ་མེད་པ་
[101b.7]ཡིན་པས་ཁྱོད་ཤི་བར་གྱུར་ན་ངེད་མི་འདོད་བཞིན་དུ་འབྲལ་གྲང་། གསོན་བཞིན་དུ་ག་ལ་གཏང་། ཡབ་ཡུམ་གལ་ཏེ་རེ་ཞིག་གནང་ན་ལེགས། གལ་ཏེ་མ་གནང་ན་དེང་སླན་ཅད་འཚལ་མ་ཡང་མི་འཚལ། ཕྱག་ཡང་མི་འཚལ་ལོ། །དེ་ནས་ཁྱིམ་བདག་གི་བུ་ཡུལ་འཁོར་
[102a]
[102a.1]སྐྱོང་གིས་ཉི་མ་གཅིག་ཀྱང་ཟན་བཅད་པ་བྱས་སོ། །གཉིས་དང་གསུམ་ནས་བདུན་གྱི་བར་དུ་ཟན་བཅད་པ་བྱས་སོ། །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཕ་དང་མས་ཁྱིམ་བདག་གི་བུ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །བུ་
[102a.2]ཡུལ་འཁོར་སྐྱོང་ཤེས་པར་གྱིས་ཤིག །ཁྱོད་ནི་ཤིན་ཏུ་གཞོན་པ་བདེ་བ་འདོད་པ་ཡིན་པས་ཁྱོད་ཀྱི་སྡུག་བསྔལ་མི་ཤེས་ཏེ། ཚངས་པར་སྤྱོད་པ་སྤྱད་དཀའོ། །རབ་ཏུ་དབེན་པ་བྱ་དཀའོ། །གཅིག་པུ་ཉིད་ལ་མངོན་པར་དགའ་བ་དཀའོ། །གནས་མལ་དགོན་པ་དང་། 
[102a.3]ནགས་ཁྲོད་དང་། བས་མཐར་གནས་པ་ནི་མནགས་དཀའོ། །བུ་ཡུལ་འཁོར་སྐྱོང་ཚུར་འདུག་ལ་འདོད་པ་དག་ལ་ཡང་སྤྱོད་ཅིག །སྦྱིན་པ་དག་ཀྱང་བྱིན་ཅིག །བསོད་ནམས་དག་ཀྱང་གྱིས་ཤིག །དེ་སྐད་སྨྲས་ན་ཁྱིམ་བདག་གི་བུ་ཡུལ་འཁོར་སྐྱོང་ཅང་མི་སྨྲའོ། །དེ་
[102a.4]ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཕ་དང་མས་ཉེ་དུ་རྣམས་ལ་བཅོལ་བ། ཀྱེ་ཉེ་དུ་དག་རེ་ཞིག་བུ་ཡུལ་འཁོར་སྐྱོང་སློང་ཤིག །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཉེ་དུ་རྣམས་ཁྱིམ་བདག་གི་བུ་ཡུལ་འཁོར་སྐྱོང་གང་ན་བ་དེར་དོང་སྟེ་ཕྱིན་ནས། ཁྱིམ་བདག་གི་བུ་ཡུལ་
[102a.5]སྐྱོང་ལ་འདི་སྐད་ཅེས་སྨྲས་སོ། །བུ་ཡུལ་འཁོར་སྐྱོང་མཁྱེན་པར་མཛོད་ཅིག །ཁྱོད་ནི་ཤིན་ཏུ་གཞོན་པས་བདེ་བ་བཞེད་པ་ལགས་ཞེས་བྱ་བ་ནས་བསོད་ནམས་དག་གྱིས་ཤིག་ཅེས་བྱ་བའི་བར་གོང་མ་བཞིན་དུའོ། །དེ་སྐད་སྨྲས་ན་ཁྱིམ་བདག་གི་བུ་ཡུལ་འཁོར་སྐྱོང་ཅང་མི་སྨྲའོ། །དེ་ནས་
[102a.6]ཁྱིམ་བདག་གི་བུ་ཡུལ་འཁོར་སྐྱོང་གི་ཕ་དང་མས་ཡུལ་འཁོར་སྐྱོང་གི་ནེའུ་ལྡངས་རྣམས་ལ་བཅོལ་བ། ཀྱེ་གཞོན་ནུ་དག་རེ་ཞིག་བུ་ཡུལ་འཁོར་སྐྱོང་སློང་ཤིག །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ནེའུ་ལྡངས་རྣམས་ཀྱིས་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །ཀྱེ་སྲས་
[102a.7]དེས་པ་ཡུལ་འཁོར་སྐྱོང་མཁྱེན་པར་མཛོད་ཅིག །ཁྱོད་ནི་ཤིན་ཏུ་གཞོན་པས་བདེ་བ་བཞེད་པ་ལགས་ལ་ཞེས་བྱ་བ་ནས། བསོད་ནམས་དག་མཛོད་ཅིག་ཅེས་བྱ་བའི་བར་སྔ་མ་བཞིན་དུའོ། །དེས་དེ་སྐད་སྨྲས་ན་ཁྱིམ་བདག་གི་བུ་ཡུལ་འཁོར་སྐྱོང་ཅང་མི་སྨྲའོ། །དེ་ནས་གཞོན་
[102b]
[102b.1]ནུ་དག་གིས་ཡུལ་འཁོར་སྐྱོང་གི་ཕ་དང་མ་ལ་འདི་སྐད་ཅེས་སྨྲས་སོ། །ཡབ་ཡུམ་སྲས་ཡུལ་འཁོར་སྐྱོང་འདི་གུམ་པས་ཅི་ཞིག་བགྱི། རབ་ཏུ་འབྱུང་དུ་གནོང་དང་། གལ་ཏེ་དགའ་བར་གྱུར་ན་འདི་གསོན་པོ་ཉིད་དུ་གཟིགས་པར་འགྱུར་ལ། གལ་ཏེ་མངོན་པར་མི་དགའ་
[102b.2]བར་གྱུར་ན་ཡང་བུའི་གནས་ཕ་མ་གཉིས་མ་ལགས་པ་གཞན་སུ་ཞིག་མཆིས། གཞོན་ནུ་དག་བདག་ཅག་ལ་གལ་ཏེ་རབ་ཏུ་བྱུང་ནས་ལྟ་བར་བྱེད་ན་དེ་བཞིན་དུ་གནང་བར་བྱའོ། །དེ་ནས་ཡུལ་འཁོར་སྐྱོང་གི་ནེའུ་ལྡངས་དག་གིས་ཁྱིམ་བདག་གི་བུ་ཡུལ་འཁོར་སྐྱོང་ལ་འདི་
[102b.3]སྐད་ཅེས་སྨྲས་(ས,སོ)། །དེས་པ་ཡུལ་འཁོར་སྐྱོང་མཁྱེན་པར་མཛོད་ཅིག །ཕ་དང་མས་གནང་སྟེ་འདི་སྐད་ཅེས་གལ་ཏེ་རབ་ཏུ་བྱུང་ནས་ལྟ་བར་བྱེད་ནའོ་ཞེས་ཀྱང་ཟེར་རོ། །ཤེས་ལྡན་དག་བལྟ་བར་བྱའོ། །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་རིམ་གྱིས་ལུས་
[102b.4]ཀྱི་མཐུ་དང་སྟོབས་བསྐྱེད་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཁྱིམ་བདག་གི་བུ་ཡུལ་འཁོར་སྐྱོང་
[102b.5]གིས་འདི་སྐད་ཅེས་གསོལ་ཏོ། །བཙུན་པ་བདག་ནི་ཕ་དང་མས་གནང་ལགས་ཀྱིས། བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་
[102b.6]སྤྱོད་པ་སྤྱད་པར་བགྱིའོ། །ཁྱིམ་བདག་གི་བུ་ཡུལ་འཁོར་སྐྱོང་གིས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་ཁྱིམ་བདག་གི་བུ་ཡུལ་འཁོར་སྐྱོང་རབ་ཏུ་ཕྱུང་བསྙེན་པར་རྫོགས་
[102b.7]པར་མཛད་ནས་བང་མཛོད་སྟུག་པོ་ཅན་དུ་ཇི་ཙམ་བཞེད་ཀྱི་བར་དུ་བཞུགས་ནས་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །
[103a]
[103a.1]དེ་ནས་ཚེ་དང་ལྡན་པ་ཡུལ་འཁོར་སྐྱོང་བསྙེན་པར་རྫོགས་ཏེ་ལོ་བཅུ་ལོན་ནས་དགྲ་བཅོམ་པ་ཐོབ་སྟེ་རྣམ་པར་གྲོལ་བའི་དགའ་བ་དང་བདེ་བ་ཉམས་སུ་མྱོང་ནས་འདི་སྙམ་དུ་སེམས་ཏེ། སྔོན་བདག་ཁྱིམ་པར་གྱུར་པ་ན་ཕ་དང་མ་ལ་རབ་ཏུ་བྱུང་ནས་བལྟ་བར་བྱའོ་
[103a.2]ཞེས་ཁས་བླངས་པ་ཡོད་ཀྱིས། མ་ལ་བདག་གིས་ཁས་བླངས་པ་དེ་མཐར་དབྱུང་ངོ་སྙམ་ནས། དེ་ནས་ཚེ་དང་ལྡན་པ་ཡུལ་འཁོར་སྐྱོང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་
[103a.3]གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཚེ་དང་ལྡན་པ་ཡུལ་འཁོར་སྐྱོང་གིས་འདི་སྐད་ཅེས་གསོལ་ཏོ། །བཙུན་པ་སྔོན་བདག་ཁྱིམ་པར་གྱུར་པ་ན་ཕ་དང་མ་ལ་བལྟ་བར་བགྱིའོ་ཞེས་གཡར་གྱིས་བླངས་པས་བདག་གཡར་གྱིས་བླངས་པ་དེ་མཐར་
[103a.4]འབྱིན་དུ་མཆིའོ། །དེ་ནས་བཅོམ་ལྡན་འདས་ཀྱི་ཐུགས་ཀྱིས་ཚེ་དང་ལྡན་པ་ཡུལ་འཁོར་སྐྱོང་གི་སེམས་ཁྱབ་པར་མཛད་ཅིང་ཁྱབ་པར་མཛད་ནས་ཐུགས་ལ་མཛད་ཅིང་། ཐུགས་ལ་མཛད་ནས་འདི་སྙམ་དུ་དགོངས་ཏེ། རིགས་ཀྱི་བུ་ཡུལ་འཁོར་སྐྱོང་ནི་སླར་ཡང་ཁྱིམ་ན་
[103a.5]གནས་པའམ། སོགས་འཇོག་སྤྱོད་པས་འདོད་པ་དག་ལ་ལོངས་སྤྱོད་པའི་འོས་མ་ཡིན་ནོ་སྙམ་དུ་མཁྱེན་ནས། ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་བཀའ་སྩལ་ཏོ། །ཡུལ་འཁོར་སྐྱོང་ཁྱོད་སོང་ལ་སེམས་ཅན་མ་རྒལ་བ་རྣམས་ནི་སྒྲོལ་ཅིག །མ་གྲོལ་བ་རྣམས་
[103a.6]ནི་གྲོལ་བར་གྱིས་ཤིག །དབུགས་མ་ཕྱིན་པ་རྣམས་ནི་དབུགས་ཕྱུང་ཤིག །ཡོངས་སུ་མྱ་ངན་ལས་མ་འདས་པ་རྣམས་ནི་ཡོངས་སུ་མྱ་ངན་ལས་ཟློས་ཤིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་
[103a.7]ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་ཚེ་དང་ལྡན་པ་ཡུལ་འཁོར་སྐྱོང་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་མཉན་ཡོད་དུ་བསོད་སྙོམས་ལ་
[103b]
[103b.1]ཞུགས་ཏེ། མཉན་ཡོད་དུ་བསོད་སྙོམས་སྤྱད་ནས་ཟས་ཀྱི་བྱ་བ་བྱས་ཏེ་ཟས་ཕྱི་མའི་བསོད་སྙོམས་ལས་སླར་ལོག་ནས་གནས་མལ་ཇི་ལྟར་སྤྱད་པ་མཁོས་སུ་ཕབ་སྟེ་ལྷུང་བཟེད་དང་ཆོས་གོས་བླངས་ནས་བང་མཛོད་སྟུག་པོ་ཅན་གང་ན་བ་དེར་སོང་སྟེ། རིམ་གྱིས་
[103b.2]སྤྱད་པ་སྤྱོད་ཅིང་རྒྱུ་བ་ན་བང་མཛོད་སྟུག་པོ་ཅན་དུ་ཕྱིན་ནས། བང་མཛོད་སྟུག་པོ་ཅན་གྱི་བང་མཛོད་སྟུག་པོའི་ཚལ་དུ་འདུག་གོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས། ལྷུང་བཟེད་དང་ཆོས་གོས་ཐོགས་ཏེ་བང་མཛོད་
[103b.3]སྟུག་པོ་ཅན་དུ་བསོད་སྙོམས་ལ་ཞུགས་ནས། དེ་རིམ་གྱིས་བང་མཛོད་སྟུག་པོ་ཅན་ནས་བསོད་སྙོམས་ལ་རྒྱུ་བ་ན་རང་གི་ཁྱིམ་གང་ན་དེར་སོང་ནས། དེའི་ཚེ་ཚེ་དང་ལྡན་པ་ཡུལ་འཁོར་སྐྱོང་གི་ཕ་བར་སྒོའི་ཁྱམས་ན་སྐྱེས་པ་སྐྲ་མཁན་གྱིས་སྐྲ་དང་ཁ་སྤུ་འཆོས་པ་ན། ཚེ་དང་ལྡན་
[103b.4]པ་ཡུལ་འཁོར་སྐྱོང་གི་ཕས་ཚེ་དང་ལྡན་པ་ཡུལ་འཁོར་སྐྱོང་སྒོ་དྲུང་ན་འདུག་པ་མཐོང་ངོ་། །མཐོང་ནས་ཀྱང་ཁ་ཟེར་བར་བྱེད་དེ། དགེ་སྦྱོང་མགོ་རེག་འོ་ནི་དག་གིས་ཁོ་བོའི་རིགས་ཀྱི་རྒྱུན་བཅད་དེ། འོ་ནི་དག་གིས་ཁོ་བོའི་བུ་གཅིག་པ་སྡུག་པ་ཡིད་དུ་འོང་བ་བཟོད་པ་མི་
[103b.5]མཐུན་པ་མེད་པ་ཡུལ་འཁོར་སྐྱོང་རབ་ཏུ་ཕྱུང་བསྙེན་པར་རྫོགས་པར་བྱས་ན། དགེ་སྦྱོང་མགོ་རེག་འོ་ནི་རྣམས་ལ་སུ་ཞིག་བསོད་སྙོམས་སྦྱིན་པར་བྱ་བར་སེམས། དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་རང་གི་ཁྱིམ་ནས་རྒྱ་གག་མ་གཏོགས་པ་སྦྱིན་པ་ཡང་མ་ཐོབ། 
[103b.6]བསྐྲད་ཀྱང་མ་བསྐྲད་པ་དང་མྱུར་བ་མྱུར་བར་ཕྱིར་བྱུང་ངོ་། །དེའི་ཚེ་ཚེ་དང་ལྡན་པ་ཡུལ་འཁོར་སྐྱོང་གི་སྔོན་གྱི་བྲན་མོ་རྒན་མོ་ཞིག་ཟན་དྲོན་རུལ་པ་ཞག་ལོན་པ་ཞིག་དོར་བའི་ཕྱིར་ཐོགས་ཏེ་སྒོར་བྱུང་བ་དང་། ཚེ་དང་ལྡན་པ་ཡུལ་འཁོར་སྐྱོང་གིས་སྔོན་གྱི་བྲན་མོ་རྒན་མོ་དེ་མཐོང་ངོ་། །
[103b.7]མཐོང་ནས་ཀྱང་བྲན་མོ་རྒན་མོ་དེ་ལ་འདི་སྐད་ཅེས་སྨྲས་སོ། །སྲིང་མོ་གལ་ཏེ་ཟན་དྲོན་རུལ་པ་ཞག་ལོན་པ་འདོར་བ་ཡིན་ན་ཁོ་བོས་བཟས་ལྷུང་བཟེད་འདིར་ཆུག་ཤིག །འཕགས་པ་གསོལ་ཅིག །དེ་ནས་སྔོན་གྱི་བྲན་མོ་རྒན་མོ་དེས་ཟན་དྲོན་རུལ་པ་ཞིག་ལོན་པ་ལྷུང་བཟེད་དུ་འཇུག་
[104a]
[104a.1]པ་ན་ཚེ་དང་ལྡན་པ་ཡུལ་འཁོར་སྐྱོང་གི་ལག་པ་དང་། རྐང་པ་དང་། བཞིན་དང་། སྣ་དང་། སྨྲ་དངགས་དག་གི་མཚན་མ་ཤིན་ཏུ་ལེགས་པར་བཟུང་ནས་འདི་སྐད་ཅེས་ཀྱང་སྨྲས་སོ། །རྗེའི་སྲས་ཡུལ་འཁོར་སྐྱོང་ལགས་སམ། སྲིང་མོ་
[104a.2]ཁོ་བོ་སྐྱེ་བོ་དག་གིས་དེ་ལྟར་ཤེས་སོ། །དེ་ནས་སྔོན་གྱི་བྲན་མོ་རྒན་མོ་དེ་རིངས་པ་རིངས་པར་ཚེ་དང་ལྡན་པ་ཡུལ་འཁོར་སྐྱོང་གི་ཕ་གང་ན་བ་དེར་སོང་སྟེ་ཕྱིན་ནས། ཚེ་དང་ལྡན་པ་ཡུལ་འཁོར་སྐྱོང་གི་ཕ་ལ་འདི་སྐད་ཅེས་སྨྲས་སོ། །ཇོ་བོ་མཁྱེན་པར་མཛོད་ཅིག །སྲས་
[104a.3]ཡུལ་འཁོར་སྐྱོང་བང་མཛོད་སྟུག་པོ་ཅན་དུ་བྱོན་ནས་རིང་མོ་ཞིག་ལགས་ན་ཉིད་ཀྱི་ཁབ་ཏུ་ནི་བྱོན་མི་བཞེད་དོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ལག་པ་གཡོན་པས་སྐྲ་བསྡུས་ནས་རས་ཡུག་གཅིག་གི་སྨད་གཡོགས་བགོས་བཞིན་དུ་ཚེ་དང་ལྡན་པ་ཡུལ་
[104a.4]འཁོར་སྐྱོང་གང་ན་བ་དེར་སོང་བ་དང་། དེའི་ཚེ་ཚེ་དང་ལྡན་པ་ཡུལ་འཁོར་སྐྱོང་རྩིག་དྲུང་ཞིག་ཏུ་འདུག་ནས་ཟན་དྲོན་རུལ་པ་ཞག་ལོན་པ་ཟ་བར་བྱེད་པ་དང་། དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །ཡུལ་
[104a.5]འཁོར་སྐྱོང་ཁྱོད་བང་མཛོད་སྟུག་པོ་ཅན་དུ་ཕྱིན་ནས་རིང་མོ་ཞིག་ལོན་ན་ཅིའི་ཕྱིར་རང་གི་ཁྱིམ་དུ་འཇུག་པར་མི་འདོད། ཟན་དྲོན་རུལ་པ་ཞག་ལོན་པ་ཁྱོད་ཀྱི་གྲེ་བར་ཡང་ཇི་ལྟར་འགྲོར་བཏུབ། ཁྱིམ་བདག་ཁྱོད་ཀྱི་ཁྱིམ་དུ་འོངས་ན་རྒྱ་གག་མ་གཏོགས་པ་སྦྱིན་པ་ཡང་མ་ཐོབ། བསྐྲད་
[104a.6]ཀྱང་མ་བསྐྲད་པ་དང་མྱུར་བ་མྱུར་བར་བྱུང་ངོ་། །བུ་ཡུལ་འཁོར་སྐྱོང་ཡིན་པར་ཁོ་བོས་མི་ཤེས་མོད། གལ་ཏེ ཁོ་བོས་ཤེས་ན་དེ་སྐད་མི་སྨྲ་བ་ཞིག །བུ་ཡུལ་འཁོར་སྐྱོང་བཟོད་པར་གསོལ་ལོ། །ཁྱིམ་བདག་བཟོད་དོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ཚེ་དང་ལྡན་པ་
[104a.7]ཡུལ་འཁོར་སྐྱོང་ལ་ཡན་ལག་ཐམས་ཅད་ཀྱིས་འཁྱུད་པ་བྱས་ནས་རང་གི་ཁྱིམ་དུ་སྟན་བཤམས་པ་ཉིད་ལ་འདུག་ཏུ་བཅུག་གོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ཡུལ་འཁོར་སྐྱོང་གི་མ་ལ་འདི་སྐད་ཅེས་སྨྲས་སོ། །བུ་ཡུལ་འཁོར་སྐྱོང་ཡུན་རིང་ཞིག་ལོན་ནས་
[104b]
[104b.1]ཁྱིམ་དུ་འོངས་ཀྱིས། ཀྱེ་རེ་ཞིག་ཁྱོད་བདག་ཉིད་ཀྱིས་སྣོད་དུ་ཚོས་ལ་སྟ་གོན་གྱིས་ཤིག་དང་དེ་ལ་བུ་ཡུལ་འཁོར་སྐྱོང་ལོངས་སྤྱོད་པར་འགྱུར་རོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་མས་རང་ཉིད་ཀྱིས་སྣོད་དུ་བཙོས་ནས་སྟ་གོན་བྱས་སོ། །དེ་ནས་མི་ཞིག་གིས་ཚེ་དང་
[104b.2]ལྡན་པ་ཡུལ་འཁོར་སྐྱོང་གི་མདུན་དུ་གསེར་གྱི་ཕུང་པོ་ཆེན་པོ་གལ་ཏེ་མི་གཅིག་ཕ་རོལ་ན་འགྲེང་ན་མི་གཅིག་ཚུ་རོལ་ན་འདུག་པ་མི་མཐོང་ལ། མི་གཅིག་ཚུ་རོལ་ན་འདུག་ན་གཅིག་ཕ་རོལ་ན་འགྲེང་བ་མི་མཐོང་བ་སྤུངས་སོ། །ཚེ་དང་ལྡན་པ་ཡུལ་འཁོར་སྐྱོང་གི་མས་ཚེ་དང་
[104b.3]ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །བུ་ཡུལ་འཁོར་སྐྱོང་ཁྱོད་ཀྱི་མ་ལ་བུད་མེད་རྣམས་ཀྱི་བུད་མེད་ཀྱི་ནོར་དང་། བུད་མེད་ཀྱི་བག་རྫོངས་དང་། བུད་མེད་ཀྱི་ཁུད་པ་ཞེས་བྱ་བ་གང་ཡིན་པ་ཡང་འདི་སྙེད་ཅིག་ཡོད་དོ། །གཞན་ཡང་ཁྱོད་ཀྱི་ཕའི་ནི་མཚན་མས་ཐེབས་
[104b.4]པའི་གསེར་དང་ས་ལེ་སྦྲམ་ཡང་བརྒྱ་ཕྲག་དུ་མ་དང་། སྟོང་ཕྲག་དུ་མ་དང་། བརྒྱ་སྟོང་ཕྲག་དུ་མ་ཡོད་ན་ཕལ་གཞན་ལྟ་སྨོས་ཀྱང་ཅི་དགོས། བུ་ཡུལ་འཁོར་སྐྱོང་ཚུར་ཁྱོད་འདུག་ལ་འདོད་པ་དག་ལ་ཡང་ཡོངས་སུ་སྤྱོད་ཅིག །སྦྱིན་པ་དག་ཀྱང་ཐོང་ཤིག །བསོད་ནམས་དག་ཀྱང་
[104b.5]གྱིས་ཤིག །ཁྱིམ་བདག་གི་ཆུང་མ་ཁྱོད་གལ་ཏེ་ཁོ་བོའི་ཚིག་ལ་དད་པས་མཉན་པར་བྱ་བར་སེམས་པ་ལྟ་ན། བདག་གིས་གདམས་ཤིང་རྗེས་སུ་བསྟན་ཏོ། །བུ་ཡུལ་འཁོར་སྐྱོང་གདམས་ངག་སྩོལ་ཅིག །བུ་ཡུལ་འཁོར་སྐྱོང་རྗེས་སུ་སྟོན་ཅིག་དང་། ཁྱོད་ཀྱི་ཚིག་ལ་
[104b.6]བདག་དད་པས་མཉན་པར་བགྱིའོ་སྙམ་དུ་སེམས་སོ། །ཁྱིམ་བདག་གི་ཆུང་མ་ཚུར་ཁྱོད་ཀྱིས་ཤ་ནའི་རས་སྐྱེ་སར་པར་བྱོས་ལ། གསེར་དང་ས་ལེ་སྦྲམ་གྱིས་ཁོང་སྟེ་ཤིང་རྟའི་ནང་དུ་ཆུག་ལ་ཆུ་བོ་གང་གཱའི་རྒྱུན་ཤུགས་དྲག་ཅིང་གཏིང་ཟབ་པ་གང་ན་ཡོད་པ་དེར་འོར་ཅིག །གཞི་དེ་ལས་
[104b.7]ཁྱོད་ཀྱི་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་སྐྱེ་བར་གྱུར་ཏ་རེ། དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་མ་འདི་སྙམ་དུ་སེམས་ཏེ། བདག་གིས་དེ་ལྟ་བུའི་བྱ་བས་ཀྱང་བུ་ཡུལ་འཁོར་སྐྱོང་བཟློག་པར་བྱ་བ་མ་
[105a]
[105a.1]ནུས་སོ་སྙམ་མོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་མས་མནའ་མ་ལ་བཅོལ་བ། ཀྱེ་བག་སར་རེ་ཞིག་ཇི་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་བཀྲུས་པ་དང་། དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་
[105a.2]དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བས། བུ་ཡུལ་འཁོར་སྐྱོང་དེ་སྔོན་ཁྱིམ་པར་གྱུར་པ་ན་དགའ་བ་དང་ཡིད་དུ་འོང་བར་འགྱུར་བ་དེ་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་ཁྲུས་དང་། 
[105a.3]དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བ་གྱིས་ལ་བུ་ཡུལ་འཁོར་སྐྱོང་གི་རྐང་པ་གཉིས་ལ་གཏུགས་ལ་འདི་སྐད་ཅེས། གང་གི་སླད་དུ་རྗེའི་སྲས་
[105a.4]བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་ལྷའི་བུ་མོ་ཇི་ལྟ་བུ་ཞིག་ཅེས་ཀྱང་སྨྲོས་ཤིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་སྔོན་གྱི་ཆུང་མས་ཇི་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་བཀྲུས་པ་དང་། དྲི་རྣམས་ཀྱིས་བྱུགས་པ་དང་། གོས་
[105a.5]རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བས་ཚེ་དང་ལྡན་པ་ཡུལ་འཁོར་སྐྱོང་སྔོན་ཁྱིམ་པར་གྱུར་པ་ན་དགའ་བ་དང་ཡིད་དུ་འོང་བར་འགྱུར་བ་དེ་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་
[105a.6]རྣམས་ཀྱིས་ཁྲུས་དང་། དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བ་བྱས་ནས་ཚེ་དང་ལྡན་པ་ཡུལ་འཁོར་སྐྱོང་གི་རྐང་པ་གཉིས་ལ་གཏུགས་ཏེ་འདི་
[105a.7]སྐད་ཅེས་སྨྲས་སོ། །རྗེའི་སྲས་གང་གི་སླད་དུ་བཅོམ་ལྡན་འདས་ཀྱི་སྤྱན་སྔ་ན་ཚངས་པར་སྤྱད་པ་སྤྱོད་པ་ལྷའི་བུ་མོ་དེ་ཇི་ལྟ་བུ་ཞིག་ལགས། སྲིང་མོ་ཁོ་བོ་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་ནི་ལྷའི་བུ་མོའི་ཆེད་དུ་མ་ཡིན་ནོ། །དེ་ནས་ཚེ་དང་ལྡན་པ་ཡུལ་འཁོར་
[105b]
[105b.1]སྐྱོང་གིས་སྔོན་གྱི་ཆུང་མ་ལ་སྲིང་མོ་ཞེས་ཚིག་ཏུ་སྨྲས་པས་བརྒྱལ་ནས་ས་ལ་འགྱེལ་ཏོ། །དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་ཕ་དང་མ་ལ་སྨྲས་པ། དེ་ཡབ་ཡུམ་གལ་ཏེ་ཁ་ཟས་བཏང་བ་ལགས་ན་ཅི་མི་སྩལ་ཏམ། བཏང་སྙོམས་སུ་བཞག་སྟེ་ཅི་མཐོ་
[105b.2]འཚམ་ལགས་སམ། བུ་ཡུལ་འཁོར་སྐྱོང་ལོངས་སྤྱོད་ཅིག །ཅེས་དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕ་དང་མས་ཚེ་དང་ལྡན་པ་ཡུལ་འཁོར་སྐྱོང་ལ་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་གྲངས་དུ་མར་གཙང་
[105b.3]ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །ཚེ་དང་ལྡན་པ་ཡུལ་འཁོར་སྐྱོང་གིས་ཟོས་ནས་ལག་པ་བཀྲུས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་འཁོད་དོ། །དེ་ནས་ཚེ་དང་ལྡན་པ་ཡུལ་
[105b.4]འཁོར་སྐྱོང་གིས་དེའི་ཚེ་ཚིགས་སུ་བཅད་དེ་སྨྲས་པ། ལྟོས་ཤིག་ལུས་ནི་ནོར་བུ་དང་། །རྣ་རྒྱན་གྱིས་ནི་བཀྲ་བྱས་པའང་། །ནད་དང་སླུ་བའི་ཆོས་ཅན་ཏེ། །བརྟན་པར་གནས་པ་ཡོད་མ་ཡིན། །སྐྲ་ཡི་ལན་བུ་བརྒྱད་ལྷས་ཤིང་། །མིག་ནི་མིག་སྨན་གྱིས་བསྐུས་པའང་། །
[105b.5]བྱིས་པ་རྨོངས་པར་བྱེད་ནུས་ཀྱི། །ཕ་རོལ་ཚོལ་བ་མ་ཡིན་ནོ། །དྲི་རྣམས་ཀྱིས་ནི་ལུས་བསྐུས་ལ། །རྐང་པ་བཙག་གིས་བྱུགས་པ་ཡང་། །བྱིས་པ་རྨོངས་པར་བྱེད་ནུས་ཀྱི། །ཕ་རོལ་ཚོལ་བ་མ་ཡིན་ནོ། །མིག་སྨན་གསེར་གྱིས་བཀྲ་བྱས་ཤིང་། །དུལ་བའི་ལུས་ནི་
[105b.6]བརྒྱན་པ་ཡང་། །བྱིས་པ་རྨོངས་པར་བྱེད་ནུས་ཀྱི། །ཕ་རོལ་ཚོལ་བ་མ་ཡིན་ནོ། །རི་དགས་འཆོར་བས་རྙི་བཙུགས་ནས། །རི་དགས་གཟུང་བར་མ་ནུས་ལྟར། །རྔོན་པ་འོ་དོད་འབོད་བཅུག་ལ། །ཟོས་ནས་གནས་སུ་འགྲོ་བར་བྱ། །དེ་ནས་ཚེ་དང་ལྡན་པ་ཡུལ་འཁོར་
[105b.7]སྐྱོང་གིས་ཕ་དང་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་བྱས་ནས་དེ་ཉིད་ནས་སྟེང་གི་ནམ་མཁའ་ལ་སོང་ངོ་། །དེ་ནས་ཚེ་དང་ལྡན་པ་ཡུལ་འཁོར་སྐྱོང་
[106a]
[106a.1]བང་མཛོད་སྟུག་པོ་ཅན་གང་ན་བ་དེར་སོང་སྟེ་ཕྱིན་ནས་བ་རུ་རའི་ཤིང་ཞིག་གི་དྲུང་དུ་ཉིན་པར་གནས་པར་བྱ་བའི་ཕྱིར་འདུག་གོ། །དེའི་ཚེ་རྒྱལ་པོ་ཀཽ་རབ་བྱ་ཚེ་དང་ལྡན་པ་ཡུལ་འཁོར་སྐྱོང་གི་སྙན་པ་ཡང་སྒྲོགས་ཤིང་གནས་ཏེ། ནམ་ཞིག་ན་བདག་ཤེས་
[106a.2]ལྡན་ཡུལ་འཁོར་སྐྱོང་མངོན་སུམ་དུ་མཐོང་བར་འགྱུར། ནམ་ཞིག་ན་གལ་ཏེ་ཞུ་བ་ལུང་བསྟན་པའི་ཕྱིར་སྐབས་ཕྱེ་ན་བདག་ཕྱོགས་འགའ་ཞིག་ཞུ་བར་འགྱུར་སྙམ་མོ། །དེ་ནས་རྒྱལ་པོ་ཀཽ་རབ་བྱས་ཚལ་སྲུང་བའི་མི་ལ་བསྒོ་བ། ཀྭའི་ནང་རྗེ་ཁྱོད་སོང་ལ་མྱུར་དུ་བང་མཛོད་སྟུག་པོ་ཅན་
[106a.3]གྱི་ཚལ་ཕྱག་དར་བྱོས་ཤིག །སང་ང་དེར་སྐྱེད་མོས་ཚལ་གྱི་སར་འགྲོའོ། །ལྷ་བཀའ་བཞིན་འཚལ་ཞེས་སྐྱེས་པ་དེས་རྒྱལ་པོ་ཀཽ་རབ་བྱའི་ལྟར་མཉན་ནས་བང་མཛོད་སྟུག་པོ་ཅན་གྱི་ཚལ་ཐམས་ཅད་ཕྱག་དར་བྱེད་པ་ན། མི་དེས་ཚེ་དང་ལྡན་པ་ཡུལ་འཁོར་སྐྱོང་བ་རུ་རའི་ཤིང་ཞིག་གི་
[106a.4]དྲུང་ན་ཉིན་པར་གནས་པར་བྱ་བའི་ཕྱིར་འདུག་པ་མཐོང་ངོ་། །མཐོང་ནས་ཀྱང་དེ་འདི་སྙམ་དུ་སེམས་ཏེ། རྒྱལ་པོ་ཀཽ་རབ་བྱ་གང་གི་སྙན་པ་ཡང་དང་ཡང་དུ་སྒྲོགས་ཤིང་གནས་ཏེ། ནམ་ཞིག་ན་བདག་ཤེས་ལྡན་ཡུལ་འཁོར་སྐྱོང་མངོན་སུམ་དུ་མཐོང་བར་འགྱུར། ནམ་ཞིག་ན་
[106a.5]གལ་ཏེ་ཞུ་བ་ལུང་བསྟན་པའི་ཕྱིར་སྐབས་ཕྱེ་ན་བདག་ཕྱོགས་འགའ་ཞིག་ཞུ་བར་འགྱུར་སྙམ་པའི་ཤེས་ལྡན་ཡུལ་འཁོར་སྐྱོང་དེ་ནི་འདི་ཡིན་ཏེ། བང་མཛོད་སྟུག་པོ་ཅན་གྱི་འདི་ལྟ་བུ་ཞིག་ཏུ་ཕྱིན་གྱིས། མ་ལ་བདག་གིས་རྒྱལ་པོ་ཀཽ་རབ་བྱ་ལ་སྦྲན་པར་བྱའོ་སྙམ་ནས། དེ་ནས་སྐྱེས་པ་
[106a.6]དེས་རྒྱལ་པོ་ཀཽ་རབ་བྱ་གང་ན་བ་དེར་སོང་སྟེ་ཕྱིན་ནས་རྒྱལ་པོ་ཀཽ་རབ་བྱ་ལ་འདི་སྐད་ཅེས་སྨྲས་སོ། །ལྷ་གང་གི་སྙན་པ་ཡང་དང་ཡང་དུ་སྒྲོགས་ཤིང་བཞུགས་ལ་ནམ་ཞིག་ན་བདག་ཤེས་ལྡན་ཡུལ་འཁོར་སྐྱོང་མངོན་སུམ་དུ་མཐོང་བར་འགྱུར། ནམ་ཞིག་ན་གལ་ཏེ་ཞུ་བ་ལུང་བསྟན་པའི་ཕྱིར་
[106a.7]སྐབས་ཕྱེ་ན་བདག་ཕྱོགས་འགའ་ཞིག་ཞུ་བར་འགྱུར་སྙམ་པའི་ཤེས་ལྡན་ཡུལ་འཁོར་སྐྱོང་དེ་ནི་དེ་ལགས་ཏེ། བང་མཛོད་སྟུག་པོ་ཅན་གྱི་འདི་ལྟ་བུ་ཞིག་ཏུ་མཆིས་ལགས་ཏེ། ལྷ་ད་དེའི་དུས་ལ་བབ་པར་དགོངས་སུ་གསོལ། དེ་ནས་རྒྱལ་པོ་ཀཽ་རབ་བྱས་མི་གཞན་ཞིག་ལ་བསྒོ་བ། ཀྭའི་ནང་
[106b]
[106b.1]རྗེ་ཚུར་བཞོན་པ་བཟང་པོ་མྱུར་དུ་སྡོགས་ཤིག །དེ་ལ་ང་ཞོན་ནས་དེང་ཁོ་ན་ཤེས་ལྡན་ཡུལ་འཁོར་སྐྱོང་བལྟ་བའི་ཕྱིར་འགྲོའོ། །ལྷ་བཀའ་བཞིན་འཚལ་ཞེས་མི་དེས་རྒྱལ་པོ་ཀཽ་རབ་བྱའི་ལྟར་མཉན་ནས་བཞོན་པ་བཟང་པོ་མྱུར་དུ་བསྡོགས་ཏེ། རྒྱལ་པོ་ཀཽ་རབ་བྱ་གང་ན་བ་དེར་སོང་
[106b.2]ནས་ཕྱིན་པ་དང་། རྒྱལ་པོ་ཀཽ་རབ་བྱ་ལ་འདི་སྐད་ཅེས་སྨྲས་སོ། །ལྷ་བཅིབས་པ་བཟང་པོ་བསྡོགས་ལགས་ཏེ། ལྷ་ད་དེའི་དུས་ལ་བབ་པར་དགོངས་སུ་གསོལ། དེ་ནས་རྒྱལ་པོ་ཀཽ་རབ་བྱ་བཞོན་པ་བཟང་པོ་ལ་ཞོན་ནས་བང་མཛོད་སྟུག་པོ་ཅན་ནས་བྱུང་སྟེ། ཚེ་དང་ལྡན་པ་ཡུལ་
[106b.3]འཁོར་སྐྱོང་ལ་བལྟ་བ་དང་། བསྙེན་བཀུར་བྱ་བའི་ཕྱིར་སོང་ནས། དེ་ཇི་ཙམ་བཞོན་པའི་བར་དུ་བཞོན་པས་སོང་སྟེ། བཞོན་པ་ལས་བབས་ནས་རྐང་པ་ཁོ་ནས་ཀུན་དགའ་ར་བར་ཞུགས་སོ། །ཚེ་དང་ལྡན་པ་ཡུལ་འཁོར་སྐྱོང་གིས་རྒྱལ་པོ་ཀཽ་རབ་བྱ་རྒྱང་རིང་པོ་ཁོ་ན་ནས་འོངས་པ་
[106b.4]མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། རྒྱལ་པོ་ཆེན་པོ་བྱོན་པ་ལེགས་སོ་ཚུར་སྤྱོན། རྒྱལ་པོ་ཆེན་པོ་ཁྱོད་ཉིད་ཀྱི་ཡུལ་ལགས་པས་བཞེད་ན་བདག་ཀྱང་སྟན་ལ་གཡར་དྲོངས་ཤིག །ཀྱེ་ཡུལ་འཁོར་སྐྱོང་བདག་གི་ཡུལ་ལགས་མོད་ཀྱི། འོན་ཀྱང་
[106b.5]ཡུལ་འཁོར་སྐྱོང་གིས་བདག་སྟན་ལ་གཡར་དྲང་བར་འཚལ་ལོ། །རྒྱལ་པོ་ཆེན་པོ་གདན་མཆིས་ཀྱིས་གལ་ཏེ་བཞེད་ན་བཞུགས་ཤིག །དེ་ནས་རྒྱལ་པོ་ཀཽ་རབ་བྱ་ཚེ་དང་ལྡན་པ་ཡུལ་འཁོར་སྐྱོང་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། མགུ་བར་འགྱུར་བའི་གཏམ་
[106b.6]རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་རྒྱལ་པོ་ཀཽ་རབ་བྱས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །ཤེས་ལྡན་ཡུལ་འཁོར་སྐྱོང་གལ་ཏེ་རིགས་དམན་པའམ། ལོངས་སྤྱོད་རྣམས་ཡོངས་སུ་ཟད་པའམ། གཏུགས་
[106b.7]པར་གྱུར་ན་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བ་ཡོད་ན། བདག་ཅག་རིགས་ནི་ཀཽ་རབ་བྱ་ཡིན་ལ། ལོངས་སྤྱོད་ནི་རྒྱ་ཆེ་བ་ཡིན་གྱིས། འདི་ལྟར་ཁོ་བོས་ཤེས་ལྡན་ཡུལ་འཁོར་སྐྱོང་ལ་ལོངས་སྤྱོད་ཀྱི་སྐལ་
[107a]
[107a.1]བ་དག་ལས་བགོ་བཤའ་བྱས། ཤེས་ལྡན་ཡུལ་འཁོར་སྐྱོང་ཚུར་ཁྱོད་འདུག་ལ་འདོད་པ་དག་ལ་ཡང་ཡོངས་སུ་སྤྱོད་ཅིག །སྦྱིན་པ་དག་ཐོང་ཤིག །བསོད་ནམས་དག་གྱིས་ཤིག །རྒྱལ་པོ་ཆེན་པོ་ཆ་མ་ལགས་པའི་མགྲོན་དུ་འབོད་པས་བདག་
[107a.2]མགྲོན་དུ་འབོད་ཀྱི་འཚམ་པས་ནི་མ་ལགས་སོ། །ཁྱོད་ལྟ་བུས་བདག་འདྲ་བའི་སྐྱེས་བུ་མཁས་པ་འདི་ལྟ་བུའི་མགྲོན་དུ་འབོད་པས་མགྲོན་དུ་ཡང་མ་འབོད་ཅིག །བདག་གིས་ཤེས་ལྡན་ཡུལ་འཁོར་སྐྱོང་དང་འཚམ་པའི་མགྲོན་དུ་འབོད་པས་མགྲོན་དུ་འབོད་པ་ཇི་ལྟ་བུ་ཞིག་ལགས། 
[107a.3]རྒྱལ་པོ་ཆེན་པོ་ཚུར་སྤྱོན། ཁྱོད་ཀྱིས་འདི་སྐད་ཅེས་ཀྱེ་ཡུལ་འཁོར་སྐྱོང་ཁོ་བོའི་ཡུལ་འབྱོར་ཅིང་གནོད་པ་མེད་པ། སྡོ་བ་མེད་ཅིང་འཚེ་བ་མེད་ལ་སློང་བ་པོའི་བསོད་སྙོམས་རྙེད་སླ་བ་ཡིན་གྱིས། ཤེས་ལྡན་ཡུལ་འཁོར་སྐྱོང་བང་མཛོད་སྟུག་པོ་ཅན་འདིར་གནོས་ཤིག་དང་། 
[107a.4]བདག་གིས་ཤེས་ལྡན་ཡུལ་འཁོར་སྐྱོང་ཆོས་བཞིན་གྱིས་བསྲུང་བ་དང་། བསྐྱབ་པ་དང་། སྦ་བ་བྱའོ་ཞེས་བགྱི་བ་ལགས་ན། རྒྱལ་པོ་ཆེན་པོ་སེམས་མངོན་པར་དད་པ་གང་ལ་གང་ལགས་པ་དེ་ཙམ་གྱིས་བགྱིས་ལགས་ཏེ་འཚལ་ལོ། །གཞན་ཡང་གལ་ཏེ་ཞུས་པ་ལུང་བསྟན་
[107a.5]པའི་ཕྱིར་སྐབས་ཕྱེ་ན་ཤེས་ལྡན་ཡུལ་འཁོར་སྐྱོང་ལ་བདག་ཞུ་ལགས་སོ། །རྒྱལ་པོ་ཆེན་པོ་གསུངས་ཤིག །ཐོས་ནས་ཁྱོད་ལ་རིག་པར་བགྱིའོ། །ཀྱེ་ཡུལ་འཁོར་སྐྱོང་བཞི་པོ་འདི་དག་ནི་ཡོངས་སུ་ཉམས་པ་ལགས་ཏེ། དེ་དག་གིས་ཡོངས་སུ་ཉམས་པའི་རིགས་ཀྱི་བུ་དག་སྐྲ་དང་ཁ་སྤུ་
[107a.6]བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འགྱུར་རོ། །བཞི་གང་ཞེ་ན། འདི་ལྟ་སྟེ། རྒ་བས་ཡོངས་སུ་ཉམས་པ་དང་། ནད་ཀྱིས་ཡོངས་སུ་ཉམས་པ་དང་། ཉེ་དུས་ཡོངས་སུ་ཉམས་པ་དང་། ལོངས་སྤྱོད་ཀྱིས་
[107a.7]ཡོངས་སུ་ཉམས་པའོ། །ཀྱེ་ཡུལ་འཁོར་སྐྱོང་རྒ་བས་ཡོངས་སུ་ཉམས་པ་གང་ཞེ་ན། འདི་ལ་རིགས་ཀྱི་བུ་རྒས་འཁོགས་གཏུགས་པར་གྱུར་ནས་དེ་འདི་སྙམ་དུ་སེམས་ཏེ། ད་ནི་བདག་རྒས་འཁོགས་གཏུགས་པས་བདག་གིས་རེ་ཞིག་འདོད་པ་དག་བདོག་ཀྱང་ལོངས་སྤྱད་པར་
[107b]
[107b.1]སླ་བ་མ་ཡིན་ན་མི་བདོག་ན་ལྟ་སྨོས་ཀྱང་ཅི་དགོས། མ་ལ་བདག་སྐྲ་དང་ཁ་སྤུ་བྲེགས་ལ་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་སྙམ་ནས། དེ་རྒ་བའི་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་
[107b.2]བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་སྟེ། འདི་ནི་རྒ་བའི་ཡོངས་སུ་ཉམས་པ་ཞེས་བྱའོ། །ཤེས་ལྡན་ཡུལ་འཁོར་སྐྱོང་རྒ་བའི་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ན་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་
[107b.3]པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་། དེ་ཅིའི་ཕྱིར་ཞེ་ན། ཤེས་ལྡན་ཡུལ་འཁོར་སྐྱོང་ནི་གཞོན་ནུ་ཐོར་བུ་ལང་ཚོ་ལ་བབ་པ། སྐྲ་གནག་པ། ན་ཚོད་དར་ལ་བབ་པ་དང་ལྡན་པ་ཡིན་ཏེ། གང་གི་ཚེ་རྩེད་མོ་དང་། དགའ་བ་དང་། མགུ་བ་དང་། ཆ་བ་དང་། བརྒྱན་པའི་
[107b.4]གནས་ལ་བརྩོན་པ་དང་ལྡན་པས་གནས་པར་བྱ་བ་དེའི་ཚེ་ཉེ་དུ་རྣམས་མཆི་མས་བརྣངས་ཤིང་ངུ་བཞིན་དང་བཅས་པས་མ་རངས་བཞིན་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ན། ཤེས་ལྡན་ཡུལ་འཁོར་སྐྱོང་
[107b.5]གིས་ཅི་ཞིག་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་། དེ་ལ་ནི་ཁོ་བོས་རངས་པ་མ་ཡིན་ཏེ་མི་བཟོད་དོ། །ཀྱེ་ཤེས་ལྡན་ཡུལ་འཁོར་སྐྱོང་ནད་ཀྱིས་ཡོངས་སུ་ཉམས་པ་གང་ཞེ་ན། 
[107b.6]འདི་ལ་རིགས་ཀྱི་བུ་ན་བ་སྡུག་བསྔལ་བ་ནད་ཚབས་ཆེ་བར་གྱུར་ནས་དེ་འདི་སྙམ་དུ་སེམས་ཏེ། བདག་ནི་ན་བ་སྡུག་བསྔལ་བ་ནད་ཚབས་ཆེ་བས་བདག་གིས་རེ་ཞིག་འདོད་པ་དག་བདོག་ཀྱང་ལོངས་སྤྱད་པར་སླ་བ་མ་ཡིན་ན་མི་བདོག་ན་ལྟ་སྨོས་ཀྱང་ཅི་དགོས། མ་ལ་བདག་སྐྲ་དང་ཁ་སྤུ་བྲེགས་
[107b.7]ནས་གོས་ངུར་སྨྲིག་བགོས་ནས་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནད་ཀྱིས་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་ཞེས་བྱ་བ་ནས་རབ་ཏུ་འབྱུང་ཞེས་བྱ་བའི་བར་གོང་མ་བཞིན་དུའོ། །འདི་ནི་
[108a]
[108a.1]ནད་ཀྱིས་ཡོངས་སུ་ཉམས་པ་ཞེས་བྱའོ། །ཤེས་ལྡན་ཡུལ་འཁོར་སྐྱོང་ནི་ནད་ཀྱིས་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ནོ། །སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཞེས་བྱ་བ་ནས་རབ་ཏུ་བྱུང་ཞེས་བྱ་
[108a.2]བའི་བར་གོང་མ་བཞིན་དུའོ། །དེ་ཅིའི་ཕྱིར་ཞེ་ན། ཤེས་ལྡན་ཡུལ་འཁོར་སྐྱོང་གནོད་པ་མེད་ཅིང་ནད་མེད་པའི་རང་བཞིན་ཅན་དང་། རན་པར་འཇུག་པའི་དྲོད་དང་ལྡན་པ་སྟེ། ཧ་ཅང་བསིལ་བ་མ་ཡིན་པ་དང་། ཧ་ཅང་ཚ་བ་མ་ཡིན་པ་དང་། ཁམས་སྙོམས་པས་གནོད་
[108a.3]པ་མེད་པ་དང་ལྡན་པས་ཁྱོད་ཀྱིས་ཟོས་པ་དང་། འཐུངས་པ་དང་། འཆོས་པ་དང་། མྱངས་པ་རྣམས་ལེགས་པར་བདེ་བར་འཇུ་བར་འགྱུར་ན། ཤེས་ལྡན་ཡུལ་འཁོར་སྐྱོང་དེ་ལ་ཅི་ཞིག་ཤེས་མཐོང་ཞེས་བྱ་བ་ནས་རབ་ཏུ་འབྱུང་ཞེས་བྱ་བའི་བར་གོང་མ་བཞིན་དུའོ། །
[108a.4]དེ་ལ་ནི་ཁོ་བོ་རངས་པ་མ་ཡིན་ཏེ་མི་བཟོད་དོ། །ཀྱེ་ཡུལ་འཁོར་སྐྱོང་ཉེ་དུས་ཡོངས་སུ་ཉམས་པ་གང་ཞེ་ན། འདི་ལ་རིགས་ཀྱི་བུའི་ཉེ་དུ་རྣམས་རབས་ཆད་ཉེ་དུ་རྣམས་ཁ་དག་ནས་དེ་འདི་སྙམ་དུ་སེམས་ཏེ། བདག་གི་ཉེ་དུ་རྣམས་རབས་ཆད་ཉེ་དུ་རྣམས་ཁ་དག་པས་མ་ལ་བདག་སྐྲ་དང་ཁ་སྤུ་
[108a.5]བྲེགས་ནས་ཞེས་བྱ་བ་ནས་རབ་ཏུ་འབྱུང་བར་བྱའོ་ཞེས་བྱ་བའི་བར་གོང་མ་བཞིན་དུའོ། །དེ་ཉེ་དུའི་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ཏེ་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་གོང་མ་བཞིན་དུའོ། །འདི་ནི་ཉེ་དུས་ཡོངས་སུ་ཉམས་པ་ཞེས་བྱའོ། །ཤེས་
[108a.6]ལྡན་ཡུལ་འཁོར་སྐྱོང་ནི་ཉེ་དུས་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ན། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །དེ་ཅིའི་ཕྱིར་ཞེ་ན། ཡུལ་འཁོར་སྐྱོང་གི་ཉེ་དུ་ནི་ཀཽ་རབ་བྱའི་རིགས་ནས་བཟུང་སྟེ་
[108a.7]བརྒྱུད་པ་བང་མཛོད་སྟུག་པོ་ཅན་འདི་ཉིད་ན་རྒྱས་པར་ཡོད་ན། ཤེས་ལྡན་ཡུལ་འཁོར་སྐྱོང་གིས་ཅི་ཞིག་ཤེས་མཐོང་ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་གོང་མ་བཞིན་དུའོ། །དེ་ལ་ནི་ཁོ་བོས་རངས་པ་མ་ཡིན་ཏེ་མི་བཟོད་དོ། །ཀྱེ་ཡུལ་འཁོར་སྐྱོང་ལོངས་སྤྱོད་ཀྱིས་ཡོངས་སུ་ཉམས་
[108b]
[108b.1]པ་གང་ཞེ་ན། འདི་ལ་རིགས་ཀྱི་བུའི་ལོངས་སྤྱོད་སྲབས་པ་དང་། ཡོངས་སུ་ཟད་པ་དང་། གཏུགས་པར་གྱུར་ནས་དེ་འདི་སྙམ་དུ་སེམས་ཏེ། བདག་གི་ལོངས་སྤྱོད་ནི་སྲབས་པ་དང་། ཡོངས་སུ་ཟད་པ་དང་། གཏུགས་པར་གྱུར་གྱིས། མ་ལ་བདག་སྐྲ་དང་ཁ་སྤུ་བྲེགས་
[108b.2]ནས་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་དུའོ། །དེ་ལོངས་སྤྱོད་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ནས་ཞེས་བྱ་བ་ནས་རབ་ཏུ་འབྱུང་ངོ་། །ཞེས་བྱ་བའི་བར་གོང་མ་བཞིན་དུའོ། །འདི་ནི་ལོངས་སྤྱོད་ཀྱིས་ཡོངས་སུ་ཉམས་པ་ཞེས་བྱའོ། །ཤེས་
[108b.3]ལྡན་ཡུལ་འཁོར་སྐྱོང་ནི་ལོངས་སྤྱོད་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ན། ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་གོང་མ་བཞིན་དུའོ། །ཤེས་ལྡན་ཡུལ་འཁོར་སྐྱོང་ནི་བང་མཛོད་སྟུག་པོ་ཅན་འདི་ན་རིགས་མཆོག་དང་རིགས་བཟང་པོ་ཡིན་པས་འདི་ལྟ་སྟེ། ལོངས་
[108b.4]སྤྱོད་ཆེན་པོ་དང་ལྡན་པ་ཡིན་ན། འདི་ལ་ཤེས་ལྡན་ཡུལ་འཁོར་སྐྱོང་གིས་ཅི་ཞིག་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་། དེ་ལ་ནི་ཁོ་བོ་རངས་པ་མ་ཡིན་ཏེ་མི་བཟོད་དོ། །རྒྱལ་པོ་
[108b.5]ཆེན་པོ་བཞི་པོ་འདི་དག་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་ཡིད་འབྱུང་བའི་ལམ་དུ་གསུངས་ཏེ། ཡིད་འབྱུང་བ་དེ་དག་གིས་ཡིད་བྱུང་ནས་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་
[108b.6]ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འགྱུར་ཏེ། རྒྱལ་པོ་ཆེན་པོ་འཇིག་རྟེན་འདི་ཐམས་ཅད་ནི་རྒ་བས་ཉེ་བར་ཁྲིད་པ་ཡིན། འཇིག་རྟེན་འདི་ནི་རྗེས་སུ་འགྲོ་བ་མེད་པས་སྐྱབས་མེད་པ་ཡིན། འཇིག་རྟེན་འདི་ནི་ཐམས་ཅད་བོར་ཏེ་འགྲོ་བར་འགྱུར་བས་
[108b.7]བདོག་པ་མེད་པ་ཡིན། འཇིག་རྟེན་འདི་ནི་ངོམས་མི་ཤེས་ཏེ་སྲེད་པས་འཁོལ་བས་ཆོག་མི་ཤེས་པ་ཡིན་པར་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །བདག་གིས་མདོར་
[109a]
[109a.1]བསྡུས་ཏེ་གསུངས་ཤིང་རྣམ་པར་མ་ཕྱེ་བ་འདིའི་དོན་རྒྱས་པར་འཚལ་བར་མི་འགྱུར་བས། ཤེས་ལྡན་ཡུལ་འཁོར་སྐྱོང་གིས་དོན་དེ་ཉིད་ཅི་ནས་བདག་གི་ཤེས་ལྡན་ཡུལ་འཁོར་སྐྱོང་གིས་མདོར་བསྡུས་ཏེ་གསུངས་ཤིང་རྣམ་པར་མ་ཕྱེ་བ་འདིའི་དོན་རྒྱས་པར་འཚལ་བར་
[109a.2]འགྱུར་བར་རྒྱས་པར་བཤད་དུ་གསོལ། ཤེས་ལྡན་ཡུལ་འཁོར་སྐྱོང་གིས་འདི་སྐད་ཅེས་འཇིག་རྟེན་འདི་ཐམས་ཅད་ནི་རྒ་བས་ཉེ་བར་ཁྲིད་པ་ཡིན་ནོ། །ཞེས་གསུངས་པ་གང་ལགས་པ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས། དེའི་ཕྱིར་རྒྱལ་པོ་ཆེན་པོ་ཁྱོད་ཉིད་
[109a.3]ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ཇི་སྙམ་དུ་སེམས། གང་གི་ཚེ་ཁྱོད་ལོ་ཉི་ཤུ་འམ་ལོ་ཉི་ཤུ་རྩ་ལྔ་ལོན་པར་གྱུར་པ་ན་ན་ཚོད་ཀྱིས་གཞོན་ནུ་ཐོར་བུ་ལང་ཚོ་ལ་བབ་པ། སྐྲ་གནག་པ། ཉམ་རྩལ་བདོ་བ་དང་ལྡན་པ་དེ་དང་ད་ལྟར་གྱི་ལུས་སུ་
[109a.4]འདི་ལྟ་སྟེ་ཚེ་འམ། ཁ་དོག་གམ། སྟོབས་སམ། ཤུགས་སམ། སྨྲ་དངགས་སམ། སྲིད་དུ་འམ། སྦོམས་སུ་མཉམ་ཞིང་མཚུངས་པར་མཐོང་ངམ། ཀྱེ་ཡུལ་འཁོར་སྐྱོང་གང་གི་ཚེ་བདག་ལོ་ཉི་ཤུ་འམ་ལོ་ཉི་ཤུ་རྩ་ལྔ་ལོན་པར་གྱུར་པ་ན་ན་ཚོད་ཀྱིས་གཞོན་ནུ་ཐོར་བུ་ལང་ཚོ་ལ་
[109a.5]བབ་པ། སྐྲ་གནག་པ། ཉམ་རྩལ་བདོ་བ་དང་ལྡན་པ་དེ་དང་ད་ལྟར་གྱི་ལུས་སུ་འདི་ལྟ་སྟེ་ཚེ་འམ། ཁ་དོག་གམ། སྟོབས་སམ། ཤུགས་སམ། སྲིད་དུ་འམ། སྦོམས་སུ་འམ། སྨྲ་དངགས་སུ་མཉམ་ཞིང་མཚུངས་པར་མ་མཐོང་སྟེ། ད་ནི་བདག་ན་ཚོད་ཀྱིས་ལོ་
[109a.6]བརྒྱད་བཅུ་ལོན་པས་རྒས་འཁོགས་གཏུགས་ཏེ་བར་འགའ་བདག་འདུག་པ་དང་ལངས་པ་ཡང་གཞན་གྱིས་བྱ་དགོས་སོ། །རྒྱལ་པོ་ཆེན་པོ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་འདི་ལས་
[109a.7]དགོངས་ནས་འཇིག་རྟེན་འདི་ཐམས་ཅད་ནི་རྒ་བས་ཉེ་བར་ཁྲིད་པ་ཡིན་ནོ། །ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་དེ་ལ་ནི་བདག་རངས་ཏེ་བཟོད་དོ། །
[109b]
[109b.1]ཤེས་ལྡན་ཡུལ་འཁོར་སྐྱོང་གང་ལ་རངས་ཏེ་བཟོད་པ་དེ་ལ་བདག་ཀྱང་རངས་ཏེ་བཟོད་དོ། །གང་ཡང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་རྗེས་སུ་འགྲོ་བ་མེད་པས་སྐྱབས་མེད་པ་ཡིན་ནོ་ཞེས་གསུངས་པ་བདག་ལ་ནི་བུ་དང་། ཆུང་མ་དང་། བྲན་དང་། ལས་
[109b.2]བགྱིད་པ་དང་། བཞད་གད་པ་དང་། སྐྲ་མཁན་དང་། ཁྲུས་མཁན་དང་། འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་རྐྱ་དང་། ཤིང་རྟ་པ་དང་། བཤན་ཐོགས་དང་། གཞུ་འཛིན་པ་དང་། འདྲོལ་བུ་དང་། གོ་རེ་ལོང་བགྱིད་པ་དང་། བྲོ་གར་ལེན་པ་རྣམས་དང་། 
[109b.3]རྒྱལ་པོའི་བུ་དཔའ་བརྟུལ་ཕོད་པ། རབ་ཏུ་གནོན་ཚན་པོ་ཆེ་ཆེན་པོ་དང་ལྡན་པ་གང་དག་བདག་གི་གཤེད་མ་ཕྱིར་རྒོལ་བ་མི་མཛའ་བ་དག་མཆིས་པ་སླར་འཇོམས་པར་བགྱིད་པ་མཆིས་ན། འོན་ཀྱང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་རྗེས་སུ་འགྲོ་བ་མེད་པས་
[109b.4]སྐྱབས་མེད་པ་ཡིན་ནོ་ཞེས་གསུངས་པ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས་རྒྱལ་པོ་ཆེན་པོ་དེའི་ཕྱིར་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ད་ལྟར་ཁྱོད་ལ་ལུས་ཀྱིས་གནོད་པ་འགའ་མཆིས་སམ། ཀྱེ་ཡུལ་
[109b.5]འཁོར་སྐྱོང་བདག་ལ་མཆིས་ཏེ་ད་ལྟར་རླུང་གིས་རྒྱབ་ཏུ་གནོད་དོ། །རྒྱལ་པོ་ཆེན་པོ་གང་གི་ཚེ་རླུང་གིས་རྒྱབ་ཏུ་གནོད་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བྱེད་པ་དང་། བཞད་གད་པ་དང་། སྐྲ་མཁན་དང་། ཁྲུས་མཁན་དང་། འདུལ་སྦྱོང་མཁན་
[109b.6]དང་། གླང་པོ་ཆེ་ལ་ཞོན་པ་དང་། རྟ་རྐྱ་དང་། ཤིང་རྟ་པ་དང་། བཤན་ཐོགས་དང་། གཞུ་འཛིན་དང་། འདྲོལ་བུ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ། རབ་ཏུ་གནོན་ཚན་པོ་ཆེ་ཆེན་པོ་དང་ལྡན་པ་གང་དག་ཡིན་པ་ཚུར། བདག་
[109b.7]ལ་སྐྱེས་ཤིང་བྱུང་བའི་སྡུག་བསྔལ་དྲག་པོ་རྩུབ་པ་ཚ་བ་མི་བཟོད་པ་ཡིད་དུ་མི་འོང་བའི་ཚོར་བ་རྣམས་ཆོམས་ཤིག་ཅེས་བགྱིས་ན་འགྲུབ་བམ། ཀྱེ་ཡུལ་འཁོར་སྐྱོང་མ་ལགས་སོ། །གང་གི་ཚེ་རླུང་གིས་བདག་གི་རྒྱབ་ཏུ་གནོད་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་
[110a]
[110a.1]བགྱིད་པ་དང་། བཞད་གད་པ་དང་། སྐྲ་མཁན་དང་། ཁྲུས་མཁན་དང་། འདུལ་སྦྱོང་མཁན་དང་། གླང་པོ་ཆེའི་གཉར་ཞོན་པ་དང་། རྟ་རྐྱ་དང་། ཤིང་རྟ་དང་། བཤན་ཐོགས་དང་། གཞུ་འཛིན་དང་། འདྲོལ་བུ་དང་། གོ་རེ་ལོང་བགྱིད་པ་དང་། བྲོ་གར་ལེན་པ་དང་། 
[110a.2]རྒྱལ་པོའི་བུ་དཔའ་བ་རྟུལ་ཕོད་པ། རབ་ཏུ་གནོན་ཚན་པོ་ཆེ་ཆེན་པོ་དང་ལྡན་པ་གང་དག་ཡིན་པ་ཚུར། བདག་ལ་བྱུང་ཞིང་སྐྱེས་པའི་སྡུག་བསྔལ་དྲག་པོ་རྩུབ་པ་ཚ་བ་མི་བཟད་པ་ཡིད་དུ་མི་འོང་བའི་ཚོར་བ་རྣམས་ཆོམས་ཤིག་ཅེས་བགྱིས་ཀྱང་མི་འགྲུབ་ཀྱི། དེའི་ཚེ་བདག་འབའ་ཞིག་སྡུག་བསྔལ་
[110a.3]དྲག་པོ་རྩུབ་པ་ཚ་བ་མི་བཟོད་པ་ཡིད་དུ་མི་འོང་བའི་ཚོར་བ་རྣམས་མྱོང་ངོ་། །རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་འདི་ལས་དགོངས་ནས་འཇིག་རྟེན་འདི་ནི་རྗེས་སུ་འགྲོ་བ་མེད་དེ་སྐྱབས་མེད་པ་ཡིན་ནོ་ཞེས་གསུངས་
[110a.4]པ་དེ་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་ལ་ནི་བདག་རངས་ཏེ་བཟོད་དོ། །ཤེས་ལྡན་ཡུལ་འཁོར་སྐྱོང་གང་ལ་རངས་ཏེ་བཟོད་པ་དེ་ལ་བདག་ཅག་ཀྱང་རངས་ཏེ་
[110a.5]བཟོད་དོ། །གང་ཡང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་ཐམས་ཅད་བོར་ནས་འགྲོ་བར་འགྱུར་བས་བདོག་པ་མེད་པ་ཡིན་ནོ་ཞེས་གསུངས་པ། ཀྱེ་ཡུལ་འཁོར་སྐྱོང་བདག་ཅག་ལ་བུ་དང་། ཆུང་མ་དང་། བྲན་དང་། ལས་བགྱིད་པ་དང་། ཞེས་བྱ་བ་ནས། རྒྱལ་
[110a.6]པོའི་བུ་རྣམས་མཆིས་ཏེ་ཞེས་བྱ་བའི་བར་གོང་མ་བཞིན་དུའོ། །གང་དག་བདག་མཆི་ན་རྗེས་བཞིན་འབྲང་ལ། འགྲེང་ན་འགྲེང་བ་དང་། ཉལ་ན་ཞུགས་ཚེ་བགྱིད་པ་དག་མཆིས་ན། འོན་ཀྱང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་ཐམས་ཅད་བོར་ཏེ་འགྲོ་བར་འགྱུར་བས་
[110a.7]བདོག་པ་མེད་པ་ཡིན་ནོ། །ཞེས་གསུང་བ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས། རྒྱལ་པོ་ཆེན་པོ་དེའི་ཕྱིར་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ཇི་སྙམ་དུ་སེམས། གང་གི་ཚེ་སྐྱེ་བོ་མང་པོ་ལ་མི་སྡུག་པ། སྐྱེ་བོ་
[110b]
[110b.1]མང་པོ་མི་འདོད་པ། སྐྱེ་བོ་མང་པོ་མི་དགའ་བ། སྐྱེ་བོ་མང་པོའི་ཡིད་དུ་མི་འོང་བ་འཇིག་རྟེན་ཐམས་ཅད་ཀྱི་ཐུན་མོང་འདི་ལྟ་སྟེ། འཆི་བ་ཞེས་བྱ་བའི་ཆོས་དེ་འོངས་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བྱེད་པ་ཞེས་བྱ་བ་ནས་རྒྱལ་པོའི་བུ་དག་
[110b.2]ཚུར་ཞེས་བྱ་བའི་བར་དུའོ། །གང་དག་འཇིག་རྟེན་འདི་ནས་འཇིག་རྟེན་ཕ་རོལ་དུ་འགྲོ་བའི་ཕྱི་བཞིན་ཤོག་ཤིག་ཅེས་བགྱིས་ན་འགྲུབ་བམ། ཀྱེ་ཡུལ་འཁོར་སྐྱོང་མ་ལགས་སོ། །ཀྱེ་ཡུལ་འཁོར་སྐྱོང་གང་གི་ཚེ་སྐྱེ་བོ་མང་པོ་ལ་མི་སྡུག་པ། སྐྱེ་བོ་མང་པོ་མི་འདོད་པ། སྐྱེ་བོ་མང་པོ་
[110b.3]མི་དགའ་བ། སྐྱེ་བོ་མང་པོའི་ཡིད་དུ་མི་འོང་བ་འཇིག་རྟེན་ཐམས་ཅད་ཀྱི་ཐུན་མོང་འདི་ལྟ་སྟེ། འཆི་བ་ཞེས་བྱ་བའི་ཆོས་དེ་འོངས་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བགྱིད་པ་རྣམས་དང་ཞེས་བྱ་བ་ནས། རྒྱལ་པོའི་བུའི་བར་གང་དག་ཡིན་པ་ཚུར་
[110b.4]ཞེས་བྱ་བའི་བར་དུའོ། །བདག་འཇིག་རྟེན་འདི་ནས་འཇིག་རྟེན་ཕ་རོལ་དུ་མཆི་བའི་ཕྱི་བཞིན་ཤོག་ཤིག་ཅེས་བགྱིས་ཀྱང་མི་འགྲུབ་སྟེ། བདག་འབའ་ཞིག་འཇིག་རྟེན་འདི་ནས་འཇིག་རྟེན་ཕ་རོལ་དུ་མཆི་བར་འགྱུར་རོ། །རྒྱལ་པོ་ཆེན་པོ་བཅོམ་ལྡན་འདས་དེ་བཞིན་གཤེགས་པ་དགྲ་
[110b.5]བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་འདི་ལས་དགོངས་ནས་འཇིག་རྟེན་འདི་ནི་ཐམས་ཅད་བོར་ཏེ་འགྲོ་བར་འགྱུར་བས་བདོག་པ་མེད་པ་ཡིན་ནོ་ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་
[110b.6]བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་ལ་ནི་བདག་རངས་ཏེ་བཟོད་དོ། །ཤེས་ལྡན་ཡུལ་འཁོར་སྐྱོང་གང་ལ་རངས་ཏེ་བཟོད་པ་དེ་ལ་བདག་ཀྱང་རངས་ཏེ་བཟོད་དོ། །ཤེས་ལྡན་ཡུལ་འཁོར་སྐྱོང་གང་ཡང་འདི་སྐད་ཅེས་འཇིག་རྟེན་འདི་ནི་ངོམས་
[110b.7]མི་ཤེས་ཤིང་སྲེད་པས་བཀོལ་བས་ཆོག་མི་ཤེས་པ་ཡིན་ནོ་ཞེས་གསུངས་པ། ཀྱེ་ཡུལ་འཁོར་སྐྱོང་བདག་སྒྲ་ངན་རྒྱས་པ་འདི་ཉིད་ལ་ཡོངས་སུ་སྤྱོད་ཅིང་བཙུན་མོ་མང་པོ་དང་། མཛོད་དང་། བང་མཛོད་རྒྱས་པ་ལ་ཡོངས་སུ་ལོངས་སྤྱོད་ན། འོན་ཀྱང་ཤེས་ལྡན་ཡུལ་འཁོར་སྐྱོང་འདི་སྐད་
[111a]
[111a.1]སྐད་ཅེས་འཇིག་རྟེན་འདི་ནི་ངོམས་མི་ཤེས་ཤིང་སྲེད་པས་བཀོལ་བས་ཆོག་མི་ཤེས་པ་ཡིན་ནོ་ཞེས་གསུངས་པ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས། རྒྱལ་པོ་ཆེན་པོ་དེའི་ཕྱིར་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་
[111a.2]ཐོབ་ཤིག །རྒྱལ་པོ་ཆེན་པོ་ཇི་སྙམ་དུ་སེམས། ཁྱོད་འདི་ན་སྒྲ་ངན་རྒྱས་པ་ལ་ཡོངས་སུ་སྤྱོད་ཅིང་བཙུན་མོ་མང་པོ་དང་། མཛོད་དང་། བང་མཛོད་རྒྱས་པ་ལ་ཡོངས་སུ་སྤྱོད་པ་ལས་ཤར་ཕྱོགས་ནས་མི་ཡིད་གཅུགས་པ། ཡིད་ཆེས་པ། བརྟན་པོ། འཇིག་རྟེན་
[111a.3]ལ་མི་སླུ་བ་ཞིག་འོངས་ནས་དེ་འདི་སྐད་ཅེས་ལྷ་བདག་ཤར་ཕྱོགས་ནས་འདིར་མཆི་བ་ན་དེ་ན་བདག་གིས་ལྗོངས་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་རབ་ཏུ་གང་བ་དག་ཅིག་མཐོང་སྟེ། ལྷ་ལྗོངས་དེ་དག་འདི་ལྟ་བུའི་དཔུང་
[111a.4]དང་འདི་ལྟ་བུའི་དབྱིག་དང་། འདི་ལྟ་བུའི་བཞོན་པས་དྲ་མ་དྲངས་ཏེ་གཞོམ་པ་དང་། ཆོམས་ནས་རྣལ་དུ་དགོད་པར་རུང་ངོ་། །ཞེས་སྨྲ་ན། རྒྱལ་པོ་ཆེན་པོ་ཇི་སྙམ་དུ་སེམས། ཁྱོད་ཡུལ་དེར་དྲ་མ་དྲང་ཞིང་དྲངས་ནས་བཅོམ་སྟེ། རྣལ་དུ་འགོད་དམ། ཁྱོད་ལྗོངས་དེ་དག་འདོད་
[111a.5]དམ། ཀྱེ་ཡུལ་འཁོར་སྐྱོང་གལ་ཏེ་བདག་གིས་ལྗོངས་དེ་དག་འདི་ལྟ་བུའི་དབྱིག་དང་། འདི་ལྟ་བུའི་དཔུང་དང་། འདི་ལྟ་བུའི་བཞོན་པས་དྲ་མ་དྲང་བ་དང་། དྲ་མ་དྲངས་ནས་ཆོམས་པ་དང་བཅོམ་ནས་རྣལ་དུ་དགོད་དུ་རུང་བར་ཤེས་ན། ལྗོངས་དེ་དག་ཏུ་དྲ་མ་དྲང་ཞིང་དྲ་མ་དྲངས་ནས་
[111a.6]བཅོམ་ལ། བཅོམ་ནས་རྣལ་དུ་དགོད་དོ། །བདག་ལྗོངས་དེ་དག་ཀྱང་འཚལ་ལོ།། །།འདུལ་བ་གཞི། བམ་པོ་སུམ་བཅུ་རྩ་ལྔ་པ། རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་མཁྱེན་ཅིང་གཟིགས་
[111a.7]པ་དེས་དེ་ལས་དགོངས་ནས་འཇིག་རྟེན་འདི་ནི་ངོམས་མི་ཤེས་ཤིང་སྲེད་པས་བཀོལ་བས་ཆོག་མི་ཤེས་པ་ཡིན་ནོ། །ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་
[111b]
[111b.1]ཏུ་བྱུང་སྟེ། དེ་ལ་ནི་བདག་རངས་ཏེ་བཟོད་དོ། །ཤེས་ལྡན་ཡུལ་འཁོར་སྐྱོང་ཁྱོད་གང་ལ་རངས་ཏེ་བཟོད་པ་དེ་ལ་བདག་ཀྱང་རངས་ཏེ་བཟོད་དོ། །ཚེ་དང་ལྡན་པ་ཡུལ་འཁོར་སྐྱོང་གིས་དེ་སྐད་ཅེས་སྨྲས་ནས་གནས་བརྟན་དགྲ་བཅོམ་པས་གཞན་ཡང་འདི་སྐད་ཅེས་སྨྲས་སོ། །
[111b.2]འཇིག་རྟེན་དག་ན་ནོར་དང་ལྡན་པའི་མི། །དེ་དག་ཆགས་དང་བཅས་པས་སོགས་བྱེད་ཅིང་། །ནོར་རྣམས་རྙེད་ནས་གཏོང་བར་མི་བྱེད་ལ། །ཕྱིར་ཞིང་འདོད་པ་དོན་དུ་གཉེར་བ་མཐོང་། །མི་དབང་རྒྱ་མཚོ་མཐའ་ཡིས་གཏུགས་པའི་ས། །ཐག་བཅུག་བཅོམ་སྟེ་ཆམ་དུ་ཕབ་ནས་ནི། །
[111b.3]རྒྱ་མཚོ་ཚུན་ཅད་ཀྱིས་ཀྱང་མི་ཆོག་སྟེ། །ཆགས་པས་ཕ་རོལ་དོན་དུ་གཉེར་བར་འབད། །མི་དབང་དེ་བཞིན་མི་གཞན་མང་པོ་དག །ཡོངས་སུ་བཟུང་ལ་ངོམས་པ་ཡོད་མིན་པས། །ཆོག་མི་ཤེས་པས་རང་གི་ལུས་བོར་ཏེ། །སྲེད་དང་མ་བྲལ་བར་ནི་འཆི་བར་འགྱུར། །སྲོག་ནི་ཐེར་
[111b.4]ཟུག་མ་ཡིན་ཚེ་ཐུང་སྟེ། །རྒ་བས་གཟིར་བ་ལ་ནི་སྐྱབས་ཡོད་མིན། །འཆི་བ་ལ་ནི་ནོར་རྗེས་འབྲང་མི་འགྱུར། །ཉེ་དུ་མ་ཡིན་གྲོགས་མིན་བུ་མ་ཡིན། །སྤུན་དང་སྲིང་མོ་དེ་བཞིན་གྲོགས་ཀུན་དང་། །སྙིང་དུ་སྡུག་པའི་ཚོགས་ནི་འདུས་ནས་ནི། །ཀྱེ་མ་ཀྱི་ཧུད་འདི་ནི་ལྷར་གྱུར་
[111b.5]ཅེས། །སྐྲ་བཤིག་མཆི་མ་ཅན་གྱི་གདོང་གིས་ངུ་། །དེ་ནི་རས་ཀྱིས་དཀྲིས་ཏེ་ཕྱུང་ནས་ནི། །མེ་སྦར་ནས་ནི་དེ་ནས་སྲེག་པར་བྱེད། །རང་གི་ལས་ཀྱིས་སེམས་ཅན་དེ་ཁྲིད་ནས། །དེ་ཡི་ནོར་རྣམས་བགོ་སྐལ་སྤྱོད་པས་ཕྲོགས། །འདི་ནི་སྐྱེ་བ་ན་ཡང་གཅིག་པུ་སྐྱེ། །འཆི་
[111b.6]བ་ན་ཡང་གཅིག་པུ་འཆི་འགྱུར་ཞིང་། །གཅིག་པུས་སྡུག་བསྔལ་ཉམས་སུ་འདིར་མྱོང་འགྱུར། །སྐྱེ་བོ་འཁོར་བར་གྲོགས་ཡོད་མ་ཡིན་ནོ། །ཕྱུག་པོའམ་ཡང་ན་བཀྲེས་པའམ་བརྟན་པོའམ། །བུས་པ་དེ་བཞིན་གཉིས་ཀས་རེག་མྱོང་ན། །བརྟན་པོ་དེ་ཡིས་ནམས་ཀྱང་གཡོས་མི་
[111b.7]འགྱུར། །བུས་པ་བུས་པ་ཡིན་ཕྱིར་རྟག་ཏུ་གཡོ། །བློ་ཆུང་མི་མཁས་རྗེས་སུ་སློབ་བྱེད་ཅིང་། །དེ་ནས་ལས་རྣམས་གསུམ་པོ་བྱེད་འགྱུར་ཞིང་། །མངལ་དང་འཇིག་རྟེན་ཕ་རོལ་འགྲོ་བར་འགྱུར། །ཁོན་དང་རྗེས་འབྲེལ་སྡུག་བསྔལ་ལས་མི་འགྲོལ། །ཤེས་རབ་ནོར་རྣམས་ཀུན་གྱི་
[112a]
[112a.1]མཆོག་ཏུ་གསུངས། །དེ་ཡིས་བདག་ཉིད་ཤེས་པས་བདག་ཉིད་རིག །སྲིད་དང་སྲིད་མིན་བདག་ཉིད་མ་རྟོགས་པས། །བླུན་པོ་སྡིག་པའི་ལས་རྣམས་བྱེད་པ་ཡིན། །ཕྲན་ཚེགས་ཐབས་སམ་ཡང་ན་ཆོས་མིན་པའམ། །མཐུ་ཡིས་གཞན་དག་ལས་ནི་གང་འཕྲོག་
[112a.2]པ། །ཉེས་བྱས་ལས་བྱེད་འཁོར་བ་ལ་བརྟེན་ནས། །ཉིང་ཏོར་བརྒྱུད་པས་གྲོལ་བར་འགྱུར་མ་ཡིན། །ཇི་ལྟར་རྐུན་པོ་ཁྱིམ་འབིགས་བཟུངས་ནས་ནི། །སྡིག་པའི་ལས་ཅན་རང་གི་ལས་ཀྱིས་བཅོམ། །དེ་བཞིན་སྐྱེ་དགུ་ཉེས་བྱེད་འདི་དང་ནི། །འཇིག་རྟེན་ཕ་རོལ་རང་གི་ལས་
[112a.3]ཀྱིས་བཅོམ། །ཤིང་ལས་ཤིང་ཏོག་བཞིན་དུ་མི་རྣམས་ནི། །གཞོན་དང་བར་མ་རྒན་པོ་རྣམས་ཀྱང་ལྟུང་། །འདོད་པ་སྣ་ཚོགས་སྡུག་ཅིང་ཡིད་འོང་བ། །རང་བཞིན་དེ་ལྟ་བུ་ཡིས་སེམས་རབ་འཇོམས། །འདོད་པ་རྣམས་ཀྱིས་འདི་འཆིང་ཆགས་པར་འགྱུར། །འདོད་པ་ཡོད་ན་ཁོན་
[112a.4]དང་འཇིགས་པ་སྐྱེ། །དེ་ལྟས་རྒྱལ་པོ་འདི་ནས་རབ་བྱུང་སྟེ། །དགེ་སྦྱོང་ཉིད་ནི་ཉམས་པ་མེད་མཆོག་ཡིན། །དེ་ནས་རྒྱལ་པོ་ཀཽ་རབ་བྱ་ཚེ་དང་ལྡན་པ་ཡུལ་འཁོར་སྐྱོང་གིས་སྨྲས་པ་ལ་མངོན་པར་དགའ་སྟེ་ཡི་རངས་ནས་རྐང་པ་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ནས་སོང་
[112a.5]ངོ་། །བཅོམ་ལྡན་འདས་གླང་པོ་ཆེའི་གྲོང་རྡལ་དུ་བྱོན་པ་དང་། བྲམ་ཟེ་ཞིག་གིས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་
[112a.6]ཉི་མ་སྟོང་པས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་དེ་རྒྱང་རིང་པོ་ཁོ་ན་ནས་མཐོང་ངོ་། །མཐོང་ནས་ཀྱང་བཅོམ་ལྡན་འདས་ཀྱི་སྤྱན་སྔར་སོང་ནས་ཚིགས་སུ་བཅད་པས་བསྟོད་པར་བརྩམས་པ། གསེར་གྱི་མདོག་ཅན་མིག་ཏུ་སྡུག་པ་དང་། །དགའ་བའི་འབྱུང་
[112a.7]གནས་ཡོན་ཏན་ཀུན་དང་ལྡན། །མི་འདུལ་ཁ་ལོ་སྒྱུར་བ་ལྷ་ཡི་ལྷ། །སྲིད་པའི་རྒྱ་མཚོའི་ཕ་རོལ་བྱོན་པ་ལགས། །དེ་ནས་བཅོམ་ལྡན་འདས་ཀྱིས་འཛུམ་པ་མཛད་དོ། །ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་ན་ཞེས་བྱ་བ་ནས། མཛོད་སྤུར་ནུབ་
[112b]
[112b.1]པར་གྱུར་ཏོ། །ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་བ་བྱས་ནས་ཞུས་པ། ཁ་དོག་སྣ་ཚོགས་སྟོང་གིས་བཀྲ་བ་ཡི། །ཞེས་བྱ་བ་ནས་ཀུན་དགའ་བོ་དེ་དེ་བཞིན་ཏེ། དེ་དེ་བཞིན་ནོ་ཞེས་བྱ་བའི་བར་
[112b.2]གོང་མ་བཞིན་དུའོ། །ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མེད་རྐྱེན་མེད་པར་འཛུམ་པ་མི་མཛད་དོ། །ཀུན་དགའ་བོ་ཁྱོད་ཀྱིས་བྲམ་ཟེས་དེ་བཞིན་གཤེགས་པ་ལ་ཚིགས་སུ་བཅད་པས་བསྟོད་པ་གང་ཡིན་པ་མཐོང་ངམ། 
[112b.3]བཅོམ་ལྡན་འདས་མཐོང་ལགས་སོ། །འདི་དགེ་བའི་རྩ་བ་འདིས་བསྐལ་པ་ཉི་ཤུར་ལོག་པར་ལྟུང་བར་འགྲོ་བར་མི་འགྱུར་ཏེ། འོན་ཀྱང་ལྷ་དང་མི་རྣམས་སུ་ཉིང་མཚམས་སྦྱར་ཅིང་འཁོར་ནས་སྲིད་པ་ཕྱི་མ་སྐྱེ་གནས་ཕྱི་མ་དང་། ལུས་ཕྱི་མ་དང་། བདག་གི་ངོ་བོ་ཐོབ་པ་ཕྱི་
[112b.4]མ་ལ་རང་སངས་རྒྱས་བསྟོད་འོས་ཞེས་བྱ་བར་འགྱུར་རོ། །དགེ་སློང་རྣམས་ཐེ་ཚོམ་སྐྱེས་ནས། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བྲམ་ཟེ་འདིས་བཅོམ་ལྡན་འདས་ལ་ཚིགས་སུ་བཅད་པ་གཅིག་གིས་བསྟོད་པ་དང་། བཅོམ་ལྡན་འདས་
[112b.5]ཀྱིས་རང་བྱང་ཆུབ་ཏུ་ལུང་བསྟན་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་ཏུ་མ་ཟད་ཀྱི། ཇི་ལྟར་འདིས་འདས་པའི་དུས་ན་ཡང་ང་ལ་ཚིགས་སུ་བཅད་པ་གཅིག་གིས་བསྟོད་པས། ངས་གྲོང་མཆོག་ལྔ་བྱིན་པ་དེ་ལེགས་པར་རབ་ཏུ་
[112b.6]ཉོན་ལ་ཡིད་ལ་ཟུང་ཤིག་དང་བཤད་དོ། །དགེ་སློང་དག་སྔོན་བྱུང་བ་བཱ་རཱ་ཎ་སཱི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་སྐྱེ་བོ་དང་མི་མང་པོས་རབ་ཏུ་གང་བ་ལ་རྒྱལ་སྲིད་བྱེད་དུ་འཇུག་སྟེ། དེ་ལྷག་པར་སྙན་དངགས་ལ་དགའ་
[112b.7]བར་གྱུར་ཏོ། །བཱ་རཱ་ཎ་སཱི་ན་བྲམ་ཟེ་སྙན་དངགས་མཁན་གཞན་ཞིག་ཡོད་པ་དེ་ལ་བྲམ་ཟེ་མོས་སྨྲས་པ། བྲམ་ཟེ་གྲང་བའི་དུས་ལ་བབ་ཀྱིས་རྒྱལ་པོ་དེའི་སྤྱན་སྔར་སོང་ལ་རྗེས་སུ་མཐུན་པའི་ལེགས་པར་སྨྲ་བ་འགའ་བྱོས་དང་། གལ་ཏེ་ན་གྲང་བའི་སྐྱབས་ཅུང་ཟད་འཐོབ་པར་འགྱུར་
[113a]
[113a.1]རོ། །དེ་སོང་བ་ལས་ཇི་ཙམ་ན་རྒྱལ་པོ་གླང་པོ་ཆེ་ལ་ཞོན་ནས་བྱུང་ངོ་། །བྲམ་ཟེ་དེས་བསམས་པ། ཅི་བདག་གིས་རྒྱལ་པོ་ལ་བསྟོད་དམ། འོན་ཏེ་གླང་པོ་ཆེ་དམ་པ་ལ་སྙམ་པ་ལས་དེ་འདི་སྙམ་དུ་སེམས་ཏེ། གླང་པོ་ཆེ་དམ་པ་འདི་ནི་འཇིག་རྟེན་
[113a.2]ཐམས་ཅད་ཀྱིས་སྡུག་ཅིང་ཡིད་དུ་འོང་བ་ཡིན་ལ་རྒྱལ་པོ་ལ་ནི་ཁྱད་པར་དུ་ཡིན་པས། རེ་ཞིག་གླང་པོ་ཆེ་དམ་པ་མངོན་པར་བསྟོད་པར་བྱའོ་སྙམ་ནས་དེས་ཚིགས་སུ་བཅད་དེ་སྨྲས་པ། ས་སྲུང་བུ་ཡི་ལུས་ཀྱི་ཤ་ཚུགས་ལྟར། །མཚན་མཆོག་ལྡན་པའི་གཟུགས་ནི་ཕུན་སུམ་
[113a.3]ཚོགས། །མདོག་དང་ཚད་ཀྱིས་ལུས་ཀྱི་གཟུགས་ལེགས་པ། །གླང་ཆེན་དབང་པོ་བཀྲ་ཤིས་རབ་ཏུ་བསྔགས། །དེ་ནས་རྒྱལ་པོ་མངོན་པར་དགའ་ནས་ཚིགས་སུ་བཅད་དེ་སྨྲས་པ། ཁོ་བོའི་གླང་ཆེན་སྡུག་ཅིང་ཡིད་འོང་བ། །མི་རྣམས་མིག་འཕྲོག་དགའ་བ་སྐྱེད་པ་གང་། །
[113a.4]དེ་ལ་ཁྱོད་ཀྱིས་བསྟོད་པའི་ཚིག་སྨྲས་ཀྱིས། །ཁྱོད་ལ་གྲོང་གི་མཆོག་ནི་ལྔ་སྦྱིན་ནོ། །དགེ་སློང་དག་དེའི་ཚེ་དེའི་དུས་ཀྱི་གླང་པོ་ཆེ་དམ་པ་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་བྲམ་ཟེ་གང་ཡིན་པ་དེ་ནི་བྲམ་ཟེ་འདི་ཉིད་ཡིན་ཏེ། དེ་ན་ཡང་ང་ལ་འདིས་ཚིགས་སུ་བཅད་པ་
[113a.5]གཅིག་གིས་བསྟོད་པས་ངས་འདི་ལ་གྲོང་མཆོག་ལྔ་བྱིན་ནོ། །ད་ལྟར་ཡང་ང་ལ་འདིས་ཚིགས་སུ་བཅད་པ་གཅིག་གིས་བསྟོད་པས་ངས་ཡང་འདི་རང་བྱང་ཆུབ་ཏུ་ལུང་བསྟན་ཏོ། །གྲོང་ཁྱེར་ཆེན་པོར་གཤེགས་ནས་གྲོང་ཁྱེར་ཆེན་པོར་སངས་རྒྱས་བཞིའི་གདན་ཞེས་བྱ་བའི་བར་རྒྱས་པར་གོང་
[113a.6]མ་བཞིན་དུའོ། །ཡུལ་སྲུག་ནར་གཤེགས་པ་དང་ཡུལ་སྲུག་ན་ན་བྲམ་ཟེ་དབང་པོ་ཞེས་བྱ་བ་གཟུགས་དང་ལང་ཚོ་དང་། ཐོས་པས་རྒྱགས་པར་གྱུར་ནས་བདག་དང་འདྲ་བ་ནི་འགའ་ཡང་ཡོད་པ་མ་ཡིན་ནོ་ཞེས་སྒྲོགས་ཤིང་རྣམ་པར་སྒྲོགས་སོ། །བཅོམ་ལྡན་འདས་ཀྱང་ཕྱོགས་གཞན་ཞིག་
[113a.7]ན་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་ཏེ་ཆོས་འཆད་དོ། །བྲམ་ཟེ་དབང་པོ་ཞེས་བྱ་བས་དགེ་སྦྱོང་གཽ་ཏ་མ་ཡུལ་སྲུག་ནར་བྱོན་ཏོ་ཞེས་ཐོས་ནས་དེ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་གཟུགས་བཟང་བ་མཛེས་པ་བལྟ་ན་སྡུག་པ་ཞེས་ཐོས་ཀྱིས། ཅི་བདག་
[113b]
[113b.1]ལས་ལྷག་པར་གཟུགས་བཟང་བ་ཡིན་ནམ། འོན་ཏེ་མ་ཡིན་ལྟར་འགྲོའོ་སྙམ་ནས་དེ་བྱུང་བ་དང་། ཇི་ཙམ་ན་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་
[113b.2]བརྒྱན་པ་འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །མཐོང་ནས་ཀྱང་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ནི་བདག་བས་གཟུགས་ལྷག་པར་བཟང་མོད་ཀྱི། ཚད་ནི་ལྷག་པར་རིང་བ་ནི་མ་ཡིན་ནོ་སྙམ་ནས། བཅོམ་
[113b.3]ལྡན་འདས་དེའི་གཙུག་ཏོར་བལྟ་བར་བརྩམས་པ་དང་། ཇི་ཙམ་ན་མ་མཐོང་ནས་དེ་ཕྱོགས་ཤིན་ཏུ་མཐོ་བ་ཞིག་ལ་འཛེགས་ན་འོན་ཀྱང་མ་མཐོང་ངོ་། །དེ་ནས་བཅོམ་ལྡན་འདས་ཀྱིས་བྲམ་ཟེ་དབང་པོ་ལ་བཀའ་སྩལ་པ། བྲམ་ཟེ་ཉོན་མོངས་ཀྱིས་ཐོང་ཤིག །གལ་ཏེ་རི་རབ་ཀྱི་རྩེ་
[113b.4]ལ་འཛེགས་ཏེ་བལྟས་ཀྱང་འོན་ཀྱང་ཆེས་ཉོན་མོངས་སུ་ཟད་ཀྱི་དེ་བཞིན་གཤེགས་པའི་གཙུག་ཏོར་ནི་མཐོང་བར་མི་འགྱུར་རོ། །གཞན་ཡང་ཁྱོད་ཀྱིས་ལྷ་དང་ལྷ་མ་ཡིན་དུ་བཅས་པའི་འགྲོ་བས་སངས་རྒྱས་བཅོམ་ལྡན་འདས་རྣམས་ཀྱི་གཙུག་ཏོར་མི་མཐོང་ངོ་། །ཞེས་མ་ཐོས་སམ། 
[113b.5]འོན་ཀྱང་གལ་ཏེ་དེ་བཞིན་གཤེགས་པའི་སྐུའི་ཚད་མཐོང་བར་འདོད་ན་ཁྱོད་ཀྱི་ཁྱིམ་ན་མེའི་སྦྱིན་སྲེག་བྱེད་པའི་འོག་ན་ཙན་དན་ས་མཆོག་ལས་བྱས་པའི་མཆོད་སྡོང་ཉིད་ཡོད་ཀྱིས་དེ་ཕྱུང་ལ་གཞོལ་ཅིག་དང་། དེ་བཞིན་གཤེགས་པའི་ཡབ་དང་། ཡུམ་ལས་འཁྲུངས་པའི་སྐུའི་ཚད་
[113b.6]ནི་དེ་ཡིན་ནོ། །བྲམ་ཟེ་དབང་པོས་བསམས་པ། དེ་ཡང་ངོ་མཚར་ཞིག་སྟེ་བདག་གིས་ལན་འགའ་ཡང་མ་ཐོས་ན་སོང་སྟེ་བལྟའོ་སྙམ་ནས་དེ་རིངས་པ་རིངས་པར་སོང་ནས་མེའི་སྦྱིན་སྲེག་བྱེད་པའི་ཐབ་ཀྱི་འོག་ཏུ་བརྐོ་བར་བརྩམས་པ་ལས་དེ་ཐམས་ཅད་དུ་དེ་བཞིན་དུ་གྱུར་ཏོ། །དེ་མངོན་
[113b.7]པར་དད་པར་གྱུར་ནས་བསམ་པ། དགེ་སྦྱོང་གཽ་ཏ་མ་ནི་གདོན་མི་ཟ་བར་ཐམས་ཅད་མཁྱེན་པ་ཡིན་གྱིས་སོང་ལ་བསྙེན་བཀུར་བྱའོ་སྙམ་ནས་དེ་དད་པ་སྐྱེས་ཏེ་བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་
[114a]
[114a.1]བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་ཐུགས་སུ་ཆུད་ནས་ཞེས་བྱ་བ་ནས་ཐོག་མ་མེད་
[114a.2]པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེས་བདེན་པ་མཐོང་ནས་སྨྲས་པ། བཅོམ་ལྡན་འདས་བདག་ནི་འཕགས་སོ། །མངོན་པར་འཕགས་སོ། །བདག་
[114a.3]བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཅད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་བྲམ་ཟེ་དབང་པོ་སྟན་ལས་
[114a.4]ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གལ་ཏེ་བཅོམ་ལྡན་འདས་ཀྱིས་གནང་ན་བདག་གིས་ཙན་དན་ས་མཆོག་གི་མཆོད་སྡོང་གི་དུས་མཆོད་བཤམས་ལགས་སོ། །
[114a.5]བཅོམ་ལྡན་འདས་ཀྱིས་བཀའ་སྩལ་པ། བྲམ་ཟེ་གནང་གིས་སོང་ལ་ཤོམས་ཤིག །དེ་ནས་དེས་ས་ཕྱོགས་དབེན་པ་སྐབས་ཡོད་པ་ཞིག་ཏུ་རིམ་གྲོ་ཆེན་པོས་མཆོད་སྡོང་དེ་བསྒྲེངས་ནས་དུས་མཆོད་ཆེན་པོ་བཤམས་སོ། །བྲམ་ཟེ་དང་ཁྱིམ་བདག་གཞན་དག་གིས་ཀྱང་རྟེན་དགེ་བར་གྱུར་
[114a.6]ཅིག་ཅེས་བྱ་བར་རིག་ནས། རྩྭ་ཀུ་ཤ་བཏགས་ཏེ་བྲམ་ཟེ་དབང་པོས་མཆོད་སྡོང་གི་དུས་མཆོད་བཤམས་པས་ན་དབང་པོའི་དུས་མཆོད་ཅེས་བྱ་བར་གྲགས་སོ། །གང་གི་ཚེ་བཅོམ་ལྡན་འདས་ཀྱིས་མཉན་ཡོད་དུ་ཆོ་འཕྲུལ་ཆེན་པོ་བསྟན་པས་མུ་སྟེགས་ཅན་རྣམས་ནི་སྤ་བཀོང་། ལྷ་དང་མི་
[114a.7]རྣམས་ནི་དགའ་བར་མཛད། སྐྱེ་བོ་དམ་པ་རྣམས་ནི་ཡི་རངས་པར་མཛད་པ་དེའི་ཚེ་མུ་སྟེགས་ཅན་རྣམས་བྲོས་ནས་མཐའ་འཁོབ་ཏུ་གནས་ཤིང་ཁ་ཅིག་ནི་བྲམ་ཟེའི་གྲོང་ཞེས་བྱ་བར་དོང་ནས་གནས་སོ། །དེའི་ཚེ་བཅོམ་ལྡན་འདས་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་བྲམ་ཟེའི་གྲོང་དུ་གཤེགས་
[114b]
[114b.1]སོ། །མུ་སྟེགས་ཅན་རྣམས་ཀྱིས་ནི་དགེ་སྦྱོང་གཽ་ཏ་མ་འོང་ངོ་ཞེས་ཐོས་སོ། །ཐོས་ནས་ཀྱང་རིངས་པ་རིངས་པར་བྲམ་ཟེ་དང་ཁྱིམ་བདག་རྣམས་ཀྱི་ཁྱིམ་དུ་དོང་སྟེ་ལྷགས་ནས་སྨྲས་པ། ཆོས་ཐོས་པར་གྱུར་ཅིག །ཆོས་ཐོབ་པར་གྱུར་ཅིག །དེ་རྣམས་ཀྱིས་སྨྲས་པ། འཕགས་
[114b.2]པ་དག་དེ་ཅི་ཞིག་ཁོ་བོ་ཅག་གིས་ཁྱེད་ཀྱི་ཕུན་སུམ་ཚོགས་པ་ནི་མཐོང་གིས། ཇི་སྲིད་རྒུད་པ་མ་མཐོང་བ་དེའི་བར་དུ་འགྲོ་བར་བྱའོ། །དེ་རྣམས་ཀྱིས་སྨྲས་པ། འཕགས་པ་དག་བདག་ཅག་གི་རྒུད་པ་གང་ལགས། ཤེས་ལྡན་དག་དགེ་སྦྱོང་གཽ་ཏ་མ་འཁོར་སྟོང་ཉིས་བརྒྱ་ལྔ་བཅུ་
[114b.3]དང་སྤུ་གྲིའི་སེར་བ་འབེབས་ཤིང་འོང་སྟེ། བུ་དང་བཅས་པ་དུམ་བུ་མེད་པར་བྱེད་པར་འགྱུར་རོ། །དེ་རྣམས་ཀྱིས་སྨྲས་པ། འཕགས་པ་དག་གང་གི་ཚེ་ཁོ་ན་བཞུགས་ཤིང་གྲོགས་བགྱི་བ་ལ་ཐུག་པ་དེ་ཁོ་ནའི་ཚེ་བཞུད་པ་ནི་བཟང་པོ་མ་ལགས་ཏེ། བདག་ཅག་རྣམ་པ་ཐམས་ཅད་དུ་མ་རུང་ངོ་། །
[114b.4]དེ་རྣམས་ཀྱིས་སྨྲས་པ། དམ་ཞིག་བཅའ་སྟེ། གལ་ཏེ་དགེ་སྦྱོང་གཽ་ཏ་མ་གསོད་ན་ནི་འཁོད་པར་བྱའོ། །བཞུགས་ཤིག་གསད་པར་བགྱིའོ་ཞེས་དེ་རྣམས་ལག་ན་དབྱུག་པ་དང་གཞུ་ཐོགས། ཁུ་ཚུར་བཅངས། གོ་བགོས་ཏེ་བྱུང་བ་དང་། ལམ་གྱི་དབུས་ན་ཤཱཀྱ་རྒན་པོ་ཞིག་
[114b.5]འདུག་པས་མཐོང་ནས་སྨྲས་པ། ཤེས་ལྡན་དག་གང་དུ་འདོང་། དེ་རྣམས་ཀྱིས་སྨྲས་པ། དགྲ་བསད་པའི་ཕྱིར་རོ། །ཁྱེད་ཅག་གི་དགྲ་སུ་ཡིན། དགེ་སྦྱོང་གཽ་ཏ་མའོ། །ཤེས་ལྡན་དག་གལ་ཏེ་བཅོམ་ལྡན་འདས་དགྲ་ཡིན་ན་བྱམས་པ་གཞན་ཅི་འདྲ་བ་ཞིག་ཡིན། ཤེས་ལྡན་དག་
[114b.6]སླར་ལོག་ཤིག །དེ་རྣམས་ལྡོག་ཏུ་མ་བཏུབ་པ་དང་། དེས་བསམས་པ། འདི་དག་ནི་ཆོས་བཤད་པའི་འོས་སུ་འགྱུར་བ་མ་ཡིན་གྱིས། རྣམ་པ་ཐམས་ཅད་དུ་ཕ་རོལ་གནོན་པ་ཞིག་བྱའོ་སྙམ་ནས། དེས་རི་བྲགས་སུ་ཞུགས་ནས་མེ་བཏང་བ་དང་། རི་བྲགས་ཀུན་ཚིག་པས་ཅ་ཅོ་
[114b.7]དང་ཀུ་ཅོའི་སྒྲ་ཆེན་པོ་བྱུང་བ་དེ་རྣམས་ཀྱིས་ཐོས་ནས་སྡངས་ཏེ་སྨྲས་པ། ཤེས་ལྡན་དག་བདག་ཅག་དང་དགེ་སྦྱོང་གཽ་ཏ་མ་ནི་ཐག་རིང་པོ་ཁོ་ན་ཡིན་གྱི། རི་བྲགས་འདིར་ནི་ཕུང་བ་ཆེན་པོ་གཞན་འདི་བྱུང་སྟེ་རི་བྲགས་བསྲེགས་ཀྱིས་མེ་བསད་ཀྱིས་སླར་ལྡོག་གོ་ཞེས་དེ་རྣམས་ཀྱིས་བསད་པར་བརྩམས་
[115a]
[115a.1]པ་དང་། བསད་པར་མ་ནུས་པ་དང་། བཅོམ་ལྡན་འདས་ཀྱང་དེ་ཉིད་དུ་བྱོན་ནས་བཀའ་སྩལ་པ། གནས་འཇོག་དག་འདི་ཅི་བྱེད། བཅོམ་ལྡན་འདས་རི་བྲགས་རྣམས་ཞུགས་ཀྱིས་ཚིག་ན་དགུམ་པར་རྔོ་མ་ཐོག་ལགས་སོ། །ངས་བསད་དམ། བཅོམ་
[115a.2]ལྡན་འདས་དགུམ་དུ་གསོལ། བཅོམ་ལྡན་འདས་ཀྱིས་གསུང་ཕྱུང་མ་ཐག་ཁོ་ནར་འདི་ལྟར་ཡང་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་མེ་དེ་ཞི་བར་གྱུར་ཏོ། །དེ་རྣམས་མངོན་པར་དད་པར་གྱུར་ནས་གསོལ་པ། བཅོམ་ལྡན་འདས་ཅི་ཞིག་གི་
[115a.3]སླད་དུ་གཤེགས་ལགས། ཁྱེད་ཅག་ཁོ་ན་རྗེས་སུ་གཟུང་བའི་ཕྱིར་རོ། །དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་འདྲ་བའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་
[115a.4]བཤད་པ་མཛད་དེ་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་བྱ་བའི་བར་གོང་མ་བཞིན་དུའོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་
[115a.5]ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཤཱཀྱ་རྒན་པོ་འདིས་ཉེ་དུ་ལ་ཆགས་པས་བསོད་ནམས་མ་ལགས་པ་མང་དུ་བསགས་ཏེ་རི་བྲགས་བསྲེགས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་
[115a.6]ཞིག་ཏུ་མ་ཟད་དེ། ཇི་ལྟར་འདིས་འདས་པའི་དུས་ན་ཡང་གཉེན་ལ་ཆགས་པས་བསོད་ནམས་མ་ཡིན་པ་མང་དུ་བསགས་ཏེ་རི་བྲགས་བསྲེགས་པ་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །དགེ་སློང་དག་སྔོན་བྱུང་བ་རི་བྲགས་ཞིག་ན་སྤྲེའུ་ལྔ་བརྒྱའི་ཚོགས་
[115a.7]གནས་པས་ལོ་ཐོག་སྐྱེས་ཤིང་སྐྱེས་པ་རྣམས་ཆུད་གསན་ཏོ། །རི་བྲགས་ན་གནས་པའི་སྐྱེ་བོའི་ཚོགས་འདུས་ནས་ཕན་ཚུན་དུ་གྲོས་བྱ་བར་བརྩམས་པ། ཤེས་ལྡན་དག་སྤྲེའུ་རྣམས་ཀྱིས་ལོ་ཐོག་ལ་གནོད་པ་བྱེད་ན་དེ་ལ་ཇི་ལྟར་བསྒྲུབ་པར་བྱ། གཞན་དག་གིས་སྨྲས་པ་སྤྲེའུ་
[115b]
[115b.1]རྣམས་གསད་མོད། དེ་རྣམས་ཇི་ལྟར་གསད་པར་བྱ། རི་བྲགས་ཀྱི་ཉེན་ཀོར་གྱི་ཤིང་ཐམས་ཅད་བཅད་དེ་ཤིང་ཏིན་ཏུ་ཀ་གཅིག་པུ་ཞིག་བཞག་ལ་ཉེན་ཀོར་རྣམས་ཚེར་མས་བསྐོར་ཏང་དེ་ལ་བཟའ་བའི་ཕྱིར་སྤྲེའུ་རྣམས་འཛེག་པར་འགྱུར་ཏེ། དེ་ལྟར་གྱུར་ཏང་དེར་དེ་རྣམས་
[115b.2]གསད་པར་བྱའོ། །དེ་ནས་དེ་རྣམས་ཀྱིས་བྲགས་ཀྱི་ཉེན་ཀོར་གྱི་ཤིང་ཐམས་ཅད་བཅད་དེ་ཤིང་ཏིན་ཏུ་ཀ་གཅིག་པུ་བཞག་ནས་ཉེན་ཀོར་རྣམས་ཚེར་མའི་ར་བས་བསྐོར་ཏེ་སྲུང་མ་པའི་མི་བཞག་ནས་བསྒོ་བ། ཁྱོད་ཀྱིས་གང་གི་ཚེ་སྤྲེའུ་རྣམས་ཚོགས་པར་གྱུར་པ་དེའི་ཚེ་ཁོ་བོ་ཅག་ལ་སྦྲོན་
[115b.3]ཅིག །དེ་ནས་དུས་གཞན་ཞིག་ན་ཤིང་ཏིན་ཏུ་ཀའི་མེ་ཏོག་དང་འབྲས་བུ་ཆགས་ཏེ་སྨིན་པ་དང་། སྤྲེའུ་རྣམས་ཀྱིས་སྡེ་དཔོན་ལ་སྨྲས་པ། སྡེ་དཔོན་ཤིང་ཏིན་ཏུ་ཀ་སྨིན་ཅིང་མཆིས་ཀྱིས་གསོལ་དུ་གཤེགས་སོ། །དེ་ནས་སྡེ་དཔོན་འཁོར་ལྔ་བརྒྱ་དང་ཤིང་ཏིན་ཏུ་ཀ་ལ་འཛེགས་
[115b.4]ཏེ་ཤིང་ཏིན་ཏུ་ཀ་དེ་ལ་བཟའ་བར་བརྩམས་སོ། །དེ་ནས་སྲུང་མའི་མིས་རི་བྲགས་ན་གནས་པའི་སྐྱེ་བོའི་ཚོགས་ལ་སྨྲས་པ། ཤེས་ལྡན་དག་ཤིང་ཏིན་ཏུ་ཀ་ལ་སྤྲེའུ་ཐམས་ཅད་འཛེགས་ནས་ཟ་བར་བྱེད་ཀྱིས་ཁྱེད་ཅག་གི་བྱ་བའམ་བྱེད་པ་གང་ཡིན་པ་དེ་གྱིས་ཤིག །དེ་ནས་རི་བྲགས་
[115b.5]ན་གནས་པའི་སྐྱེ་བོའི་ཚོགས་ལག་ན་མདའ་གཞུ་དང་དགྲ་སྟ་ཐོགས། ཁུ་ཚུར་བཅངས་ཏེ་རིངས་པར་སོང་ནས་ཤིང་ཏིན་ཏུ་ཀ་བཅད་པར་བརྩམས་པ་དང་། དེ་ནས་སྤྲེའུ་དེ་རྣམས་བྲེད་དེ་མཆོང་རྒལ་ཞིང་ཤིང་ཀ་ཕན་ཚུན་རྒྱུ་བར་བྱེད་དོ། །སྡེ་དཔོན་ནི་སེམས་ལས་ཆུང་ངུས་ཟ་བར་བྱེད་པ་དང་། 
[115b.6]སྤྲེའུ་དེ་རྣམས་ཀྱིས་དེ་ལ་སྨྲས་པ། སྡེ་དཔོན་བདག་ཅག་ནི་སྡུག་བསྔལ་མི་བཟད་པ་ཉམ་ང་བ་ཐོབ་ཅིང་མཆིས་ཏེ་ཕན་ཚུན་དུ་རྒྱུ་ལགས་ན། ཁྱོད་ཅིའི་སླད་དུ་ཐུགས་ཁྲལ་ཆུང་ངུས་བཞུགས་དེས་ཚིགས་སུ་བཅད་དེ་སྨྲས་པ། བྱ་བ་མང་པོའི་མི་རྣམས་ལ། །བྱ་བ་མིན་པའང་དེ་དང་འདྲ། །
[115b.7]ཤིང་གི་འཕྲོ་ནི་མང་ཡོད་པས། །སེམས་ལས་བསྐྱུངས་ཏེ་བཟའ་བར་གྱིས། །དེ་ནས་ཡང་སྡེ་དཔོན་གྱི་ཕྲུ་གུ་ཞིག་རི་བྲགས་དེ་ན་བཅིངས་ཏེ་འདུག་པ་དེ་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད་ཅིང་འདུག་པ་དང་། ཇི་ཙམ་ན་སྤྲེའུ་བཟང་པོ་ཞིག་ཕྱོགས་དེར་འོངས་པ་དང་། དེ་སེམས་
[116a]
[116a.1]ཁོང་དུ་ཆུད་པ་མཐོང་ནས་སྨྲས་པ། གྲོགས་པོ་ཅིའི་ཕྱིར་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད། དེས་སྨྲས་པ། ད་ལྟར་རི་བྲགས་ན་གནས་པའི་སྐྱེ་བོའི་ཚོགས་ཐམས་ཅད་ཁོ་བོའི་ཉེ་དུ་གསོད་དུ་དོང་ན་ཅིའི་ཕྱིར་སེམས་ཁོང་དུ་ཆུད་པར་མི་འགྱུར། ཅིའི་ཕྱིར་ཁྱོད་
[116a.2]ཀྱིས་ཕ་རོལ་གནོན་པ་མ་བྱས། བཅིངས་ན་ཇི་ལྟར་ཕ་རོལ་གནོན་པ་བྱ། ཁོ་བོས་ཁྱོད་དགྲོལ་ལོ་ཞེས་དེས་དེ་བཀྲོལ་བ་དང་། དེ་ནས་དེས་རི་བྲགས་དེར་མེ་བཏང་སྟེ། རི་བྲགས་ཀུན་ཚིག་པས་ཅ་ཅོ་དང་ཀུ་ཅོའི་སྒྲ་ཆེན་པོ་བྱུང་བ་དེ་རྣམས་ཀྱིས་ཐོས་ནས་སྔངས་ཏེ་སྨྲས་པ། ཤེས་ལྡན་
[116a.3]དག་བདག་ཅག་དང་སྤྲེའུ་རྣམས་ནི་ཐག་རིང་པོ་ཁོ་ན་ཡིན་གྱི། ཕུང་བ་ཆེན་པོ་གཞན་འདི་བྱུང་སྟེ་རི་བྲགས་བསྲེགས་ཀྱིས་མེ་གསད་ཀྱིས་སླར་ལྡོག་གོ་ཞེས་དེ་རྣམས་མེ་གསད་པའི་ཕྱིར་བརྒྱུགས་པ་དང་། སྤྲེའུ་རྣམས་ཀྱང་ཤིང་ཏིན་ཏུ་ཀ་ལས་བབས་ནས་བྲོས་སོ། །དགེ་སློང་དག་ཇི་
[116a.4]སྙམ་དུ་སེམས། སྤྲེའུའི་ཕྲུ་གུ་གང་ཡིན་པ་དེ་ནི་ཤཱཀྱ་རྒན་པོ་འདི་ཉིད་ཡིན་ཏེ། དེ་ན་ཡང་འདིས་ཉེ་དུ་ལ་ཆགས་པས་རི་བྲགས་བསྲེགས་ལ་ད་ལྟར་ཡང་འདིས་ཉེ་དུ་ལ་ཆགས་པས་རི་བྲགས་བསྲེགས་སོ། །ནག་པོའི་གྲོང་ཁྱེར་དུ་གཤེགས་ནས་ནག་པོའི་གྲོང་ཁྱེར་དུ་སངས་རྒྱས་བཞིའི་
[116a.5]གདན་ཞེས་བྱ་བ་རྒྱས་པར་གོང་མ་བཞིན་དུའོ། །རོ་ཧི་ཏ་ཀར་བྱོན་ནས་རོ་ཧི་ཏ་ཀ་ན་གནོད་སྦྱིན་གླང་ཆེན་སྟོབས་ཀྱི་གནས་ན་བཞུགས་སོ། །དེའི་ཚེ་གནོད་སྦྱིན་གླང་ཆེན་སྟོབས་གནོད་སྦྱིན་རྣམས་ཀྱི་གནོད་སྦྱིན་གྱི་འདུན་སར་སོང་བ་དང་། གནོད་སྦྱིན་གླང་ཆེན་སྟོབས་ཀྱིས། བཅོམ་ལྡན་འདས་
[116a.6]བསྐྱེད་པར་བྱོན་ནས་རོ་ཧི་ཏ་ཀ་ན་བདག་གི་གནས་ཁོ་ན་ན་བཞུགས་སོ་ཞེས་ཐོས་སོ། །ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། 
[116a.7]བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་
[116b]
[116b.1]གནོད་སྦྱིན་གླང་ཆེན་སྟོབས་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དོ་མོད་བདག་གི་གནས་སུ་བཞུགས་པར་གནང་བར་མཛད་
[116b.2]དུ་གསོལ། བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཅང་མི་གསུང་བས་གནང་ངོ་། །དེ་ནས་གནོད་སྦྱིན་གླང་ཆེན་སྟོབས་ཀྱིས་བཅོམ་ལྡན་འདས་ཀྱི་ཕྱིར་གཙུག་ལག་ཁང་ལྔ་བརྒྱ་སྤྲུལ་ཏེ། སྟན་ནང་ཚངས་ཅན་དང་། སྔས་ནང་ཚངས་ཅན་དང་། གོར་བུ་ལྔ་བརྒྱ་
[116b.3]དང་། ཞུགས་ལིང་ལྔ་བརྒྱ་བཤམས་སོ། །དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་
[116b.4]གནོད་སྦྱིན་གླང་ཆེན་སྟོབས་ལ་ཅང་མི་གསུང་བས་གནང་ངོ་། །དེ་ནས་གནོད་སྦྱིན་གླང་ཆེན་སྟོབས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ་སོང་ནས་དེའི་ནེའུ་ཟླ་ཁ་ཆེ་ཡུལ་གྱི་གནོད་སྦྱིན་སྒྲ་སྒྲོགས་ཞེས་བྱ་བ་དེ་ལ་དེས་བསྒོ་བ། ཁོ་བོས་
[116b.5]སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་ལ་སྤྱན་དྲངས་ཀྱིས་བྱང་ཕྱོགས་ཀྱི་འབྲས་བུ་རྣམས་སྐུར་ཅིག་ཅེས་དེས་དེ་ལ་ཕོ་ཉ་བཏང་ནས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས། ནང་པར་སྔར་ལངས་ཏེ་གཙུག་ལག་ཁང་
[116b.6]ཆག་ཆག་དང་ཕྱག་དར་བྱས་ནས་གདན་བཤམས་ཏེ་ནོར་བུའི་ཆུ་སྣོད་བཞག་ནས། ཁང་སྐྱོང་གིས་གཎྜཱི་བརྡུངས་པ་དང་། གནོད་སྦྱིན་སྒྲ་སྒྲོགས་ཀྱིས་རྒུན་འབྲུམ་གྱིས་སྐོན་པ་བཀང་སྟེ་གནོད་སྦྱིན་རྣམས་ཀྱི་ལག་ཏུ་བསྐུར་ཏེ། དེ་དག་གིས་གཙུག་ལག་ཁང་གི་དབུས་སུ་ཕུང་པོར་
[116b.7]སྤུངས་ཏེ་བཞག་གོ། །དགེ་སློང་རྣམས་ཀྱིས་འབྲས་བུ་འདི་དག་ཅིའི་ཡིན་པ་དང་། ཇི་ལྟར་བརྟག་པར་བྱ་བ་མི་ཤེས་ནས། དེ་རྣམས་ཀྱིས་བཅོམ་ལྡན་འདས་ལ་ཞུས་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྱང་ཕྱོགས་ཀྱི་ནགས་ཀྱི་འབྲས་བུ་རྒུན་
[117a]
[117a.1]འབྲུམ་ཞེས་བྱ་སྟེ། མེས་བརྟག་པ་བྱོས་ལ་རིམ་ཤིག །དགེ་སློང་རྣམས་འབྲུམ་བུ་རེ་རེ་ནས་བྱེད་པ་ན་ཤིན་ཏུ་ཡུན་རིང་དུ་ཐོགས་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཕུང་པོ་གཉིས་སམ་གསུམ་དུ་བྱོས་ལ་མེས་རེག་པར་བྱོས་ཤིག །དེ་ནས་
[117a.2]གནོད་སྦྱིན་གླང་ཆེན་སྟོབས་ཀྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས། གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་ཞེས་བྱ་བ་ནས། སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་
[117a.3]མཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་
[117a.4]དགའ་བར་མཛད་ནས་གདན་ལས་བཞེངས་པ་དང་རྒུན་འབྲུམ་མང་དུ་ལྷག་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། རྒུན་འབྲུམ་རྣམས་མཉེས་ལ་ཁུ་བ་བྲིམ་པར་བྱའོ། །འོན་ཀྱང་ལྷག་ནས་བཅོམ་ལྡན་འདས་ཀྱིས་བཀའ་སྩལ་པ། དྲོ་འཇར་བྱས་ཏེ་བཞག་པ་
[117a.5]དང་དགེ་འདུན་གྱི་དུས་མ་ཡིན་པའི་བཏུང་བར་འགྱུར་རོ། །དེ་ནས་བཅོམ་ལྡན་འདས་གཙུག་ལག་ཁང་གི་ཕྱི་རོལ་དུ་ཞབས་གཉིས་བཀྲུས་ནས་གཙུག་ལག་ཁང་དུ་ནང་དུ་ཡང་དག་འཇོག་གི་ཕྱིར་ཞུགས་སོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ང་ནི་ཚེ་ཐུང་ངུའི་
[117a.6]དུས་ལ་བྱུང་བས་མྱ་ངན་ལས་འདས་པའི་དུས་ལ་བབ་ན་གདུལ་བའི་དོན་བྱ་བ་ནི་རབ་ཏུ་མང་བས་གལ་ཏེ་ང་དགེ་སློང་ཀུན་དགའ་བོ་དང་ཐབས་ཅིག་ཏུ་བྱང་ཕྱོགས་སུ་གཤེགས་ན་ནི་གདུལ་བ་རྣམས་ཀྱི་དོན་བྱ་དཀའ་བར་འགྱུར་གྱིས། མ་ལ་ང་གནོད་སྦྱིན་ལག་ན་རྡོ་རྗེ་དང་ལྷན་ཅིག་གཤེགས་
[117a.7]པར་བྱའོ་སྙམ་ནས། དེ་ནས་བཅོམ་ལྡན་འདས་ཀྱིས་གཙུག་ལག་ཁང་གི་ཕྱི་རོལ་དུ་ཚིགས་སུ་བཅད་པ་གཉིས་ཀྱིས་གནོད་སྦྱིན་ལག་ན་རྡོ་རྗེ་བོས་པ། དྲན་དང་ལྡན་རྣམས་བཟང་པོར་ཤོག །དྲན་དང་ལྡན་རྣམས་རྟག་ཏུ་བཟང་། །ཞི་བ་ཐོབ་པའི་སེམས་ཀྱིས་ནི། །དྲན་དང་ལྡན་
[117b]
[117b.1]པ་བདེ་བར་ཉལ། །དྲན་དང་ལྡན་རྣམས་བཟང་པོར་ཤོག །དྲན་དང་ལྡན་རྣམས་རྟག་ཏུ་བཟང་། །རྒྱལ་དང་ཕ་རོལ་རྒྱལ་སྤངས་ནས། །དྲན་དང་ལྡན་པ་བདེ་བར་ཉལ།། །།བར་སྡོམ་ལ། སྤུངས་པ་ཅན་ན་སངས་རྒྱས་སྟོབས། །རེ་ཏུ་ཀ་ན་ཆོས་སྟོབས་ཏེ། །སིན་
[117b.2]དུ་ན་ནི་ཕོར་ཆེན་ཞབས། །མགོ་རེག་སྤྱི་བླུགས་སོག་མ་མེད། །ཧུ་ལུ་ཀླུ་དང་དེ་བཞིན་ནགས། །གཉིད་འགྲོགས་དྲང་སྲོང་ཉམས་པ་དང་། །ཀན་ཐ་འབྲས་ཀྱི་གྲོང་ཁྱེར་དུ། །མཆོག་གི་མ་བཏུལ་དབང་ལྡན་རྫ། །གསིང་མའི་གནོད་སྦྱིན་ཆེན་པོ་དང་། །དེ་བཞིན་བརྩེགས་
[117b.3]སྐྱོང་དགའ་འཕེལ་དང་། །སྲིད་པའི་ལྷ་དང་གཏུམ་བྱེད་ཀྱི། །བུ་བདུན་རྣམས་ནི་བཏུལ་བ་དང་། །གནོད་སྦྱིན་ཕྱུགས་སྐྱོང་འགྲོ་མགྱོགས་དང་། །ནབ་སོའི་ཀླུ་ལ་གཟུགས་བརྙན་བཏང་། །སྦུ་བུ་ཅན་དང་སྦུབས་ཅན་བཏུལ། །མདུང་ཅན་གྱི་ནི་གྲོང་ཁྱེར་ན། །མདུང་ཅན་ཞེས་
[117b.4]བྱའི་གདོན་སྦྱིན་མོ། །འབྲ་གོ་ཅན་དང་རྡུལ་མཆོད་རྟེན། །སོག་མེད་ཚོགས་སུ་བསྡུས་ཏེ་བརྗོད། །དེ་ནས་བཅོམ་ལྡན་འདས་ཀྱིས་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཚུར་བྱང་ཕྱོགས་སུ་ཀླུ་སོག་མ་མེད་འདུལ་དུ་འདོང་ངོ་། །བཙུན་པ་བཀའ་བཞིན་འཚལ་
[117b.5]ཞེས་གནོད་སྦྱིན་ལག་ན་རྡོ་རྗེས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་གནོད་སྦྱིན་ལག་ན་རྡོ་རྗེ་དང་ཐབས་ཅིག་ཏུ་དེ་ཉིད་ནས་རྫུ་འཕྲུལ་གྱིས་ནམ་མཁའ་ལ་གཤེགས་པ་ན། བཅོམ་ལྡན་འདས་ཀྱིས་རྒྱང་རིང་པོ་ཁོ་ན་ཞིག་ན་ཚལ་སྔོ་ཞིང་སྔོ་བ་བསྒྲེངས་པ་དག་
[117b.6]གཟིགས་སོ། །གཟིགས་ནས་ཀྱང་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཁྱོད་ཀྱིས་ཚལ་སྔོ་ཞིང་སྔོ་བ་བསྒྲེངས་པ་དག་མཐོང་ངམ། བཙུན་པ་མཐོང་ལགས་སོ། །དེ་ནི་ཨུ་ཤི་རའི་རི་ཡིན་ཏེ། ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་ན་ཞི་གནས་
[117b.7]དང་རྗེས་སུ་མཐུན་པ་རྣམས་ཀྱི་གནས་མལ་གྱི་མཆོག་ཏ་མ་སའི་ཚལ་ཞེས་བྱ་བར་འགྱུར་རོ། །དེ་ནས་བཅོམ་ལྡན་འདས་སྤུངས་པ་ཅན་དུ་གཤེགས་སོ། །དེའི་ཚེ་སྤུངས་པ་ཅན་ན་གནོད་སྦྱིན་སངས་རྒྱས་སྟོབས་ཞེས་བྱ་བ་འདུག་པ་སྡིག་པའི་བསམ་པ་ཅན་ཞིག་གནས་པས་སྤུངས་
[118a]
[118a.1]པ་ཅན་ན་གནས་པའི་སྐྱེ་བོའི་ཚོགས་ཀྱིས་མགུ་བར་བྱས་ཀྱང་དེ་དུས་དུས་སུ་གནོད་པ་བྱེད་དོ། །སྤུངས་པ་ཅན་ན་གནས་པའི་སྐྱེ་བོའི་ཚོགས་ཀྱིས་བཅོམ་ལྡན་འདས་སྤུངས་པ་ཅན་དུ་གཤེགས་ནས་ཕྱོགས་ཆེ་གེ་མོ་ན་བཞུགས་སོ་ཞེས་ཐོས་སོ། །ཐོས་
[118a.2]ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་སྤུངས་པ་ཅན་ན་གནས་པའི་སྐྱེ་བོའི་ཚོགས་ལ་བཅོམ་ལྡན་འདས་ཀྱིས་ཆོས་དང་ལྡན་
[118a.3]པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད་ཅེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་སྤུངས་པ་ཅན་ན་
[118a.4]གནས་པའི་སྐྱེ་བོའི་ཚོགས་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་གནོད་སྦྱིན་སངས་རྒྱས་སྟོབས་འདི་བདག་ཅག་ལ་ཡུན་རིང་མོ་ཞིག་
[118a.5]ནས་ཤ་ཁོན་མ་མཆིས་པར་ནི་ཤ་ཁོན་བགྱིད། འགྲན་ཟླ་མ་ལགས་པར་ནི་འགྲན་ཟླ་བགྱིད། གླགས་མ་བཙལ་བར་ནི་གླགས་ཚོལ་བར་བགྱིད་ལགས་ན། ཀྱེ་མའོ་བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་གནོད་སྦྱིན་སངས་རྒྱས་སྟོབས་གདུལ་བར་གསོལ། 
[118a.6]དེའི་ཚེ་གནོད་སྦྱིན་སངས་རྒྱས་སྟོབས་འཁོར་དེ་ཉིད་དུ་འདུས་ཤིང་འདུག་པར་གྱུར་ནས། དེ་ནས་བཅོམ་ལྡན་འདས་ཀྱིས་གནོད་སྦྱིན་སངས་རྒྱས་སྟོབས་ལ་བཀའ་སྩལ་པ། སངས་རྒྱས་སྟོབས་ཁྱོད་ཀྱིས་ཐོས་སམ། བཅོམ་ལྡན་འདས་བདག་གིས་ཐོས་ལགས་སོ། །སངས་རྒྱས་
[118a.7]སྟོབས་ཁྱོད་ཀྱིས་ཐོས་སམ། བདེ་བར་གཤེགས་པ་བདག་གིས་ཐོས་ལགས་སོ། །དམ་པ་མ་ཡིན་པའི་ཆོས་སྡིག་པ་དེ་ལས་ལོག་ཤིག །བཅོམ་ལྡན་འདས་བདག་ལྡོག་ལགས་སོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་སངས་རྒྱས་སྟོབས་སྐྱབས་སུ་འགྲོ་བ་དང་བསླབ་པའི་
[118b]
[118b.1]གཞི་རྣམས་ལ་བཞག་གོ། །དེ་ནས་དེས་སྤུངས་པ་ཅན་ཞེས་བྱ་བའི་གནས་མལ་བརྩིགས་སོ། །བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཀྱང་ཡོ་བྱད་ཐམས་ཅད་དང་ལྡན་པའི་གཙུག་ལག་ཁང་བརྩིགས་སོ། །བཅོམ་ལྡན་འདས་གཤེགས་པ་དང་གནོད་སྦྱིན་སངས་རྒྱས་སྟོབས་
[118b.2]ཞབས་འབྲིང་དུ་ཆས་པ་ལས་བཅོམ་ལྡན་འདས་ཀྱིས་སླར་བཟློག་ནས་བཀའ་སྩལ་པ། སྐྱེ་བོའི་ཚོགས་འདི་སྲུངས་ཤིག །ངས་ཀྱང་ང་ཡོངས་སུ་མྱ་ངན་ལས་འདས་ནས་ཀྱང་ཅི་ནས་སྤྱན་ལྡིངས་ཏེ་འབབ་པར་འགྱུར་བ་དེ་ལྟར་བྱིན་གྱིས་བརླབ་པར་བྱའོ། །གཞན་དག་གིས་ཀྱང་ཕྱོགས་
[118b.3]དེར་མཆོད་རྟེན་བརྩིགས་པས་མཆོད་རྟེན་སྤུངས་པ་ཅན་ཞེས་བྱ་བར་གྲགས་སོ། །རེ་ཏུ་ཀར་བྱོན་ནས། རེ་ཏུ་ཀར་གནོད་སྦྱིན་ཆོས་སྟོབས་ཞེས་བྱ་བ་བཏུལ་ཏེ། དེས་རེ་ཏུ་ཀ་ཞེས་བྱ་བའི་གནས་མལ་བརྩིགས་སོ། །སིན་དུར་གཤེགས་པ་དང་། སིན་དུ་ན་མཉན་པ་གཞན་
[118b.4]ཞིག་ཡོད་པ་དེ་བཅོམ་ལྡན་འདས་ཀྱི་རྫུ་འཕྲུལ་གྱི་ཆོ་འཕྲུལ་གྱིས་དད་པ་བསྐྱེད་དེ། དེ་ནས་དད་པ་སྐྱེས་ནས་བདེན་པ་རྣམས་ལ་བཞག་གོ། །གནོད་སྦྱིན་ཕོར་ཆེན་བཏུལ་ནས་ཞབས་ཀྱིས་བཅགས་པས་ཕོར་ཆེན་ཞབས་ཀྱིས་བཅགས་པ་ཞེས་བྱ་བར་གྲགས་སོ། །དེ་ནས་བཅོམ་
[118b.5]ལྡན་འདས་དྲང་སྲོང་རྣམས་ཀྱི་བསྟི་གནས་སུ་གཤེགས་ནས་དེར་དྲང་སྲོང་མགོ་རེག་དང་རིལ་བ་སྤྱི་བླུགས་ཅན་བཏུལ་ནས་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་གནས་མལ་རིལ་བ་སྤྱི་བླུགས་ཅན་ཞེས་བྱ་བ་བརྩིགས་སོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་ལག་ན་རྡོ་རྗེ་ལ་
[118b.6]བཀའ་སྩལ་པ། ལག་ན་རྡོ་རྗེ་ཀླུའི་རྒྱལ་པོ་སོག་མ་མེད་ཀྱི་གནས་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་གནོད་སྦྱིན་ལག་ན་རྡོ་རྗེས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་དང་། ཀླུའི་རྒྱལ་པོ་སོག་མ་མེད་ཀྱི་གནས་སུ་གཤེགས་སོ། །
[118b.7]ཀླུའི་རྒྱལ་པོ་སོག་མ་མེད་ཀྱིས་བཅོམ་ལྡན་འདས་ཀྱི་གནས་སུ་གཤེགས་སོ་ཞེས་ཐོས་སོ། །ཐོས་ནས་ཀྱང་ཁྲོས་འཁྲུགས་རྔམ་ཡི་མ་རངས་ནས་སྟེང་གི་ནམ་མཁའ་ལ་མངོན་པར་འཕགས་ཏེ་སེར་བ་དང་རྡུལ་གྱི་ཆར་དབབ་པར་བརྩམས་པ་དང་། བཅོམ་ལྡན་འདས་ཀྱིས་ཀླུ་འཁྲུགས་
[119a]
[119a.1]སོ་ཞེས་བྱམས་པ་ལ་སྙོམས་པར་ཞུགས་པ་དང་། ཆར་པ་དེ་དག་ཨ་ག་རུའི་ཕྱེ་མ་དང་། ཏ་མ་ལའི་ལོ་མའི་ཕྱེ་མར་གྱུར་ནས་འབབ་པར་བརྩམས་སོ། །དེ་ནས་འཁོར་ལོ་དང་། རྡོ་རྗེ་རྩེ་གཅིག་པ་དང་། མདའ་བོ་ཆེ་དང་། མདུང་ཐུང་ལ་སོགས་ཏེ་
[119a.2]མཚོན་ཆ་རྣམས་དབབ་པར་བརྩམས་པ་དེ་དག་ཀྱང་ལྷའི་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་ར་བར་གྱུར་ནས་འབབ་པར་བརྩམས་སོ། །དེ་ནས་སོག་མ་མེད་ཀྱིས་ཁྲོ་བའི་མེས་དུ་བ་དབྱུང་བར་བརྩམས་པ་དང་། བཅོམ་ལྡན་འདས་ཀྱིས་
[119a.3]ཀྱང་རྫུ་འཕྲུལ་གྱིས་དུད་པ་དབྱུང་བར་བརྩམས་སོ། །དེ་ནས་དེ་སྤུངས་དང་། རྒྱགས་པ་དང་། ང་རྒྱལ་བཅོམ་པར་གྱུར་ནས་གནས་སུ་ཞུགས་ཏེ་འདུག་གོ། །བཅོམ་ལྡན་འདས་ཀྱིས་དགོངས་པ། ཀླུ་གདུག་པ་རྣམས་འདུལ་བར་འགྱུར་བ་ནི་རྒྱུ་རྣམ་པ་གཉིས་ཀྱིས་ཏེ། འཇིགས་
[119a.4]པ་དང་། འཁྲུགས་པས་ཡིན་གྱིས། མ་ལ་ངས་འདི་འཇིགས་སུ་གཞུག་གོ་སྙམ་དུ་ཐུགས་སུ་ཆུད་ནས་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཀླུའི་རྒྱལ་པོ་སོག་མ་མེད་འཇིགས་པར་གྱིས་ཤིག །དེ་ནས་གནོད་སྦྱིན་ལག་ན་རྡོ་རྗེས་བཅོམ་ལྡན་འདས་ཀྱི་ལྟར་མཉན་
[119a.5]ཏེ། རྡོ་རྗེ་རིའི་རྩེ་ལ་འཕངས་ནས་རིའི་རྩེ་མོ་བཤིག་སྟེ་ལྷུང་བ་དེས་ཀླུའི་རྒྱལ་པོ་སོག་མ་མེད་ཀྱི་གནས་ནོན་པར་གྱུར་ཏོ། །དེ་ནས་སོག་མ་མེད་སྔངས་སྐྲག་ཕོངས་ནས་འབྲོས་པར་བརྩམས་པ་དང་། དེ་ནས་བཅོམ་ལྡན་འདས་ཀྱིས་མེའི་ཁམས་ལ་སྙོམས་པར་ཞུགས་ནས་
[119a.6]ཕྱོགས་ཐམས་ཅད་འབར་རབ་ཏུ་འབར། ཀུན་དུ་རབ་ཏུ་འབར་ཏེ་མེ་ལྕེ་གཅིག་ཏུ་གྱུར་ཏོ། །བཅོམ་ལྡན་འདས་ཀྱི་ཞབས་ཀྱི་དྲུང་ན་ཞི་ཞིང་བསིལ་བར་གྱུར་པ་མ་གཏོགས་པར་དེ་གང་དང་གང་དུ་སོང་བ་དེ་དང་དེ་ན་མི་མཐོང་ངོ་། །དེ་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་
[119a.7]པ་དང་། བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་གསོལ་པ། བཅོམ་ལྡན་འདས་ཅི་བདག་ལ་ཐོ་བཙམ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒ་བའི་ཆོས་ཅན་ཅི་ངས་ཐོ་བཙམས་སམ། གལ་ཏེ་ངས་ཡོན་ཏན་གྱི་ཚོགས་འདི་ལྟ་བུ་
[119b]
[119b.1]དག་མ་ཐོབ་ན། ཁྱོད་ཀྱིས་ང་མིང་ལུས་པར་བྱས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་ཕྱག་འཁོར་ལོ་དང་། བཀྲ་ཤིས་དང་། གཡུང་དྲུང་འཁྱིལ་པ་དང་། དྲ་བས་འབྲེལ་བ། བསོད་ནམས་བརྒྱ་ཕྲག་དུ་མས་བསྒྲུབས་པ། འཇིགས་པ་རྣམས་དབུགས་འབྱིན་པར་
[119b.2]མཛད་པས་སྤྱི་བོ་ལ་རེག་པར་མཛད་ནས་བཀའ་སྩལ་པ། བཞིན་བཟངས་ཁྱོད་ཀྱིས་བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་ལ་ཟན་བྱིན་ཏེ། སུམ་བཅུ་རྩ་གསུམ་གྱི་ལྷ་གྱ་ནོམ་པ་དག་གི་ནང་དུ་སྐྱེ་བར་འགྱུར་བ་ལས་ཁྱོད་ཀྱིས་སྨོན་ལམ་ལོག་པར་བཏབ་པས་དུད་འགྲོ་རྣམས་སུ་སྐྱེས་
[119b.3]ཏེ། རྡེག་པ་དང་གསོད་པ་ལ་ཞེན་ཅིང་ཕ་རོལ་གྱི་སྲོག་འཕྲོག་པ་དང་། ཕ་རོལ་གྱི་སྲོག་ལ་གནོད་པ་བྱེད་པས་འཚོ་བར་བྱེད་ན། འདི་ནས་ཤི་འཕོས་ནས་སེམས་ཅན་དམྱལ་བ་མ་གཏོགས་པར་ཁྱོད་ཀྱི་འགྲོ་བ་ནི་གང་ཞིག་ཡིན། སྐྱེ་བ་ནི་གང་ཞིག་ཡིན། ཚེ་ཕྱི་མ་ནི་གང་ཞིག་ཡིན། 
[119b.4]བཅོམ་ལྡན་འདས་བདག་གིས་ཅི་ཞིག་བགྱི་བ་བཀའ་སྩལ་དུ་གསོལ། བཞིན་བཟངས་ཚུར་ང་ལས་སྐྱབས་སུ་འགྲོ་བ་དང་བསླབ་པའི་གཞི་རྣམས་ཟུང་ལ། ཡུལ་མ་ག་དྷཱ་ན་གནས་པའི་སྐྱེ་བོའི་ཚོགས་ལ་མི་འཇིགས་པ་བྱིན་ཅིག །བཙུན་པ་བདག་དེང་སླན་ཅད་བཅོམ་ལྡན་འདས་ཀྱི་
[119b.5]སྤྱན་སྔར་སྐྱབས་སུ་མཆི་བ་དང་བསླབ་པའི་གཞི་རྣམས་མནོས་ནས་ཡུལ་མ་ག་དྷཱ་ན་གནས་པའི་སྐྱེ་བོའི་ཚོགས་ལ་ཡང་མི་འཇིགས་པ་སྩལ་བར་བགྱིའོ། །དེ་ནས་དེའི་ཆུང་མ་དང་། བུ་མོ་དང་མནའ་མ་རྣམས་ཀྱིས་གསོལ་པ། བཅོམ་ལྡན་འདས་དང་ཆོས་དང་དགེ་སློང་གི་དགེ་འདུན་ལ་
[119b.6]བདག་ཅག་ཀྱང་སྐྱབས་སུ་མཆི་ཞིང་བསླབ་པའི་གཞི་རྣམས་ནོད་ལགས་སོ། །བཅོམ་ལྡན་འདས་ཀྱིས་དེ་རྣམས་ལ་སྐྱབས་སུ་འགྲོ་བ་དང་བསླབ་པའི་གཞི་རྣམས་བྱིན་ནོ། །དེའི་བུ་རི་བོས་གསོལ་པ། བཅོམ་ལྡན་འདས་བདག་ཀྱང་སྐྱབས་སུ་མཆི་བ་དང་བསླབ་པའི་གཞི་རྣམས་ནོད་
[119b.7]ལགས་སོ། །སོག་མ་མེད་ཀྱིས་གསོལ་པ། བཅོམ་ལྡན་འདས་བདག་ཅག་ཀླུ་རྣམས་ནི་མི་མཛའ་བ་མང་བ་ལགས་ཀྱིས། རི་བོ་ལ་སྐྱབས་སུ་མཆི་བ་སྩལ་ཅིང་བསླབ་པའི་གཞི་རྣམས་ནི་མི་དཔོག་པར་གསོལ། འདིས་བདག་ཅག་བསྲུངས་པར་འགྱུར་ལགས་སོ། །བཅོམ་ལྡན་
[120a]
[120a.1]འདས་ཀྱིས་དེ་ལ་སྐྱབས་སུ་འགྲོ་བ་བྱིན་ནོ། །དེ་ནས་གནོད་སྦྱིན་ལག་ན་རྡོ་རྗེས་སོག་མ་མེད་གྲོགས་པོ་དང་། གཉེན་འདབ་དང་། མཛའ་བཤེས་རྣམས་བཏུལ་བར་གྱུར་པ་མཐོང་ནས་ཡིད་རབ་ཏུ་དགའ་བས་གར་བྱས་ཏེ་སྨྲས་པ། ཁྲོས་པས་ལྕེ་བསྐྱོད་
[120a.2]མགོ་མང་བསྒུལ་ནས་མཚོན་ཆའི་འཁོར་ལོ་འབེབས། །རང་གནས་སྐྱེས་བུ་རང་ལ་ཕྱོགས་པ་རི་མཐོ་རྩེ་ལྟ་བུ། །དུ་མའི་ཚོགས་ལྷགས་ངལ་ཆད་དབུགས་བརྫགས་བཟུར་ཅིང་ལྟ་བྱེད་པ། །སྦྲུལ་བདག་སོག་མ་མེད་དེ་དྲང་སྲོང་བཀའ་བཙན་རྣམས་ཀྱིས་བཏུལ། །དེ་ནས་བཅོམ་
[120a.3]ལྡན་འདས་ཀྱིས་སོག་མ་མེད་འཁོར་དྲུག་ཁྲི་དང་བཅས་པ་བཏུལ་ནས་གདན་ལས་བཞེངས་ཏེ་གཤེགས་པ་དང་། བཅོམ་ལྡན་འདས་ཀྱིས་ཚལ་སྔོ་ཞིང་སྔོ་བ་བསྒྲེངས་པ་དག་གཟིགས་སོ། །གཟིགས་ནས་ཀྱང་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཁྱོད་ཀྱིས་
[120a.4]ཚལ་སྔོ་ཞིང་སྔོ་བ་བསྒྲེངས་པ་དག་མཐོང་ངམ། བཙུན་པ་མཐོང་ལགས་སོ། །ལག་ན་རྡོ་རྗེ་དེ་ནི་ཁ་ཆེའི་ཡུལ་ཡིན་ཏེ། ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་ནས་དགེ་སློང་ཀུན་དགའ་བོའི་ལྷན་ཅིག་གནས་པ་དགེ་སློང་ཉི་མའི་གུང་ཞེས་བྱ་བ་འབྱུང་བར་འགྱུར་ཏེ། །
[120a.5]དེས་ཀླུ་གདུག་པ་ཧུ་ལུ་དུ་བཏུལ་ནས་ཐབས་བཤམས་ཏེ་དེ་ལས་སྐྱིལ་མོ་ཀྲུང་ཤོང་བའི་ས་བླངས་ནས་ཁ་ཆེའི་ཡུལ་ཀུན་དུ་བསྟན་པ་འཇོག་པར་འགྱུར་རོ། །ངའི་ལྷག་མཐོང་དང་རྗེས་སུ་མཐུན་པའི་གནས་མལ་རྣམས་ཀྱི་ནང་ན་འདི་ལྟ་སྟེ། ཁ་ཆེའི་ཡུལ་མཆོག་ཏུ་འགྱུར་ཏེ། གྲོང་ཁྱེར་དང་
[120a.6]གྲོང་རྡལ་དྲུག་ཁྲི་དང་། གྲོང་རྡལ་དྲུག་སྟོང་དང་། གྲོང་རྡལ་དྲུག་བཅུ་རྩ་གསུམ་པོ་འདི་རྣམས་ནི་ཁ་ཆེའི་ཡུལ་ཡིན་ནོ། །ཡུལ་གཉིད་འགྲོགས་སུ་དྲང་སྲོང་དང་གནོད་སྦྱིན་ཉམས་པ་འཁོར་དང་བཅས་པ་བཏུལ་ལོ། །ཡུལ་གན་ཐར་གནོད་སྦྱིན་མོ་འཁོར་དང་བཅས་པ་བཏུལ་ལོ། །འབྲས་
[120a.7]ཀྱི་གྲོང་ཁྱེར་དུ་བྱོན་ནས་འབྲས་ཀྱི་གྲོང་ཁྱེར་དུ་རྒྱལ་པོ་སྡེ་མཆོག་གི་མ་བདེན་པ་རྣམས་ལ་རབ་ཏུ་བཞག་གོ། །ཡུལ་དབང་ལྡན་དུ་བྱོན་ཏེ། དབང་ལྡན་ན་རྫ་མཁན་གཞན་ཞིག་ཡོད་པ་དེ་བཟོས་ཤིན་ཏུ་རྒྱགས་ཏེ་སྣོད་རྣམས་སྐམས་ནས་འཁོར་ལོ་ལས་འགོགས་པར་བྱེད་དོ། །བཅོམ་ལྡན་
[120b]
[120b.1]འདས་ཀྱིས་དེ་གདུལ་བའི་དུས་མཁྱེན་ནས་རྫ་མཁན་གྱི་ཆ་བྱད་དུ་ཉིད་མངོན་པར་སྤྲུལ་ཏེ་དེ་དང་ལྷན་ཅིག་གཏམ་བྱ་བར་བརྩམས་པ། ཁྱོད་ཀྱིས་སྣོད་ཅི་འདྲ་བ་དག་ཅིག་འཁོར་ལོ་ལས་འབེབས་པར་བྱེད། དེས་གསོལ་པ། བསྐམས་ནས་འབེབས་སོ། །ང་ཡང་བསྐམས་
[120b.2]ནས་འབེབས་སོ། །ཁྱོད་དང་བདག་མཉམ་ལགས་སོ། །འདི་ཁོ་ནར་ཟད་དམ་ཅི། ང་ནི་སོ་བཏང་ནས་ཀྱང་འབེབས་སོ། །ཁྱོད་ལྷག་གོ། །སོ་གཏོང་བ་འབའ་ཞིག་ཏུ་ཡང་མ་ཟད་དོ། །འོ་ན་ཅི་ཞེ་ན། གསེར་དང་། དངུལ་དང་། བཻ་ཌཱུརྱ་དང་། ཤེལ་གྱི་རང་བཞིན་དུ་ཡང་
[120b.3]བྱེད་དོ། །དེ་མངོན་པར་དད་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་རྫ་མཁན་གྱི་ཆ་བྱད་མི་སྣང་བར་མཛད་དེ་རང་བཞིན་གྱི་ཆ་བྱད་དུ་བཞུགས་ནས་དེ་འཁོར་གྱི་སྐྱེ་བོ་དང་བཅས་ཏེ་བདེན་པ་རྣམས་ལ་རབ་ཏུ་བཀོད་དོ། །གསིང་མ་ཅན་དུ་གཤེགས་ནས་གསིང་མ་ཅན་དུ་གནོད་སྦྱིན་
[120b.4]ཆེན་པོ་འཁོར་དང་བཅས་པ་སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་རབ་ཏུ་བཞག་གོ། །བརྩེགས་སྐྱོང་དུ་ཀླུ་བ་ལང་སྐྱོང་དང་། དགར་བ་གཉིས་སོ། །དགའ་འཕེལ་དུ་གཤེགས་ནས་དགའ་འཕེལ་དུ་རྒྱལ་པོ་སྲིད་པའི་ལྷ་འཁོར་དང་བཅས་པ་དང་། གཏུམ་བྱེད་ཀྱི་བུ་
[120b.5]བདུན་དང་། གནོད་སྦྱིན་ས་འཚོ་བདེན་པ་དག་ལ་རབ་ཏུ་བཀོད་དོ། །དེ་ན་མཚོ་ཆེན་པོ་ཡོད་པ་གང་ཡིན་པ་དེ་ན་འགྲོ་མགྱོགས་དང་། ནབ་སོ་གཉིས་ཀླུའི་སྐྱེ་གནས་སུ་སྐྱེས་ཏེ་ལོ་བཅུ་གཉིས་འདས་ཤིང་སྟེང་དུ་བྱུང་སྟེ་འཁྲུགས་པས་འདི་སྐད་ཅེས་བཅོམ་ལྡན་འདས་ཀྱིས་བདག་ཅག་ལ་ཆོས་
[120b.6]མ་བཤད་པས་དེས་ན་བདག་ཅག་རྣམ་པར་ལྟུང་བ་ཀླུའི་སྐྱེ་གནས་སུ་སྐྱེས་ཀྱིས་ཅི་ནས་བདག་ཅག་གིས་དེའི་བསྟན་པ་གཞིག་པར་བྱའོ་ཞེས་སྨྲའོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀླུ་འགྲོ་མགྱོགས་དང་ནབ་སོ་ནི་འདི་ལྟར་མཐུ་ཆེ་ཞིང་རྫུ་འཕྲུལ་ཆེ་བ་ཡིན་པས་ང་ཡོངས་སུ་
[120b.7]མྱ་ངན་ལས་འདས་ནས་ངའི་བསྟན་པ་ཐལ་བར་རླག་པར་འགྱུར་བ་གང་ཡིན་པའི་གནས་འདི་ཡོད་དོ་སྙམ་དུ་མཁྱེན་ནས། བཅོམ་ལྡན་འདས་ཀླུ་འགྲོ་མགྱོགས་དང་། ནབ་སོ་གཉིས་གང་ན་བ་དེར་གཤེགས་ཏེ་བྱོན་ནས་འགྲོ་མགྱོགས་དང་། ནབ་སོ་གཉིས་ལ་བཀའ་སྩལ་པ། འགྲོ་
[121a]
[121a.1]མགྱོགས་དང་། ནབ་སོ་ཚིག་བཞི་པའི་ཆོས་ཀྱི་རྣམ་གྲངས་ཞེས་བྱ་བ་ཡོད་པ་བཤད་ཀྱིས་ཤེས་པར་བྱོས་ཤིག །བཙུན་པ་བདག་ཅག་དམ་པའི་ཆོས་འཚལ་བར་བགྱིད་པ་སུ་ཞིག་མཆིས་སྙམ་དུ་རིག་ནས། དེ་ཉིད་དུ་སླར་ཞུགས་ཏེ། དེ་གཉིས་
[121a.2]འདི་སྙམ་དུ་སེམས་སོ། །བཅོམ་ལྡན་འདས་ཀྱིས་ནི་བདག་ཅག་ལ་ཆོས་བཤད་ན་བདག་ཅག་གིས་རྣམ་པར་མ་ཤེས་སོ་སྙམ་པ་དང་། བཅོམ་ལྡན་འདས་ཀྱིས་ཕྱོགས་དེར་སྐུའི་གཟུགས་བརྙན་བཏང་ནས་འགྲོ་མགྱོགས་དང་། ནབ་སོ་གཉིས་ཀྱིས་དེ་ལ་བལྟས་ཤིང་བལྟས་ཤིང་
[121a.3]བཅོམ་ལྡན་འདས་ད་དུང་བཞུགས་པ་ལྟ་ཞེས་སླར་ཡང་དང་ཡང་དུ་ཞུགས་སོ། །ཕྱོགས་དེ་ཉིད་དུ་བཅོམ་ལྡན་འདས་ཀྱིས་གནོད་སྦྱིན་མོ་སྦུ་བུ་ཅན་དང་། སྦུབས་ཅན་གཉིས་བཏུལ་ཏོ། །མདུང་ཅན་གྱི་གྲོང་ཁྱེར་དུ་གཤེགས་སོ། །མདུང་ཅན་གྱི་གྲོང་ཁྱེར་ན་གནོད་སྦྱིན་མོ་མདུང་
[121a.4]ཅན་ཞེས་བྱ་བ་ཁྲོ་ཞིང་གཏུམ་ལ་གཟུ་ལུམས་ཅན་ཞིག་གནས་པས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ཀྱི་བུ་བཙས་ཤིང་བཙས་པ་དག་ཟ་བར་བྱེད་དོ། །མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་མདུང་ཅན་གྱི་གྲོང་ཁྱེར་དུ་
[121a.5]གཤེགས་ནས་ཕྱོགས་ཆེ་གེ་མོ་ན་བཞུགས་སོ་ཞེས་ཐོས་སོ། །ཐོས་ནས་ཀྱང་ཚོགས་ནས་ཚོགས་དང་ཁྱུ་ནས་ཁྱུར་ཕྲད་ཅིང་འདུས་ནས་མདུང་ཅན་གྱི་གྲོང་ཁྱེར་ནས་བྱུང་སྟེ། བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་
[121a.6]ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་བཅོམ་ལྡན་འདས་ཀྱིས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་
[121a.7]བར་གོང་མ་བཞིན་དུའོ། །དེ་ནས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ།། །།
[121b]
[121b.1]འདུལ་བ་གཞི། བམ་པོ་སུམ་བཅུ་རྩ་དྲུག་པ། བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་ཅག་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། བཅོམ་ལྡན་འདས་ཀྱིས་ཞལ་ཟས་གསོལ་ཟིན་ནས་ཕྱག་བཅབས་ཏེ་
[121b.2]ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །གསེར་གྱི་བྱ་མ་བུམ་བླངས་ཏེ་བཅོམ་ལྡན་འདས་ཀྱི་སྤྱན་སྔར་གསོལ་བ་གདབ་པའི་ཕྱིར་འཁོད་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་ཀླུ་གདུག་པ་དང་། གནོད་སྦྱིན་གདུག་པ་དེ་དང་དེ་རྣམས་ནི་
[121b.3]བཏུལ་ལགས་ན། བཙུན་པ་གནོད་སྦྱིན་མོ་མདུང་ཅན་ཞེས་བགྱི་བ་འདི་བདག་ཅག་ལ་ཡུན་རིང་མོ་ཞིག་ནས་ཤ་ཁོན་མ་མཆིས་པར་ནི་ཤ་ཁོན་དུ་བགྱིད། འགྲན་ཟླ་མ་ལགས་པར་ནི་འགྲན་ཟླ་བགྱིད། གླགས་མ་བཙལ་བར་ནི་གླགས་ཚོལ་བར་བགྱིད་དེ། བྱིས་པ་བཙས་ཤིང་
[121b.4]བཙས་པ་རྣམས་འཕྲོག་པར་བགྱིད་ལགས་ན། ཀྱེ་མའོ་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ། གནོད་སྦྱིན་མོ་མདུང་ཅན་གདུལ་བར་གསོལ། དེའི་ཚེ་གནོད་སྦྱིན་མོ་མདུང་ཅན་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་གནོད་
[121b.5]སྦྱིན་མོ་མདུང་ཅན་ལ་བཀའ་སྩལ་པ། མདུང་ཅན་ཁྱོད་ཀྱིས་ཐོས་སམ། བཅོམ་ལྡན་འདས་བདག་གིས་ཐོས་ལགས་སོ། །མདུང་ཅན་ཁྱོད་ཀྱིས་ཐོས་སམ། བདེ་བར་གཤེགས་པ་བདག་གིས་ཐོས་ལགས་སོ། །དམ་པ་མ་ཡིན་པའི་ཆོས་སྡིག་པ་དེ་ལས་ལོག་ཤིག །བཙུན་
[121b.6]པ་དམ་ཞིག་བཅའ་སྟེ། གལ་ཏེ་འདི་དག་བདག་གི་སླད་དུ་གཙུག་ལག་ཁང་རྩིག་པར་བགྱིད་ན་བདག་ལྡོག་པར་བགྱིའོ། །དེ་ནས་བཅོམ་ལྡན་འདས་ཀྱིས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ལ་བཀའ་སྩལ་པ། བྲམ་ཟེ་དང་ཁྱིམ་བདག་ཁྱེད་ཀྱིས་ཐོས་སམ། 
[121b.7]བཅོམ་ལྡན་འདས་ཐོས་ལགས་སོ། །ཁྱེད་ཅག་གིས་ཇི་ལྟར་བསྒྲུབ་པར་བྱ། བཅོམ་ལྡན་འདས་བརྩིག་ལགས་སོ། །བདེ་བར་གཤེགས་པ་བརྩིག་ལགས་སོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་མོ་མདུང་ཅན་འཁོར་དང་བཅས་ཏེ་བཏུལ་ནས་གཤེགས་སོ། །འབྲ་
[122a]
[122a.1]གོ་ཅན་དུ་གཤེགས་པ་དང་འབྲ་གོ་ཅན་ན་བྱིས་པ་ཆུང་ངུ་དག་ཅིག་རྡུལ་གྱི་མཆོད་རྟེན་ལ་རྩེ་བར་བྱེད་དོ། །བཅོམ་ལྡན་འདས་ཀྱིས་བྱིས་པ་ཆུང་ངུ་དག་རྡུལ་གྱི་མཆོད་རྟེན་ལ་རྩེ་བ་གཟིགས་སོ། །གཟིགས་ནས་ཀྱང་ཡང་གནོད་སྦྱིན་ལག་ན་རྡོ་རྗེ་ལ་བཀའ་སྩལ་
[122a.2]པ། ལག་ན་རྡོ་རྗེ་ཁྱོད་ཀྱིས་བྱིས་པ་ཆུང་ངུ་རྡུལ་གྱི་མཆོད་རྟེན་ལ་རྩེ་བ་དག་མཐོང་ངམ། བཙུན་པ་མཐོང་ལགས་སོ། །ལག་ན་རྡོ་རྗེ་ང་ཡོངས་སུ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་འདིར་ཀུ་ཤ་ནའི་རིགས་ཀྱི་རྒྱལ་པོ་ཀ་ནིས་ཀ་ཞེས་བྱ་བ་འབྱུང་བར་འགྱུར་བ་དེས་ཕྱོགས་
[122a.3]འདིར་མཆོད་རྟེན་རྩིག་པར་འགྱུར་ཏེ། དེའི་མིང་ཀ་ནིས་ཀའི་མཆོད་རྟེན་ཞེས་བྱ་བར་འགྱུར་ཞིང་ང་ཡོངས་སུ་མྱ་ངན་ལས་འདས་ན་ཡང་སངས་རྒྱས་ཀྱི་བྱ་བ་བྱེད་པར་འགྱུར་རོ། །དེ་ནས་བཅོམ་ལྡན་འདས་ཀྱིས་རོ་ཧི་ཏ་ཀ་ནས་ཀླུའི་རྒྱལ་པོ་སོག་མ་མེད་ཀྱི་གནས་ཀྱི་བར་དུ་སྲོག་
[122a.4]ཆགས་ས་ཡ་ཕྲག་བདུན་དང་འབུམ་ཕྲག་བདུན་བཏུལ་ནས་རོ་ཧི་ཏ་ཀར་གཤེགས་ཏེ་གཙུག་ལག་ཁང་དུ་ཞུགས་ནས་ནང་དུ་ཡང་དག་བཞག་གོ། །བཅོམ་ལྡན་འདས་དགོངས་ཀ་ནང་དུ་ཡང་དག་འཇོག་ལས་བཞེངས་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་
[122a.5]དགའ་བོ་དང་པོའི་རྒྱལ་སྲིད་གང་ན་བ་དེར་འདོང་ངོ་། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཀྱིས་སྔར་ནི་འདི་སྐད་ཅེས་ཀུན་དགའ་བོ་བྱང་ཕྱོགས་སུ་ཀླུའི་རྒྱལ་པོ་སོག་མ་མེད་འདུལ་དུ་འདོང་ངོ་། །
[122a.6]བྱང་ཕྱོགས་ན་ནི་ཕན་ཡོན་རྣམ་པ་ལྔ་ཡོད་དོ་ཞེས་གསུངས་ལ། ད་བཅོམ་ལྡན་འདས་ཀྱིས་འདི་སྐད་དུ་ཀུན་དགའ་བོ་དང་པོའི་རྒྱལ་སྲིད་གང་ན་བ་དེར་འདོང་ངོ་ཞེས་གསུངས་ན་དེ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ང་གནོད་སྦྱིན་
[122a.7]ལག་ན་རྡོ་རྗེ་དང་ཐབས་ཅིག་ཏུ་བྱང་ཕྱོགས་སུ་གཤེགས་ནས་ཏ་མ་སའི་ཚལ་རྣམས་ལུང་བསྟན་ཏོ་ཞེས་བྱ་བ་ནས་རྡུལ་གྱི་མཆོད་རྟེན་ལུང་བསྟན་ཏོ་ཞེས་བྱ་བའི་བར་དུའོ། །ཀུན་དགའ་བོ་རོ་ཧི་ཏ་ཀ་ནས་ཀླུའི་རྒྱལ་པོ་སོག་མ་མེད་ཀྱི་གནས་ཀྱི་བར་དུ་དེ་བཞིན་གཤེགས་པས་སྲོག་ཆགས་
[122b]
[122b.1]ས་ཡ་ཕྲག་བདུན་དང་འབུམ་ཕྲག་བདུན་བཏུལ་ཏེ། བྱང་ཕྱོགས་ན་ནི་ཉེས་དམིགས་ལྔ་ཡོད་དེ། མཐོན་དམན་ཅན་དང་། སྡོང་དུམ་དང་། ཚེར་མས་གང་བ་དང་། རྡོ་བ་དང་། གསེག་མ་དང་། གྱོ་མོ་མང་བ་དང་། ཁྱི་ཟ་བ་དང་། བུད་མེད་གནས་ངན་ལེན་ཀུན་དུ་སྤྱོད་
[122b.2]པའོ།། །།སྡོམ་ལ། དང་པོའི་རྒྱལ་སྲིད་རྟ་བཟངས་དང་། །བཅོམ་བརླག་དང་ནི་ཨོ་ཏ་ལའི། །ཀུན་དགའ་ར་བ་དགྲ་མཐའ་དང་། །ཚུགས་པར་དཀའ་དང་གང་གཱའི་ཆུ། །ཡི་དགས་དུས་དཔོག་ཕྱི་མ་ཡིན། །དེ་ནས་བཅོམ་ལྡན་འདས་ཡུལ་དཔའ་སྡེ་ནས་
[122b.3]ལྗོངས་རྒྱུ་ཞིང་གཤེགས་པ་ན་དང་པོའི་རྒྱལ་སྲིད་དུ་གཤེགས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་རྒྱལ་པོ་མང་པོས་བཀུར་བ་དང་པོ་རྒྱལ་སྲིད་ཀྱི་དབང་བསྐུར་བས་དབང་བསྐུར་བ་དེ་ནི་དང་པོའི་རྒྱལ་པོ་
[122b.4]ཡིན་ནོ། །དེའི་ཕྱིར་འདི་དང་པོའི་རྒྱལ་སྲིད་ཅེས་བྱ་བར་གྲགས་སོ། །རྟ་བཟངས་སུ་གཤེགས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་རྒྱལ་པོ་མང་པོས་བཀུར་བའི་རྟ་བཟང་པོ་རིན་པོ་ཆེ་བྱུང་སྟེ། དེའི་
[122b.5]ཕྱིར་འདི་རྟ་བཟངས་ཞེས་བྱ་བར་གྲགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བཅོམ་བརླག་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་
[122b.6]མཉན་ཏེ། དེ་ནས་བཅོམ་ལྡན་འདས་བཅོམ་བརླག་ཏུ་གཤེགས་པ་དང་། བཅོམ་ལྡན་འདས་ཀྱིས་རྒྱང་རིང་པོ་ཁོ་ན་ཞིག་ན་ཚལ་སྔོ་ཞིང་སྔོ་བ་བསྒྲེངས་པ་དག་གཟིགས་སོ། །གཟིགས་ནས་ཀྱང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་ཚལ་སྔོ་
[122b.7]ཞིང་སྔོ་བ་བསྒྲེངས་པ་ཕ་བི་མཐོང་ངམ། བཙུན་པ་མཐོང་ལགས་སོ། །ཀུན་དགའ་བོ་དེ་ནི་རི་བོ་རྩེ་མཐོན་ཞེས་བྱ་སྟེ། ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་དང་། བཅོམ་བརླག་ནས་གར་མཁན་དང་དཔའ་བོ་ཞེས་བྱ་བ་སྤུན་གཉིས་ཀྱིས་དེ་ལ་གཙུག་ལག་ཁང་རྩིག་
[123a]
[123a.1]པར་འགྱུར་ཏེ། དེའི་མིང་གར་མཁན་དཔའ་བོ་ཞེས་བྱ་བར་འགྱུར་ཞིང་ལྷག་མཐོང་དང་ཞི་གནས་ཀྱི་རྗེས་སུ་མཐུན་པའི་གནས་མལ་རྣམས་ཀྱི་མཆོག་ཏུ་འགྱུར་རོ། །ཀུན་དགའ་བོ་བཅོམ་བརླག་འདིར་སྤོས་འཚོང་གི་ཁྱེའུ་སྦས་པ་ཞེས་བྱ་བ་འབྱུང་བར་
[123a.2]འགྱུར་ཏེ། དེའི་བུ་ཉེ་སྦས་ཞེས་བྱ་བ་སངས་རྒྱས་ཀྱི་མཚན་མེད་པ་ཞིག་འབྱུང་བ་དེ་ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་དང་བསྟན་པ་ལ་རབ་ཏུ་བྱུང་ནས་སངས་རྒྱས་ཀྱི་བྱ་བ་བྱེད་པར་འགྱུར་རོ། །དགེ་སློང་ཀུན་དགའ་བོའི་ལྷན་ཅིག་གནས་པ་ཉི་མའི་གུང་ཞེས་བྱ་བས་ཉེ་
[123a.3]སྦས་དེ་རབ་ཏུ་འབྱིན་པར་འགྱུར་ཏེ། གདམས་ངག་སྟོན་པ་རྣམས་ཀྱི་ཕྱི་མ་ནི་ཉེ་སྦས་ཡིན་པར་འགྱུར་རོ། །གར་མཁན་དཔའ་བོ་དེ་ལ་ཕུག་སྲིད་དུ་ཁྲུ་བཅྭ་བརྒྱད་པ། ཞེང་དུ་ཁྲུ་བཅུ་གཉིས་པ། འཕང་དུ་ཁྲུ་བདུན་པ་ཞིག་ཡོད་པར་འགྱུར་ཏེ། དེས་གང་དང་གང་དག་ལ་གདམས་ངག་
[123a.4]བསྟན་ནས་དགྲ་བཅོམ་པ་མངོན་སུམ་དུ་བྱས་པ་དེ་དང་དེ་རྣམས་ཀྱིས་ཐུར་མ་སོར་བཞི་ཙམ་པ་རེ་རེ་ཕུག་དེའི་ནང་དུ་འདོར་བར་འགྱུར་རོ། །གང་གི་ཚེ་ཕུག་དེ་དགྲ་བཅོམ་པའི་ཐུར་མས་གང་བར་གྱུར་པ་དེའི་ཚེ་ཉེ་སྦས་ཡོངས་སུ་མྱ་ངན་ལས་འདའ་བར་འགྱུར་ཏེ། དེ་ཡོངས་སུ་མྱ་ངན་
[123a.5]ལས་འདས་ནས་དགྲ་བཅོམ་པའི་ཐུར་མ་དེ་དག་ཉིད་སྤུངས་ནས་དེ་རྣམས་ཀྱིས་སྲེག་པར་བྱེད་དོ། །དགེ་སློང་རྣམས་ཐེ་ཙོམ་སྐྱེས་ནས་ཐེ་ཙོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་མ་འོངས་པ་ན་སྐྱེ་བོ་མང་པོ་ལ་སྙིང་བརྩེ་བ་དང་
[123a.6]ཚེ་དང་ལྡན་པ་ཉེ་སྦས་ལུང་བསྟན་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེའི་ཚེར་མ་ཟད་ཇི་ལྟར་འདི་འདས་པའི་དུས་ན་སྐྱེ་བོ་མང་པོ་ལ་ཕན་པའི་ཕྱིར་ཞུགས་པ་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །དགེ་སློང་དག་སྔོན་བྱུང་
[123a.7]བ་རི་བོ་རྩེ་མཐོན་འདི་ཉིད་ཀྱི་ངོས་གསུམ་ལ་རང་སངས་རྒྱས་དང་དྲང་སྲོང་དང་། སྤྲེའུ་རྣམས་གནས་ཏེ། ངོས་གཅིག་ན་ནི་རང་སངས་རྒྱས་ལྔ་བརྒྱའོ། །གཉིས་པ་ལ་ནི་དྲང་སྲོང་ལྔ་བརྒྱའོ། །གསུམ་པ་ལ་ནི་སྤྲེའུ་ལྔ་བརྒྱའོ། །སྤྲེའུའི་སྡེ་དཔོན་གྱི་ཀུན་དུ་སྤྱོད་པ་ནི་སྤྲེའུའི་ཕྲུ་
[123b]
[123b.1]གུ་བཙས་ཤིང་བཙས་པ་དག་གསོད་པར་བྱེད་པ་ཡིན་ནོ། །དེ་ནས་སྤྲ་མོ་དེ་དག་ཕྲུ་གུའི་མྱ་ངན་གྱིས་ནོན་པས་ཕན་ཚུན་གྲོས་བྱ་བར་བརྩམས་པ། ཤེས་ལྡན་སྤྲ་མོ་དག་ཉོན་ཅིག །བདག་ཅག་གི་ཕྲུ་གུ་བཙས་ཤིང་བཙས་པ་དག་སྡེ་དཔོན་འདིས་གསོད་པར་བྱེད་ཀྱིས་དེ་ལ་ཐབས་
[123b.2]ཤིག་བཤམ་པར་བྱ་སྟེ། བདག་ཅག་ལས་སྤྲ་མོ་གང་ཞིག་སྦྲུམ་པར་གྱུར་ན་དེས་སྡེ་དཔོན་ལ་བརྗོད་པར་མི་བྱའོ། །ཇི་ཙམ་དུས་གཞན་ཞིག་ན་སྤྲ་མོ་ཞིག་སྦྲུམ་པར་གྱུར་ནས་དེ་དེ་རྣམས་ཀྱིས་དབེན་པའི་ཕྱོགས་ཤིག་ཏུ་སྦས་ནས་རྩ་བ་དང་འབྲས་བུས་བསྙོད་དེ་སྤྲེའུའི་ཕྲུ་གུ་བྱུང་ནས་དེ་
[123b.3]ཡང་དེ་རྣམས་ཀྱིས་དབེན་པའི་ཕྱོགས་ཤིག་ཏུ་བསྣུན་གསོས་བསྐྱེད་དེ། དེ་གང་གི་ཚེ་ཆེན་པོར་གྱུར་པ་དེའི་ཚེ་དེས་སྡེ་དཔོན་དེ་རང་གི་ཁྱུ་ནས་བསྐྲད་ནས་རི་བོ་རྩེ་མཐོན་ན་ཕན་ཚུན་དུ་འཁྱམ་པར་བརྩམས་སོ། །དེ་འཁྱམ་པ་ན་རང་སངས་རྒྱས་རྣམས་ཀྱི་སྒྲ་ཐོས་ནས་དེ་དེ་རྣམས་ཀྱི་
[123b.4]དྲུང་དུ་སོང་སྟེ། གང་གི་ཚེ་བག་ཕེབས་པར་གནས་པར་གྱུར་པ་དེའི་ཚེ་དེ་རྣམས་ལ་རྩ་བ་དང་། ལོ་མ་དང་མེ་ཏོག་དང་འབྲས་བུ་དང་སོ་ཤིང་དག་འབུལ་བར་བྱེད་དོ། །དེ་རྣམས་ཀྱིས་ཀྱང་དེ་ལ་ལྷུང་བཟེད་ཀྱི་ལྷག་མ་དག་འདོར་བར་བྱེད་དོ། །རང་སངས་རྒྱས་དེ་རྣམས་ཀྱི་ཀུན་
[123b.5]དུ་སྤྱོད་པ་ནི་ཟོས་ཤིང་ཟོས་ནས་སྐྱིལ་མོ་ཀྲུང་བཅས་ཏེ་འདུག་གོ། །སྤྲེའུ་དེས་ཀྱང་དེ་རྣམས་ཀྱི་སྤྱོད་ལམ་མཐོང་ནས་སྐྱིལ་མོ་ཀྲུང་བཅས་ཤིང་འདུག་གོ། །ཇི་ཙམ་དུས་གཞན་ཞིག་ན་རང་སངས་རྒྱས་དེ་རྣམས་འདི་སྙམ་དུ་སེམས་ཏེ། བདག་ཅག་གི་ལུས་རྣག་ཅན་འདིས་ཐོབ་པར་བྱ་བ་
[123b.6]གང་ཡིན་པ་ནི་ཐོབ་ཟིན་གྱིས། བདག་ཅག་ཞི་བ་མྱ་ངན་ལས་འདས་པའི་དབྱིངས་སུ་འཇུག་གོ་སྙམ་ནས། དེ་ནས་དེ་རྣམས་ཀྱིས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱས་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་
[123b.7]སུ་ཡོངས་སུ་མྱ་ངན་ལས་འདས་སོ། །དེ་རྣམས་ལྡང་བའི་དུས་གང་ཡིན་པ་དེའི་ཚེ་མི་ལྡང་ནས་སྤྲེའུ་དེས་དེ་རྣམས་མ་མཐོང་བས་མི་དགའ་བར་གྱུར་ཏོ། །ཇི་ཙམ་ན་སྤྲེའུ་དེ་ཕུག་ཏུ་ཞུགས་ནས་རང་སངས་རྒྱས་དེ་རྣམས་ཀྱི་ཆོས་གོས་རྣམས་ནས་གསིག་པར་བརྩམས་སོ། །དེ་ནས་ཕུག་
[124a]
[124a.1]དེ་ན་གནས་པའི་ལྷ་གང་ཡིན་པ་དེ་འདི་སྙམ་དུ་སེམས་ཏེ། སྤྲེའུ་འདིས་རང་སངས་རྒྱས་རྣམས་ཀྱི་སྐུ་བཤིག་ན་མི་རུང་ངོ་སྙམ་ནས་རྡོ་ལེབ་ཆེན་པོས་སྒོ་བཅད་ནས་འདུག་གོ། །དེ་ནས་སྤྲེའུ་དེ་མྱ་ངན་དང་སྡུག་བསྔལ་བ་དང་། སྨྲེ་སྔགས་བཏོན་ཏེ་སོང་
[124a.2]ནས་རི་བོ་རྩེ་མཐོན་ལ་ཀུན་ནས་འཁྱམ་པ་ན་མི་རྣམས་འདོད་པས་མི་དགའ་བར་གྱུར་ཏེ། རྣ་བ་གཏོད་ཅིང་མིའི་སྒྲ་ཐོས་པར་འདོད་པ་ལས། དེས་དྲང་སྲོང་དེ་རྣམས་སྨྲ་བའི་སྒྲ་དག་ཐོས་ནས། དེ་འགྲོན་པ་ལམ་སྟོར་བ་བཞིན་དུ་རིངས་པ་རིངས་པར་དེ་རྣམས་ཀྱི་དྲུང་དུ་སོང་ངོ་། །
[124a.3]དྲང་སྲོང་དེ་དག་ཀྱང་དཀའ་ཐུབ་དྲག་པོས་གདུང་བར་བྱེད་དེ། ཁ་ཅིག་ནི་ལག་པ་བསྒྲེང་ནས་འདུག་གོ། །ཁ་ཅིག་ནི་རྐང་པ་ཡ་གཅིག་གིས་སོ། །ཁ་ཅིག་ནི་གདུང་བ་ལྔས་གདུང་བར་བྱེད་དོ། །གང་གི་ཚེ་སྤྲེའུ་དེ་དེ་རྣམས་དང་ལྷན་ཅིག་བག་ཕེབས་པར་གནས་པར་གྱུར་པ་
[124a.4]དེའི་ཚེ་དྲང་སྲོང་དེ་རྣམས་ལ་རྩ་བ་དང་། ལོ་མ་དང་། མེ་ཏོག་དང་། འབྲས་བུ་དང་། སོ་ཤིང་དག་སྦྱིན་པར་བྱེད་དོ། །དེ་རྣམས་ཀྱང་དེ་ལ་ཟས་ཀྱི་ལྷག་མ་དག་འདོར་བར་བྱེད་དོ། །དེས་དེ་རྣམས་ཀྱི་སྤྱོད་ལམ་དཀྲུགས་ཤིང་རང་སངས་རྒྱས་ཀྱི་སྤྱོད་ལམ་སྟོན་པར་བྱེད་དེ། །དེ་
[124a.5]ན་གང་དག་ལག་པ་སྒྲེང་བ་དེ་རྣམས་ཀྱི་ལག་པ་དག་ཕབ་ནས་སེ་གོལ་གྱི་སྒྲ་ཕྱུང་སྟེ། སྦྲན་ནས་མདུན་དུ་སྐྱིལ་མོ་ཀྲུང་བཅས་ཏེ་འདུག་གོ། །གང་དག་རྐང་པ་ཡ་གཅིག་པ་དེ་རྣམས་ཀྱི་རྐང་པ་ཕབ་ནས་མདུན་དུ་སྐྱིལ་མོ་ཀྲུང་བཅས་ཏེ་འདུག་གོ། །གང་དག་གདུང་བ་ལྔས་གདུང་བར་བྱེད་པ་དེ་
[124a.6]རྣམས་ཀྱི་མེ་གསད་ནས་སེ་གོལ་གྱི་སྒྲ་ཕྱུང་སྟེ་མདུན་དུ་སྐྱིལ་མོ་ཀྲུང་བཅས་ནས་འདུག་གོ། །དེ་ནས་དྲང་སྲོང་དེ་རྣམས་ཀྱིས་གདམས་ངག་འབོགས་པ་ལ་སྨྲས་པ། མཁན་པོ་སྤྲེའུ་འདི་བདག་ཅག་གི་དཀའ་ཐུབ་ལ་བར་ཆད་བགྱིད་དོ་ཞེས་དེ་རྣམས་ཀྱིས་དེ་ལ་རྒྱས་པར་སྨྲས་པ་དང་། དེས་སྨྲས་
[124a.7]པ་ཤེས་ལྡན་དག་སྤྲེའུ་དེ་དག་ནི་དྲན་པ་དང་ལྡན་པ་ཡིན་ཏེ། གདོན་མི་ཟ་བར་འདིས་དྲང་སྲོང་ཁ་ཅིག་གི་སྤྱོད་ལམ་དེ་ལྟ་བུ་མཐོང་གིས་ཁྱེད་ཅག་གིས་ཀྱང་སྐྱིལ་མོ་ཀྲུང་ཆོས་ལ་འདུག་ཤིག །དེ་རྣམས་ཀྱིས་སྐྱིལ་མོ་ཀྲུང་བཅས་ཏེ་འདུག་པ་དང་། དེ་རྣམས་ཀྱི་སྔོན་གྱི་དགེ་བའི་རྩ་བ་རྣམས་མངོན་
[124b]
[124b.1]དུ་གྱུར་ནས་དེ་རྣམས་ཀྱིས་མཁན་པོ་དང་སློབ་དཔོན་མེད་པའི་ཤེས་པས་བྱང་ཆུབ་ཀྱི་ཕྱོགས་སུམ་བཅུ་རྩ་བདུན་དང་མཐུན་པའི་ཆོས་བསྐྱེད་ནས་རང་བྱང་ཆུབ་མངོན་སུམ་དུ་བྱས་སོ། །དེ་ནས་དེ་རྣམས་སྤྲེའུ་དེ་ལ་ཆོས་ལས་བྱུང་བའི་དད་པ་སྐྱེས་ནས། དེ་རྣམས་ཀྱིས་ལྗོངས་ནས་བསོད་
[124b.2]སྙོམས་ལོ་ཏོག་སར་པ་དང་འབྲས་བུ་སར་པ་དང་། དུས་གསར་གྱི་རྙེད་པ་གང་ཡིན་པ་དེ་རྣམས་ལས་དེ་ལ་ཐོག་མར་བྱིན་ནས་བདག་ཉིད་ལོངས་སྤྱོད་པར་བྱེད་དོ། །ཇི་ཙམ་དུས་གཞན་ཞིག་ན་སྤྲེའུ་དེ་དུས་ལས་འདས་སོ། །དེ་ནས་རང་བྱང་ཆུབ་དེ་རྣམས་ཀྱིས་ཡུལ་ཁམས་དང་
[124b.3]ཕྱོགས་སྣ་ཚོགས་ན་ཡོད་པའི་ཤིང་དྲི་ཞིམ་པོ་རྣམས་བླངས་ཏེ། ཤིང་དྲི་ཞིམ་པོ་ཐམས་ཅད་ཀྱིས་ཕུང་པོར་སྤུངས་ནས་བསྲེགས་སོ། །དགེ་སློང་དག་ཇི་སྙམ་དུ་སེམས། རང་བྱང་ཆུབ་རྣམས་དང་ལྷན་ཅིག་ཏུ་གནས་པའི་སྤྲེའུ་གང་ཡིན་པ་དེ་ནི་ཉེ་སྦས་འདི་ཉིད་ཡིན་ཏེ། འདི་
[124b.4]དེའི་ཚེ་ཡང་སྐྱེ་བོ་མང་པོ་ལ་ཕན་པའི་ཕྱིར་ཞུགས་སོ། །ད་ལྟར་ན་ཡང་ངས་འདི་སྐྱེ་བོ་མང་པོ་ལ་ཕན་པ་དང་སྙིང་རྗེ་བར་ལུང་བསྟན་ཏོ། །དེ་ནས་བཅོམ་ལྡན་འདས་དཔའ་སྡེ་ནས་ལྗོངས་རྒྱུ་ཞིང་གཤེགས་པ་ན་བཅོམ་བརླག་ཏུ་གཤེགས་པ་དང་། བཅོམ་བརླག་གི་བྲམ་ཟེ་རྣམས་
[124b.5]ཀྱིས་དགེ་སྦྱོང་གཽ་ཏ་མ་བཅོམ་བརླག་ཏུ་ཕྱིན་ནས་དེ་ཤིན་ཏུ་རིགས་བཞི་པོ་རྣམ་པར་དག་པར་འདོད་དེ་འཆད་པར་བྱེད་འདོགས་པར་བྱེད། རབ་ཏུ་འཇོག་པར་བྱེད། རྣམ་པར་འབྱེད་པར་བྱེད། བྱེ་བྲག་ཏུ་འབྱེད་པར་བྱེད། གསལ་བར་བྱེད། སྟོན་པར་བྱེད། ཡང་དག་པར་རབ་ཏུ་
[124b.6]སྟོན་པར་བྱེད་དོ་ཞེས་ཐོས་ནས། གལ་ཏེ་དེ་བཅོམ་བརླག་ཏུ་འདུག་ན་བདག་ཅག་གི་རྙེད་པ་དང་བཀུར་སྟིའི་བར་ཆད་དུ་འགྱུར་ལ་དེ་ནི་བཀུར་སྟི་མ་ཡིན་པས་སྐྲག་གོ་ཞེས་གྲག་གིས། གལ་ཏེ་དེ་ལ་འགའ་ཞིག་གིས་བཀུར་སྟི་མ་ཡིན་པ་བྱས་ནས་དེ་ལྟ་ན་དེ་བཅོམ་བརླག་ཏུ་འདུག་པར་མི་འགྱུར་
[124b.7]རོ། །གལ་ཏེ་དེ་ལ་མི་སྨད་རིགས་ཀྱིས་བཀུར་སྟི་མ་ཡིན་པ་བྱས་ན་ངོ་མཚར་དུ་མི་འཛིན་གྱི་གལ་ཏེ་དེ་ལ་སྐྱེས་བུ་གཙོ་བོ་འགའ་ཞིག་གིས་བཀུར་སྟི་མ་ཡིན་པ་བྱས་ན་དེས་ནི་ལེགས་པར་འགྱུར་ན། བདག་ཅག་གི་ནང་ན་སྐྱེས་བུ་གཙོ་བོ་སུ་ཞིག་ཡོད་སྙམ་མོ། །དེའི་ཚེ་བཅོམ་བརླག་ན་བྲམ་
[125a]
[125a.1]ཟེ་སྔོར་གྱུར་ཅེས་བྱ་བ་རིག་བྱེད་དང་རིག་བྱེད་ཀྱི་ཡན་ལག་གི་ཕ་རོལ་ཏུ་ཕྱིན་པ་རང་གི་སྨྲ་བ་གསལ་བར་བྱེད་པ། ཕ་རོལ་གྱི་རྒོལ་བ་ཚར་གཅོད་པར་ནུས་པ་དེའི་ཚིག་བདེན་པའི་རྗེས་སུ་འབྲང་བ་ཞིག་ཡོད་དོ། །དེ་ནས་བཅོམ་བརླག་གི་བྲམ་ཟེ་
[125a.2]རྣམས་འདུས་ཤིང་ཚོགས་ཏེ། སྔོར་གྱུར་གྱི་དྲུང་དུ་སོང་ནས་མཁན་པོ་འདིར་དགེ་སྦྱོང་གཽ་ཏ་མ་མཆིས་ནས། དེར་ཤིན་ཏུ་རིགས་བཞི་པོ་རྣམ་པར་དག་པ་ཞེས་བྱ་བ་ནས་ཡང་དག་པར་རབ་ཏུ་སྟོན་པར་བྱེད་དོ་ཞེས་ཐོས་ཞེས་བྱ་བའི་བར་གོང་མ་བཞིན་དུའོ། །དེ་ནི་བཀུར་སྟི་མ་ཡིན་པས་
[125a.3]སྐྲག་གོ་ཞེས་གདའ་ན། གལ་ཏེ་དེ་ལ་འགའ་ཞིག་གིས་བཀུར་སྟི་མ་ལགས་པ་བགྱིས་ན། དེ་ལྟ་ན་དེ་བཅོམ་བརླག་ཏུ་མཆིས་པར་མི་འགྱུར་རོ། །གལ་ཏེ་དེ་ལ་མི་སྨད་རིགས་ཀྱིས་བཀུར་སྟི་མ་ལགས་པ་བགྱིས་ན་ངོ་མཚར་དུ་མི་འཛིན་གྱི་གལ་ཏེ་དེ་ལ་སྐྱེས་བུ་གཙོ་བོ་འགའ་ཞིག་གིས་
[125a.4]བཀུར་སྟི་མ་ལགས་པ་བགྱིས་ན་ལེགས་པར་འགྱུར་ན། བདག་ཅག་གི་སྐྱེས་བུ་གཙོ་བོ་མཁན་པོ་མ་ལགས་པ་སུ་ཞིག་མཆིས། ཁྱོད་ཀྱིས་དེ་ལ་བཀུར་སྟི་མ་ལགས་པའི་ཚིག་གི་རྒྱ་ལྕག་གིས་སྤྱོ་བར་གསོལ། སྔོར་གྱུར་གྱིས་སྨྲས་པ། ཤེས་ལྡན་དག་བདག་གི་ལྕེ་འདི་ནི་བདེན་
[125a.5]པའི་རྗེས་སུ་འབྲང་བ་ཡིན་ཏེ། གལ་ཏེ་སྤྱོ་བར་འོས་པ་ཞིག་ན་སྤྱོའོ། །འོན་ཏེ་བསྟོད་པར་འོས་པ་ཞིག་ན་བསྟོད་དོ། །དེ་ནས་བྲམ་ཟེ་སྔོར་གྱུར་བཅོམ་བརླག་ན་གནས་པའི་བྲམ་ཟེ་རྒན་རབས་རྒན་རབས་རྣམས་ཀྱིས་མདུན་དུ་བདར་ནས་བཅོམ་ལྡན་འདས་གང་ན་བ་དེར་སོང་བ་ན། 
[125a.6]བྲམ་ཟེ་སྔོར་གྱུར་གྱིས་རྒྱང་རིང་པོ་ཁོ་ན་ནས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་
[125a.7]འགྲོ་བ་ལྟར་ཀུན་ནས་བཟང་བ་ཤིང་དྲུང་ཞིག་ན་རྟེན་ཅིང་ཞི་བའི་སྤྱོད་ལམ་གྱིས་བཞུགས་པ་མཐོང་ངོ་། །མཐོང་ནས་ཀྱང་ཡ་མཚན་སྐྱེས་ཏེ་མིག་བགྲད་དེ་བལྟས་ནས་བསྟོད་པར་བརྩམས་པ། ལུས་དང་ངག་དང་དབང་པོར་བཅས་པ་ཡི། །ཡིད་ཀྱིས་ཚུལ་བཞིན་རྩེ་གཅིག་བགྱིས་
[125b]
[125b.1]ནས་ནི། །ཡོན་ཏན་རང་བཞིན་ཡོན་ཏན་རྒྱ་མཚོ་ཆེ། །ཁྱོད་ཀྱི་ཡོན་ཏན་ཕྱོགས་གཅིག་བརྗོད་པར་བགྱི། །སྨྲ་བ་རྣམས་ཀྱི་དམ་པ་རབ་མཆོག་ལགས། །སྐྱོན་མེད་དབང་པོ་ཤིན་ཏུ་མཉམ་པར་བཞག །ཕ་རོལ་རྒོལ་བ་བརྩོན་པ་ཐམས་ཅད་ཀྱིས། །དོན་དམ་
[125b.2]ཐུགས་སུ་ཆུད་ལ་བསྐྱོད་མི་ནུས། །ཁྱོད་ཀྱི་སྤྱོད་པ་ཤིན་ཏུ་རྫོགས་པ་ཉིད། །བརྟུལ་ཞུགས་བསྒྲུབས་པས་བརྟུལ་ཞུགས་ཤིན་ཏུ་རྫོགས། །སྟོབས་ལྡན་ཁྱོད་ཀྱི་ཏིང་འཛིན་ཟད་མེད་པས། །སྲེད་མེད་བུ་དང་རི་ཡི་རྒྱལ་པོ་བཞིན། །སྐྱེས་བུ་ཁྱུ་མཆོག་ཁྱོད་ལ་གནོད་མི་
[125b.3]མངའ། །མི་ཞུམ་བསྙེངས་པ་མི་མངའ་དུབ་མི་མངའ། །འབྱུང་པོ་རྣམས་ལའང་མི་བཟོད་འགའ་མི་མངའ། །ཁྱོད་ནི་མ་ཆགས་འཐབ་པ་ག་ལ་མངའ། །བརྟབས་པ་མེད་ཅིང་ཧ་ཅང་ཞུམ་མི་མངའ། །གདུང་བ་མེད་ཅིང་དགྱེས་པའང་ཡོང་མི་མངའ། །རི་ཡི་བདག་པོ་
[125b.4]ལྷུན་པོ་རབ་བརྟན་ལྟར། །ཁྱོད་ཀྱི་ཐུགས་ནི་རྟག་ཏུ་དགེ་བ་ཉིད། །ཐུབ་པ་སྐྱེས་མཆོག་ཁམས་རྣམས་ཐམས་ཅད་ནས། །ཁྱོད་ཀྱི་ཡེ་ཤེས་ཡངས་པ་སྒྲིབ་མི་མངའ། །སྐྱེ་མཆེད་རྣམ་པ་སྣ་ཚོགས་དག་ལ་ནི། །མ་ཐོགས་ཉམས་ཤིང་ཟད་པ་མེད་པར་འཇུག །ཐུབ་པ་
[125b.5]ཁྱོད་ལ་གང་ལའང་སོམ་ཉི་མེད། །ཡིད་གཉིས་ཡོད་མིན་ཐེ་ཚོམ་ཡོད་མ་ཡིན། །ཁྱོད་ཉིད་ཀྱིས་ནི་མཆོག་དང་མཆོག་མིན་པ། །རིག་པས་ཐུགས་སུ་ཆུད་ནས་ཐམས་ཅད་མཁྱེན། །མཐོང་ན་དགའ་བར་འགྱུར་ལ་མཐོང་ན་ལེགས། །མཐོང་ན་ལེགས་པས་མཐོང་ན་མཁས་
[125b.6]པ་དགའ། །ཁྱོད་ལ་དགའ་དང་མི་དགའ་མཉམ་པས་ན། །རྟག་ཏུ་དགའ་བའི་སྤྱོད་ལམ་དེ་བཞིན་མཛད། །ཁྱོད་ནི་སྙན་པའི་སྤོབས་པར་ལྡན་པ་ལགས། །འཛུམ་པའི་གསུང་དང་དྲན་ལྡན་བསྙེངས་པ་མེད། །མཁས་རྣམས་འདོད་པ་རབ་ཏུ་འཆད་པས་ན། །འཇིག་རྟེན་
[125b.7]གསུམ་དུ་ཁྱོད་ཀྱི་གྲགས་པ་འབྱུང་། །མི་དང་ལྷ་དང་ལྷ་མིན་གནོད་སྦྱིན་དང་། །སྲིན་པོ་མང་དང་འཇིག་རྟེན་འདིར་མཁས་དག །ཐུབ་པའི་དྲུང་དུ་ཡང་དང་ཡང་ལྷགས་ནས། །ཁྱོད་ལ་ཡང་དང་ཡང་ཞུ་མི་བཟོད་མེད། །ཁྱོད་ནི་སྙན་པའི་གསུང་གིས་དགའ་མཛད་པས། །མི་
[126a]
[126a.1]དང་ལྷ་དང་ལྷ་མིན་གནོད་སྦྱིན་དང་། །སྲིན་པོ་ཡིད་གཉིས་བསལ་རྣམས་ཐུབ་པ་ཆེ། །ཁྱོད་ཀྱི་ཞབས་ལ་ཕྱག་འཚལ་སླར་མཆིའོ། །བཞེངས་དང་བཞུགས་དང་གཤེགས་དང་བཞུད་པ་དང་། །མནལ་དང་མི་གསུང་ཡང་ན་གསུང་བའམ། །འོན་
[126a.2]ཏེ་ལྷུང་བཟེད་ཆོས་གོས་བསྣམས་པ་དག །གཽ་ཏམ་ཁྱོད་ཀྱི་ཐམས་ཅད་མཛེས་པ་ཉིད། །ཐོགས་པ་མེད་མངའ་མི་མྱུར་མཉམ་པས་ན། །གསུང་ནི་སྙན་པའི་ཡོན་ཏན་རྣམས་དང་ལྡན། །མི་ཡི་མཆོག་ནི་དུས་སུ་གསུང་བས་ན། །གསུང་གི་ཟློས་པ་རྣམ་པར་སྤངས་པ་
[126a.3]ལགས། །འཇིག་རྟེན་ན་ནི་སྟོབས་དང་ལྡན་པར་གྲགས། །སྐྱེས་བུ་མཁྱེན་པ་སྐྱེས་བུ་ཁྱུ་མཆོག་གཙོ། །འཇིག་རྟེན་ལྷར་བཅས་འདི་ནི་མཐའ་དག་ལ། །ང་རྒྱལ་མི་མངའ་ཁྱད་དུ་གསོད་མི་མཛད། །མཛའ་བ་དང་ནི་མཛའ་བ་མ་ལགས་དང་། །མཐུན་པ་དང་ནི་
[126a.4]མཐུན་པ་མ་ལགས་དང་། །གཡོ་དང་མི་གཡོ་རང་བཞིན་གནས་པ་ལ། །ངོ་མཚར་འཛིན་པ་ནམ་ཡང་མི་མངའོ། །སྨྲེ་སྔགས་འདོན་ཅིང་སྙིང་བརྩེར་སྨྲ་བ་དང་། །ཁ་ཆུ་འཛགས་པས་ཉམ་ཐག་སྐད་འབྱིན་དང་། །ཡོངས་སུ་གདུངས་དང་རྣམ་པར་གདུངས་ལྡན་དང་། །
[126a.5]འཇིགས་དང་རིམས་ནད་མྱ་ངན་གྱིས་ཉེན་པ། །སྡུག་བསྔལ་རྣམ་པ་བརྒྱ་ཡིས་གཙེས་པ་དང་། །ཡུན་རིང་ནས་ནི་མགོན་མེད་བདེ་བ་མེད། །སྲིད་པའི་སྲེད་པར་ཞུགས་ཤིང་མུན་བསྒྲིབས་པའི། །འགྲོ་བ་འཁྲུགས་པ་ལ་ནི་རབ་གཟིགས་ནས། །བདག་ཉིད་རྣམ་
[126a.6]པ་སྣ་ཚོགས་མཐུ་དག་གིས། །ཐུབ་པ་ཐུགས་རྗེ་ཆེན་པོ་འཇུག་མཛད་ཅིང་། །ཤཱཀྱ་སྐྱེས་ཀྱི་མཆོག་ནི་ཁྱོད་ཉིད་ཀྱིས། །ཕོངས་པར་གྱུར་རྣམས་དགྲོལ་ཕྱིར་བརྩོན་པར་མཛད། །སྲིད་པའི་སྡུག་བསྔལ་རྒྱུ་དང་བཅས་འདི་དང་། །སྲིད་པའི་སྡུག་བསྔལ་ཟད་པ་གང་ཡིན་
[126a.7]དང་། །སྲིད་པའི་སྡུག་བསྔལ་འགོག་པར་འགྲོ་བ་ཡི། །ལམ་ནི་མཚུངས་པ་མེད་པ་ཁྱོད་ཀྱིས་བཤད། །རྣམ་པར་འདྲེན་པ་ཆེན་པོ་བརྩོན་འགྲུས་ཆེ། །རབ་མཆོག་ཕ་རོལ་སྨྲ་བ་རྣམས་ཀྱི་མཆོག །འཇིག་རྟེན་གསུམ་ན་ཁྱོད་མཚུངས་མ་མཆིས་ན། །ཁྱོད་ལས་
[126b]
[126b.1]ལྷག་པ་ལྟ་ཞིག་ག་ལ་མཆིས། །ཁྱོད་ལ་ཁོང་ཁྲོ་རྗེས་སུ་ཆགས་མི་མངའ། །ཐུབ་པ་ཁྱོད་ལ་ཡོངས་སུ་ཟག་མི་མངའ། །སྡུག་དང་འགལ་དང་རྩོད་པ་བརྟུལ་ཞུགས་བཟང་། །ཁྱོད་ལ་མི་མངའ་རྟག་ཏུ་མི་མངའ་ལགས། །ཐུབ་པ་སྡུག་དང་མི་སྡུག་བདེ་བ་དང་། །
[126b.2]སྡུག་བསྔལ་མཉམ་དང་དེ་བཞིན་མི་མཉམ་སྤངས། །དགའ་དང་མི་དགའ་བ་དག་བཟོད་མཛད་དེ། །ཡང་དག་བསྡམས་ཤིང་འདི་ན་ཉེར་ཞི་སྤྱོད། །སྨད་པ་བྱས་ཀྱང་གནོད་པ་མི་མངའ་ལ། །རབ་ཏུ་བསྔགས་པས་ཁེངས་པར་མི་འགྱུར་བས། །གྲགས་པ་གྲགས་
[126b.3]པ་མ་ཡིན་ཁྱོད་ལ་མཉམ། །གླང་ཆེན་མཆེ་བར་ལྡན་པ་གཡུལ་ངོ་རུ། །འདོར་བ་དྲག་ཏུ་འཕངས་པའི་མདའ་དག་ལྟར། །སྐྱེ་བོ་སྡིག་ཅན་རྣམས་ཀྱིས་སྨྲས་པ་ཡི། །ཚིག་ངན་ཚིག་རྩུབ་དག་ཀྱང་བཟོད་པར་མཛད། །དྲང་སྲོང་ཁྱོད་སྙན་གསུང་ཞིང་ཚིག་ཀྱང་
[126b.4]བཟོད། །ཤིན་ཏུ་ངན་དུ་སྨྲས་པའང་མི་བཟོད་མེད། །སྨད་པར་སྨྲས་སམ་དགེ་བར་སྨྲས་ཀྱང་རུང་། །ཐུབ་པ་མཉམ་པ་ཉིད་དུ་གནས་པ་ལགས། །མཆོད་འོས་རྟག་པར་མི་དང་ལྷ་དག་དང་། །ལྷ་མིན་གནོད་སྦྱིན་སྲིན་པོ་རྣམས་དང་ནི། །དྲང་སྲོང་བདག་ཉིད་ཆེན་
[126b.5]པོས་རྟག་མཆོད་ན། །ཁྱོད་ནི་ཐུགས་བརྟན་གཞན་དུ་འགྱུར་མི་མངའ། །འདི་བས་བདག་མཆོག་ཅེས་ཀྱང་རློམ་མི་མངའ། །འདི་བས་བདག་ཆུང་ཞེས་ཀྱང་རློམ་མི་མངའ། །བདག་ནི་འདི་དང་མཉམ་ཞེས་མི་རློམ་པས། །ཁྱོད་ལ་ང་རྒྱལ་རྣམ་པ་གསུམ་མི་མངའ། །
[126b.6]བརྟན་དང་ལྡན་ལ་བོང་བ་གསེར་དང་མཚུངས། །བཻ་ཌཱུརྱ་དང་གསེག་མ་གྱོ་མོར་མཚུངས། །ཐུབ་པ་ཆེན་པོ་ལྷ་དང་བཅས་པ་ཡི། །འགྲོ་བ་འདི་ནི་རྩྭ་ཤིང་འདྲ་བར་སྤྱོད། །ཟླ་བ་ཉི་མའི་འོད་ཟེར་དང་ཕྲད་ནས། །གྲང་དང་ཚ་བའི་རླུང་དག་ལངས་ན་ཡང་། །རི་ཡི་དབང་པོ་
[126b.7]ལྟ་བུར་བཟོད་མཛད་དེ། །ཐུགས་བརྟན་ཁྱོད་ལ་རབ་ཏུ་གནོད་མི་མངའ། །གཟིམས་ཆ་དང་ནི་སྩང་ནས་བཤོས་དང་ནི། །བླ་གོས་ཤམ་ཐབས་རྣམ་པ་སྣ་ཚོགས་དག །ཐུབ་པ་ཟག་མེད་སོ་སོར་བརྟགས་ནས་ནི། །དེ་ཡི་དོན་དུ་བསྟེན་པར་མཛད་པ་ལགས། །མགོན་པོ་
[127a]
[127a.1]བདག་ལ་མེད་ཅེས་ཐུགས་ངན་མེད། །མ་བཅིངས་ལེགས་གསུང་བདག་གིར་འཛིན་མི་མངའ། །གནོད་པ་སྣ་ཚོགས་དག་ལས་ཡོངས་སུ་གྲོལ། །རྙེད་པ་བརྙེས་ནའང་དགྱེས་པར་མི་འགྱུར་ལ། །དེ་མ་བརྙེས་པས་ཀྱང་ནི་ཞུམ་མི་འགྱུར། །
[127a.2]ཁྱད་དུ་གསོད་པ་བཟོད་པ་མཛད་ཅིང་འདིར། །བཀུར་སྟི་དག་ལའང་ཆགས་པ་མི་མངའ་ལགས། །ལྷ་གནས་རི་ཡི་ངོས་ལས་འཁྲུངས་པ་ཡི། །ཁྲག་ལྟར་དམར་བའི་ཙན་དན་མཆོག་དག་དང་། །མདའ་དང་རལ་གྲི་རྣོན་པོས་ཁྱོད་ཀྱི་ཐུགས། །ལན་འགའ་ཡང་ནི་
[127a.3]འགྱུར་བ་མི་མངའ་ལགས། །དོན་མེད་གཏམ་ནི་གསུང་བར་མི་མཛད་གང་། །སྐྱེ་བོ་ངན་པས་བསྟེན་པའི་གཏམ་མ་ལགས། །རྙེད་པའི་གཏམ་མིན་ཟང་ཟིང་བཅས་གཏམ་མིན། །བདག་ཉིད་ཆེ་རྣམས་མི་འདོད་མ་ལགས་ཀྱི། །གཏམ་གང་རབ་དབེན་བདེ་བ་
[127a.4]སྐྱེད་བྱེད་ཅིང་། །རབ་ཏུ་ཞི་བ་འབའ་ཞིག་རབ་བརྗོད་པ། །ལྷ་ལས་འདས་པའི་གཏམ་ནི་གང་དག་ཅིག །གསུངས་ནས་སྡིག་པ་རྣམ་པར་འདུལ་བ་གསུངས། །སྙན་པ་རྣམས་དང་འབྲེལ་པ་རྣམས་དང་ནི། །ལེགས་པར་བཤད་དང་སྙིང་པོར་ལྡན་པ་ཡི། །
[127a.5]རྣམ་པར་ངེས་པའི་གཏམ་དག་ཐུབ་པ་ཆེ། །འགྲོ་བའི་དོན་སླད་རབ་ཏུ་གསུང་བར་མཛད། །མི་མཁས་དག་དང་ལོག་པར་ལྟ་རྣམས་དང་། །གཟུ་ལུམས་ཅན་དང་དགའ་བར་ལྡན་རྣམས་དང་། །ཕྲ་མ་ཅན་དང་ཚིག་རྩུབ་སྒྱུ་ཅན་གང་། །དེ་དང་ལྷན་ཅིག་བཅོམ་ལྡན་ཁྱོད་མི་རྐྱེན། །
[127a.6]མི་ནི་གང་དག་དྲང་ཞིང་སྒྱུ་མེད་ལ། །བདེན་ལ་དགའ་ཞིང་དབང་པོ་ཐུལ་བ་དང་། །རྟག་ཏུ་ལེགས་པར་བརྟགས་ནས་བྱེད་པ་ནི། །དེ་དང་ལྷན་ཅིག་བཅོམ་ལྡན་ཁྱོད་མི་རྐྱེན། །ཆོས་མཁྱེན་ལུགས་མཁྱེན་གང་ཟག་མཁྱེན་པ་དང་། །དྲུག་པོ་མངོན་མཁྱེན་ཁྱོད་ལ་རྟག་ཕྱག་འཚལ། །
[127a.7]ཐུབ་པ་ཞིང་མཁྱེན་མཆོག་དང་མཆོག་མིན་མཁྱེན། །ཚུལ་དང་ཚུལ་མིན་མཁྱེན་ཁྱོད་མགོས་ཕྱག་འཚལ། །ཁྱོད་ཀྱི་ཡོན་ཏན་རྒྱ་མཚོ་རྒྱ་ཆེན་ལེགས་མཐོང་ནས། །བདག་གིས་ཡོན་ཏན་ཕྱོགས་གཅིག་ཡོངས་སུ་བརྗོད་པར་བས། །འཕགས་པ་ཁྱོད་ཀྱི་ཡོན་ཏན་རྒྱ་མཚོའི་ཕ་
[127b]
[127b.1]རོལ་ནི། །རྟོགས་པར་རྔོ་ཐོག་འགྲོ་བའི་ནང་ན་མི་མ་མཆིས། །དེ་ལྟ་བུ་ལ་སོགས་པ་བསྟོད་པ་ལྔ་བརྒྱས་བཅོམ་ལྡན་འདས་ལ་བསྟོད་ནས་དེ་ལྟར་མངོན་པར་དད་པར་གྱུར་པ་དང་། བཅོམ་ལྡན་འདས་ཀྱིས་སྔོར་གྱུར་ཇི་ལྟར་སྟན་དེ་ཉིད་ལ་འདུག་བཞིན་དུ་བདེན་པ་
[127b.2]མཐོང་བར་འགྱུར་བའི་ཆོས་བཤད་པ་མཛད་དོ། །དེ་ནས་བྲམ་ཟེ་སྔོར་གྱུར་གྱིས་བཅོམ་ལྡན་འདས་ལ་བསྟོད་ནས་སོང་སྟེ་དེ་ལམ་དུ་ཞུགས་པ་ན། བཅོམ་བརླག་གི་བྲམ་ཟེ་རྣམས་ཀྱིས་ཚིག་གི་རྒྱ་ལྕག་གིས་པགས་པ་ལས་ཐལ་བ་ཙམ་དུ་བརྒྱད་དེ། མཁན་པོ་ཁྱོད་
[127b.3]ལ་ཁོ་བོ་ཅག་གིས་དགེ་སྦྱོང་གཽ་ཏ་མ་ལ་བཀུར་སྟི་མ་ཡིན་པ་བྱོས་ཤིག་ཅེས་སྨྲས་ན། ཁྱོད་ད་གཟོད་སླར་བསྟོད་དེ་འོང་ངམ། ཤེས་ལྡན་དག་ཁོ་བོས་སྔར་ཁོ་བོའི་ལྕེ་ནི་བདེན་པའི་རྗེས་སུ་འབྲང་བ་ཡིན་ཏེ། གལ་ཏེ་སྨད་པར་འོས་པ་ཞིག་ན་སྨོད་ལ། བསྟོད་པར་འོས་པ་
[127b.4]ཞིག་ན་བསྟོད་དོ་ཞེས་སྔར་མ་སྨྲས་སམ། དགེ་སྦྱོང་གཽ་ཏ་མ་ནི་བསྟོད་པར་འོས་པས་ཁོ་བོས་བསྟོད་དོ། །དེ་ནས་བཅོམ་ལྡན་འདས་སྔ་དྲོ་ན་བཟའ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ནས་བཅོམ་བརླག་ཏུ་བསོད་སྙོམས་ལ་ཞུགས་པ་དང་། དེའི་ཚེ་བཅོམ་
[127b.5]བརླག་ན་རྒྱུ་སྐར་གྱི་ནུབ་མོ་ལ་བབ་བོ། །དེ་ནས་བཅོམ་བརླག་ན་གནས་པའི་ལྷ་མོ་གང་ཡིན་པ་དེ་འདི་སྙམ་དུ་སེམས་ཏེ། གལ་ཏེ་དགེ་སྦྱོང་གཽ་ཏ་མ་བཅོམ་བརླག་ཏུ་འོངས་ན་བདག་གི་རྒྱུ་སྐར་གྱི་ནུབ་མོ་ལ་བར་ཆད་བྱེད་པར་འགྱུར་རོ་སྙམ་དུ་བསམས་ནས། བཅོམ་ལྡན་འདས་ཀྱི་
[127b.6]སྤྱན་སྔར་སྒྲེན་མོར་བྱེད་ནས་འདུག་གོ། །བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་རེ་ཞིག་བུད་མེད་ནི་ཤིན་ཏུ་བཀབ་ཀྱང་བཟང་བ་མ་ཡིན་ན་སྒྲེན་མོ་ལྟ་སྨོས་ཀྱང་ཅི་དགོས། དེ་ནས་ལྷ་མོ་དེ་སྐྱེངས་ནས་ཕྱོགས་གཅིག་ཏུ་སོང་ངོ་། །དེ་ནས་བཅོམ་ལྡན་འདས་
[127b.7]ཀྱིས་ལམ་ལས་བཟུར་ཏེ་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བཅོམ་བརླག་ན་ནི་ཉེས་དམིགས་ལྔ་པོ་འདི་དག་ཡོད་དེ། ལྔ་གང་ཞེ་ན་མཐོན་དམན་
[128a]
[128a.1]དང་སྡོང་དུམ་དང་ཚེར་མས་གང་བ་དང་། རྡོ་བ་དང་གསེག་མ་དང་གྱོ་མོ་མང་བ་དང་། དགོངས་ཀ་ཟ་བ་དང་བུད་མེད་མང་བ་ཡིན་ནོ། །དེ་ནས་བཅོམ་ལྡན་འདས་མ་གཤེགས་པར་བཅོམ་བརླག་གི་གནོད་སྦྱིན་བོང་བུའི་གནས་གང་ན་བ་དེ་ལོགས་སུ་
[128a.2]གཤེགས་ཏེ་བྱོན་ནས། གནོད་སྦྱིན་བོང་བུའི་གནས་བྱུལ་ཏེ་ཤིང་དྲུང་ཞིག་ཏུ་རྟེན་ཅིང་ཉིན་མོའི་གནས་པའི་ཕྱིར་བཞུགས་སོ། །དེའི་ཚེ་གནོད་སྦྱིན་བོང་བུ་བོང་བུའི་གཟུགས་སུ་བྱས་ནས་འཕྱན་པ་དང་དེ་ལ་ཁྱེའུ་དང་བུ་མོ་དག་ཞོན་པ་དང་། དེས་དེ་དག་རྩེར་བཅུག །དགའ་བར་
[128a.3]བྱེད་དུ་བཅུག་ནས་ནགས་ཐིབས་པོར་སོང་ནས་ཟ་བར་བྱེད་པས། དེའི་མིང་གནོད་སྦྱིན་བོང་བུ་གནོད་སྦྱིན་བོང་བུ་ཞེས་བྱ་བར་གྲགས་སོ། །བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་བཅོམ་ལྡན་འདས་བསོད་སྙོམས་ལ་གཤེགས་པ་ལས་ལྷ་མོ་ཞིག་
[128a.4]གིས་ཐོ་བཙམས་པས། བཅོམ་བརླག་ཏུ་མ་གཤེགས་པར་གནོད་སྦྱིན་བོང་བུའི་གནས་སུ་གཤེགས་སོ་ཞེས་ཐོས་སོ། །ཐོས་ནས་ཀྱང་གཙང་ཞིང་བསོད་པའི་བཟའ་བ་དང་བཅའ་བ་དག་སོ་སོ་ནས་སྣོད་དུ་བཙོས་ཤིང་བསྡོགས་ཏེ་ཤིང་རྟར་བཅུག་ནས་བཅོམ་ལྡན་འདས་གང་
[128a.5]ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ལ་ཆོས་དང་ལྡན་པའི་
[128a.6]གཏམ་གྱིས་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བྲམ་ཟེ་དང་ཁྱིམ་བདག་དད་པ་ཅན་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་
[128a.7]སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཅག་གིས་བཅོམ་ལྡན་འདས་ཀྱི་སླད་དུ་འདིར་གཙང་ཞིང་བསོད་པའི་བཟའ་བ་དང་བཅའ་བ་དག་གིས་ཤིང་རྟ་བཀང་སྟེ་འཚལ་ཏེ་མཆིས་ན། བཅོམ་ལྡན་འདས་ཐུགས་བརྩེ་བ་ཉེ་
[128b]
[128b.1]བར་བཟུང་སྟེ་དེ་བཞེས་སུ་གསོལ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་གནོད་སྦྱིན་བོང་བུའི་གནས་ན་དགེ་སློང་ཇི་སྙེད་ཉེ་བར་རྟེན་ཅིང་གནས་པ་དེ་དག་ཐམས་ཅད་རིམ་གྲོའི་གནས་སུ་སྡུས་ཤིག །
[128b.2]བསོད་སྙོམས་ཡོངས་སུ་ལོངས་སྤྱོད་དུ་གཞུག་གོ། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། གནོད་སྦྱིན་བོང་བུའི་གནས་ན། དགེ་སློང་ཇི་སྙེད་ཉེ་བར་རྟེན་ཅིང་གནས་པ་
[128b.3]དེ་དག་ཐམས་ཅད། རིམ་གྲོའི་གནས་སུ་བསོགས་ནས། བཅོམ་ལྡན་འདས་གང་ན་བ་དེ་ལོགས་སུ་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་
[128b.4]འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཙུན་པ་གནོད་སྦྱིན་བོང་བུའི་གནས་ན་དགེ་སློང་ཇི་སྙེད་ཉེ་བར་རྟེན་ཅིང་མཆིས་པ་དེ་དག་ཐམས་ཅད་རིམ་གྲོའི་གནས་སུ་བསོགས་ལགས་ཏེ། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། 
[128b.5]དེ་ནས་བཅོམ་ལྡན་འདས་རིམ་གྲོའི་གནས་ག་ལ་བ་དེར་གཤེགས་ཏེ་བྱོན་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་སངས་རྒྱས་ལ་སོགས་པ་དགེ་སློང་གི་དགེ་
[128b.6]འདུན་བདེ་བར་བཞུགས་པར་རིག་ནས་ཞེས་བྱ་བ་ནས། ཕྱག་གཉིས་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ཀྱི་སྤྱན་སྔར་གསོལ་བ་གདབ་པའི་ཕྱིར་འཁོད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་
[128b.7]འདས་ཀྱིས་ཀླུ་གདུག་པ་དང་། གནོད་སྦྱིན་གདུག་པ་དེ་དང་དེ་རྣམས་ནི་བཏུལ་ལགས་ན། བཙུན་པ་གནོད་སྦྱིན་བོང་བུ་འདི་བདག་ཅག་ལ་ཡུན་རིང་པོ་ཞིག་ནས་ཤ་ཁོན་མ་མཆིས་པར་ནི་ཤ་ཁོན་བགྱིད། འགྲན་ཟླ་མ་ལགས་པར་ནི་འགྲན་ཟླ་བགྱིད། གླགས་མ་བཙལ་
[129a]
[129a.1]བར་ནི་གླགས་ཚོལ་བར་བགྱིད་དེ། བུས་པ་བཙས་ཤིང་བཙས་པ་རྣམས་འཕྲོག་པར་བགྱིད་ལགས་ན། ཀྱེ་མའོ་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་གནོད་སྦྱིན་བོང་བུ་གདུལ་བར་གསོལ། དེའི་ཚེ་གནོད་སྦྱིན་བོང་བུ་འཁོར་དེ་ཉིད་དུ་འདུས་ཤིང་
[129a.2]འདུག་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་བོང་བུ་ལ་བཀའ་སྩལ་པ། བོང་བུ་ཁྱོད་ཀྱིས་ཐོས་སམ། བཅོམ་ལྡན་འདས་བདག་གིས་ཐོས་ལགས་སོ། །བོང་བུ་ཁྱོད་ཀྱིས་ཐོས་སམ། བདེ་བར་གཤེགས་པ་བདག་གིས་ཐོས་ལགས་སོ། །དམ་པ་མ་ཡིན་
[129a.3]པའི་ཆོས་སྡིག་པ་ལས་ལོག་ཤིག །བཅོམ་ལྡན་འདས་གལ་ཏེ་བདག་གི་སླད་དུ་ཕྱོགས་བཞིའི་དགེ་སློང་གི་དགེ་འདུན་གྱི་གཙུག་ལག་ཁང་རྩིག་པར་དམ་འཆའ་བར་བགྱིད་ན་བདག་ལྡོག་གོ། །དེ་ནས་བཅོམ་ལྡན་འདས་ཀྱིས་བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་
[129a.4]ལ་བཀའ་སྩལ་པ། བྲམ་ཟེ་དང་ཁྱིམ་བདག་ཁྱེད་ཅག་གིས་ཐོས་སམ། བཅོམ་ལྡན་འདས་ཐོས་ལགས་ཏེ་བརྩིག་གོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་བོང་བུ་འཁོར་ལྔ་བརྒྱ་དང་བཏུལ་ཏོ། །བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དེའི་ཆེད་དུ་གཙུག་
[129a.5]ལག་ཁང་ལྔ་བརྒྱ་བརྩིགས་སོ། །དེ་བཞིན་དུ་གནོད་སྦྱིན་མདའ་ཅན་དང་གནོད་སྦྱིན་ནགས་ལྡན་དང་གནོད་སྦྱིན་མོ་བསླང་རྙེད་མ་དང་མཆུ་རྣམས་བཏུལ་ཏོ། །དེ་ནས་བཅོམ་ལྡན་འདས་རྫུ་འཕྲུལ་གྱིས་བཅོམ་བརླག་ཏུ་ཞུགས་སོ། །ཞུགས་ནས་གནོད་སྦྱིན་མོ་འགྲན་ཟླ་མ་འཁོར་
[129a.6]ལྔ་བརྒྱ་དང་བཏུལ་ནས་དེའི་དོན་དུ་གཙུག་ལག་ཁང་ལྔ་བརྒྱ་བརྩིགས་སོ། །དེ་ནས་བཅོམ་ལྡན་འདས་ཀྱིས་བཅོམ་བརླག་གི་ནང་དང་ཕྱི་རོལ་དུ་གནོད་སྦྱིན་ཉིས་སྟོང་ལྔ་བརྒྱ་བཏུལ་ནས་དེའི་ཆེད་དུ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་གཙུག་ལག་ཁང་ཉིས་སྟོང་ལྔ་བརྒྱ་བརྩིགས་
[129a.7]སོ། །དེ་ནས་བཅོམ་ལྡན་འདས་ཨོ་ཏ་ལར་གཤེགས་ཏེ། ཨོ་ཏ་ལར་ཨོ་ཏ་ལའི་ནགས་ཁྲོད་ན་བཞུགས་སོ། །དེ་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུ་ཞེས་བྱ་བ་ཕྱུག་པ་ནོར་མང་བ་ལོངས་སྤྱོད་ཆེ་བ་ཞིག་གནས་སོ་ཞེས་བྱ་བ་རྒྱས་པར་སྦྱར་རོ། །དེ་ནས་བཅོམ་ལྡན་
[129b]
[129b.1]འདས་སྔ་དྲོ་ན་བཟའ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ་ཨོ་ཏ་ལར་བསོད་སྙོམས་ལ་ཞུགས་པ་དང་། ཕྱོགས་གཞན་ཞིག་ན་ཞིང་པ་ལྔ་བརྒྱ་ཙམ་མགོ་བོ་རྡུལ་གྱིས་ཡོག་ཅིང་ཤ་ནའི་རས་ཀྱིས་སྨད་གཡོགས་བགོས་ནས་ཞིང་རྨེད་པ་ལས་ཞིང་པ་དེ་རྣམས་ཀྱི་སངས་
[129b.2]རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། གཟི་བརྗིད་ཀྱིས་མཛེས་པར་མཐོང་ངོ་ཞེས་བྱ་བ་རྒྱས་པར་སྦྱར་ཏེ། བཅོམ་ལྡན་འདས་ཀྱིས་དེ་རྣམས་ལ་ཆོས་བཤད་པས་ཞེས་བྱ་བ་ནས་མཆོད་པར་བྱ་བ་དང་རྗེད་པར་བྱ་བ་དང་། 
[129b.3]མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་དུའོ། །དེ་ནས་རྨོན་པ་སྟོང་པོ་དེ་དག་གཉའ་ཤིང་དང་རུ་ཐག་བཅད་ནས་བཅོམ་ལྡན་འདས་གང་ན་བ་དེ་ལོགས་སུ་དོང་སྟེ་ལྷགས་ནས་བཅོམ་ལྡན་འདས་ཡོངས་སུ་བསྐོར་ཏེ་འདུག་གོ། །བཅོམ་ལྡན་འདས་ཀྱིས་དེ་རྣམས་ལ་ཚིག་
[129b.4]གསུམ་གྱི་ཆོས་བཤད་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་ནས་ཞེས་བྱ་བ་ནས་བདེན་པ་མཐོང་ནས་རང་གི་གནས་སུ་དོང་ངོ་ཞེས་བྱ་བའི་བར་དུའོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། 
[129b.5]བཙུན་པ་ཞིང་པ་ལྔ་བརྒྱ་པོ་འདི་རྣམས་ཀྱིས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་ཞིང་པ་རྣམས་སུ་གྱུར་ནས་དབུལ་པོའི་ཁྱིམ་རྣམས་སུ་སྐྱེས་ཤིང་འདི་རྣམས་ནི་རྨོན་པར་གྱུར་ལགས། དགེ་སློང་དག་འདི་རྣམས་ཀྱིས་ལས་བྱས་ཤིང་བསགས་པ་ཞེས་བྱ་བ་རྒྱས་པར་སྦྱར་ཏེ། 
[129b.6]འདི་རྣམས་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་ཡིན་ཏེ། འདི་རྣམས་ཀྱིས་དེ་ན་ལེ་ལོས་དུས་འདས་པར་བྱས་པས་ལས་དེའི་རྣམ་པར་སྨིན་པས་ཞིང་པ་རྣམས་སུ་གྱུར་ཏོ། །རྨོན་པ་འདི་རྣམས་ཀྱིས་ཀྱང་དེ་ཉིད་ལ་རབ་ཏུ་བྱུང་ནས་བསླབ་པའི་གཞི་ཕྲ་མོ་ཕྲ་མོ་
[129b.7]རྣམས་ལ་གུས་པར་མ་བྱས་པས་ལས་དེའི་རྣམ་པར་སྨིན་པས་དུད་འགྲོ་རྣམས་སུ་སྐྱེས་སོ། །འདི་རྣམས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལས་བདེན་པ་མཐོང་བར་བྱས་སོ། །དགེ་སློང་དག་དེ་ལྟ་
[130a]
[130a.1]བས་ན་གཅིག་ཏུ་གནག་པ་རྣམས་ཀྱི་ཞེས་བྱ་བ་རྒྱས་པར་སྦྱར་རོ། །བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུས་དགེ་སྦྱོང་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དེ་བླ་ན་མེད་པ་ཡང་
[130a.2]དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་དཔའ་སྡེ་ནས་ལྗོངས་རྒྱུ་ཞིང་གཤེགས་པ་དང་ཨོ་ཏ་ལར་བྱོན་ནས། ཨོ་ཏ་ལ་ན་ཨོ་ཏ་ལའི་ནགས་ཁྲོད་ན་བཞུགས་ཏེ། ཤེས་ལྡན་དག་དགེ་སྦྱོང་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་
[130a.3]སུ་བཅད་པ་རྒྱ་ཆེན་པོ་འདི་ལྟ་བུ་འདི་དག་ཕྱོགས་དང་ཕྱོགས་མཚམས་སུ་གྲགས་པར་གྱུར་ཏེ། འདི་ལྟར་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། 
[130a.4]སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་དེ་འཇིག་རྟེན་ལྷ་དང་བཅས་བདུད་དང་བཅས། ཚངས་པ་དང་བཅས་པ་སྐྱེ་དགུ་དགེ་སྦྱོང་དང་བྲམ་ཟེར་བཅས་ལྷ་དང་མི་དང་ལྷ་མ་ཡིན་དུ་བཅས་པ་རྣམས་ལ་རང་གི་མངོན་
[130a.5]པར་ཤེས་པས་མངོན་སུམ་དུ་བྱས་ཏེ་རྫོགས་པར་བྱས་ནས་བདག་གི་ཟག་པ་ཟད་དོ། །ཚངས་པར་སྤྱོད་པ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ་ཞེས་གོ་བར་བྱེད་ཅིང་། དེས་ཆོས་བཤད་པ་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། 
[130a.6]དོན་བཟང་པོ། ཚིག་འབྲུ་བཟང་པོ་མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ་རྣམ་པར་བྱང་བ་འབའ་ཞིག་སྟོན་ཏོ་ཞེས་ཐོས་ནས། དགེ་སྦྱོང་དང་བྲམ་ཟེ་དེ་ལྟ་བུ་ལྟ་བ་ནི་ལེགས་པ་ཡིན། ཉེ་བར་འགྲོ་བ་ནི་ལེགས་པ་ཡིན། བསྙེན་བཀུར་བྱེད་པ་ནི་ལེགས་པ་ཡིན་
[130a.7]ནོ་སྙམ་དུ་བསམས་ནས་ཤིང་རྟ་རྟ་རྒོད་མ་དང་ལྡན་པ་ཐམས་ཅད་ནས་དཀར་བའི་ནང་དུ་ཞུགས་ཏེ་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་བྲམ་ཟེའི་ཁྱེའུའི་ཚོགས་ཀྱིས་མདུན་གྱིས་བལྟས་ནས་གསེར་གྱི་ཁར་བ་དང་རིལ་བ་སྤྱི་བླུགས་ཐོགས་ཏེ་ཨོ་ཏ་ལ་ནས་བྱུང་ནས། བཅོམ་ལྡན་
[130b]
[130b.1]འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་སོང་སྟེ། དེ་ཇི་ཙམ་བཞོན་པའི་སའི་བར་དུ་བཞོན་པས་སོང་ནས། བཞོན་པ་ལས་བབས་ཏེ་རྐང་པ་ཁོ་ནས་ཀུན་དགའ་ར་བའི་ནང་དུ་ཞུགས་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུ་
[130b.2]བཅོམ་ལྡན་འདས་གང་ན་བ་དེ་ལོགས་སུ་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་
[130b.3]འདས་ལ་བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུས་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་དབང་པོ་ལྔ་པོ་སྤྱོད་ཡུལ་ཐ་དད་པ་དང་ཡུལ་ཐ་དད་པ་ཅན་རང་རང་གི་སྤྱོད་ཡུལ་དང་ཡུལ་ཉམས་སུ་མྱོང་བར་འགྱུར་གྱི། གཞན་གྱིས་སྤྱོད་ཡུལ་དང་ཡུལ་གཞན་ཉམས་སུ་མྱོང་བར་མི་
[130b.4]འགྱུར་བ་འདི་ལྟ་སྟེ། མིག་གི་དབང་པོ་དང་། རྣ་བའི་དབང་པོ་དང་། སྣའི་དབང་པོ་དང་། ལྕེའི་དབང་པོ་དང་། ལུས་ཀྱི་དབང་པོ་གང་དག་ལགས་པ་དེ་རྣམས་ཀྱི་སྤྱོད་ཡུལ་དང་ཡུལ་ཉམས་སུ་མྱོང་བར་བགྱིད་པ་ནི་གང་ལགས། དེ་རྣམས་ཀྱི་སྟོན་པ་ཡང་གང་ལགས། 
[130b.5]བྲམ་ཟེ་དབང་པོ་ལྔ་པོ་སྤྱོད་ཡུལ་ཐ་དད་པ་དང་། ཡུལ་ཐ་དད་པ་ཅན་འདི་ལྟ་སྟེ། མིག་གི་དབང་པོ་དང་། རྣ་བའི་དབང་པོ་དང་། སྣའི་དབང་པོ་དང་། ལྕེའི་དབང་པོ་དང་། ལུས་ཀྱི་དབང་པོ་གང་དག་ཡིན་པ་དེ་རྣམས་ཀྱི་སྤྱོད་ཡུལ་དང་ཡུལ་ཉམས་སུ་མྱོང་བ་ནི་ཡིད་ཡིན་ནོ། །
[130b.6]དེ་རྣམས་ཀྱི་རྟོན་པ་ཡང་ཡིད་ཡིན་ནོ། །ཀྱེ་གཽ་ཏ་མ་ཡིད་ཀྱི་རྟོན་པ་གང་ལགས། བྲམ་ཟེ་ཡིད་ཀྱི་རྟོན་པ་ནི་དྲན་པ་ཡིན་ནོ། །ཀྱེ་གཽ་ཏ་མ་དྲན་པའི་རྟོན་པ་གང་ལགས། བྲམ་ཟེ་དྲན་པའི་རྟོན་པ་ནི་དྲན་པ་ཉེ་བར་གཞག་པ་བཞི་ཡིན་ནོ། །ཀྱེ་གཽ་ཏ་མ་དྲན་པ་ཉེ་བར་གཞག་པ་བཞིའི་རྟོན་
[130b.7]པ་གང་ལགས། བྲམ་ཟེ་དྲན་པ་ཉེ་བར་གཞག་པ་བཞིའི་རྟོན་པ་ནི་བྱང་ཆུབ་ཀྱི་ཡན་ལག་བདུན་ཡིན་ནོ། །ཀྱེ་གཽ་ཏ་མ་བྱང་ཆུབ་ཀྱི་ཡན་ལག་བདུན་གྱི་རྟོན་པ་གང་ལགས། བྲམ་ཟེ་བྱང་ཆུབ་ཀྱི་ཡན་ལག་བདུན་གྱི་རྟོན་པ་ནི་རིག་པ་དང་རྣམ་པར་གྲོལ་བ་ཡིན་ནོ། །ཀྱེ་གཽ་ཏ་མ་རིག་པ་དང་
[131a]
[131a.1]རྣམ་པར་གྲོལ་བའི་རྟོན་པ་གང་ལགས། བྲམ་ཟེ་རིག་པ་དང་རྣམ་པར་གྲོལ་བའི་རྟོན་པ་ནི་མྱ་ངན་ལས་འདས་པ་ཡིན་ནོ། །ཀྱེ་གཽ་ཏ་མ་མྱ་ངན་ལས་འདས་པའི་རྟོན་པ་གང་ལགས། བྲམ་ཟེ་ཧ་ཅང་ཐལ་ཆེས་སོ་ཧ་ཅང་ཐལ་ཆེས་སོ་དྲི་བ་རྣམས་ཀྱི་མཐའ་
[131a.2]གཟུང་བར་མི་ནུས་ཏེ། ངའི་དྲུང་དུ་ནི་ཡང་དག་པར་སྡུག་བསྔལ་ཟད་པར་བྱ་བ་དང་། སྡུག་བསྔལ་གྱི་མཐར་བྱ་བའི་ཕྱིར་ཚངས་པར་སྤྱོད་པ་མྱ་ངན་ལས་འདས་པར་ཉེ་བར་འགྲོ་བ་དང་། མྱ་ངན་ལས་འདས་པའི་མཐར་ཐུག་པ་ཅན་སྤྱོད་པར་བྱེད་དོ། །དེ་ནས་བྲམ་ཟེ་ཨོ་ཏ་ལའི་
[131a.3]བུ་འདི་སྙམ་དུ་སེམས་ཏེ། འདི་ལ་གནོད་པ་ཅི་ཞིག་བྱ་སྙམ་མོ། །དེས་ཀྱང་སྔོན་དགེ་སྦྱོང་གཽ་ཏ་མ་ཉན་ཐོས་ཀྱི་དགེ་འདུན་དང་བཅས་པ་གདུགས་ཚོད་གསོལ་ནས་སྨོན་ལམ་བཏབ་ན་དེས་ཅི་བསམ་པ་དང་ཅི་གསོལ་པ་དེ་ཐམས་ཅད་སོ་སོར་འཐོབ་པར་འགྱུར་རོ་ཞེས་ཐོས་སོ། །དེ་ནས་
[131a.4]བྲམ་ཟེ་ཨོ་ཏ་ལའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ཏེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་
[131a.5]གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །སྟན་ཆེས་དམའ་བ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་འདུག་ནས་སྨོན་ལམ་ལོག་པ་གདབ་
[131a.6]པར་བརྩམས་པ་བདག་གིས་ཤཱཀྱའི་སྲས་ཀྱི་དགེ་སྦྱོང་ཇི་སྙེད་ཅིག་བཤོས་གསོལ་བ་འདི་ཐམས་ཅད་བདག་གི་གླང་དུ་གྱུར་ཅིག་སྙམ་པ་དང་། དེ་ནས་བཅོམ་ལྡན་འདས་ཀྱི་ཐུགས་ཀྱིས་བྲམ་ཟེ་ཨོ་ཏ་ལའི་བུའི་བསམ་པ་མཁྱེན་ནས་བྲམ་ཟེ་ཨོ་ཏ་ལའི་བུ་ལ་འདི་སྐད་ཅེས་བཀའ་སྩལ་ཏོ། །
[131a.7]བྲམ་ཟེ་ཁྱོད་ཀྱིས་མི་རུང་བའི་སེམས་བསྐྱེད་པ་དེ་ནི་འགྲུབ་པར་མི་འགྱུར་ཏེ། འདི་ལྟར་དགེ་སློང་འདི་ཐམས་ཅད་ནི་ཡང་སྲིད་པ་ཟད་པ་ཡིན་གྱིས། སེམས་གཞན་སྐྱེད་ཅིག་ཅེས་བཀའ་སྩལ་ནས། བཅོམ་ལྡན་འདས་ཀྱིས་ཡོན་བསྔོ་བ་མཛད་དེ་གཤེགས་སོ། །དེ་ནས་བཅོམ་ལྡན་
[131b]
[131b.1]འདས་གཙུག་ལག་ཁང་དུ་གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བྲམ་ཟེ་ཨོ་ཏ་ལའི་བུས་སྨོན་ལམ་ལོག་པས་བསླང་བའི་སེམས་
[131b.2]སྡིག་པ་ཅན་བསྐྱེད་ཀྱིས། ཁྱོད་ཅག་གིས་ཟན་ཟོས་ནས་གཙུག་ལག་ཁང་གི་ཚིགས་སུ་བཅད་པ་བརྗོད་ཅིག་དང་ལོག་པའི་སྨོན་ལམ་འགྲུབ་པར་མི་འགྱུར་རོ། །དེ་ནས་བཅོམ་ལྡན་འདས་དེ་ཉིད་ཀྱི་མཚན་མོ་འདས་ནས་ཕྱི་བཞིན་འབྲང་བའི་དགེ་སྦྱོང་ཚེ་དང་ལྡན་པ་ཀུན་དགའ་བོ་དང་
[131b.3]ཡུལ་ཨོ་ཏ་ལར་བསོད་སྙོམས་ལ་ཞུགས་པ་དང་། ཨོ་ཏ་ལ་ན་བྲན་མོ་རྒན་མོ་ཀ་ཙང་ག་ལ་ཞེས་བྱ་བ་ཞིག་གནས་ཏེ། དེ་བུམ་པ་ཐོགས་ནས་ཆུ་ཆུར་ཁྲོན་པའི་དྲུང་དུ་སོང་བ་དང་བཅོམ་ལྡན་འདས་ཀྱང་ཕྱོགས་དེར་གཤེགས་ཏེ། བཅོམ་ལྡན་འདས་ཀྱིས་དེའི་གདུལ་བའི་དུས་
[131b.4]མཁྱེན་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་རྒན་མོ་ཕ་བི་ལ་བཅོམ་ལྡན་འདས་སྐྱེམས་ཀྱིས་ཆུ་ཕུལ་ཅིག་ཅེས་སྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། རྒན་མོ་
[131b.5]ཀ་ཙང་ག་ལ་གང་ན་བ་དེར་སོང་སྟེ་ཕྱིན་པ་དང་རྒན་མོ་ཀ་ཙང་ག་ལ་ལ་འདི་སྐད་ཅེས་སྨྲས་སོ། །ཀ་ཙང་ག་ལ་བཅོམ་ལྡན་འདས་སྐྱེམས་ཀྱིས་ཆུ་ཕུལ་ཅིག་དེས་སྨྲས་པ་འཕགས་པ་བདག་ཉིད་འཚལ་ཏེ་མཆིའོ། །དེ་ནས་ཀ་ཙང་ག་ལས་ཆུས་བུམ་པ་བཀང་ནས་རིངས་པ་རིངས་
[131b.6]པར་བཅོམ་ལྡན་འདས་གང་ན་བ་དེར་སོང་བ་དང་། ཀ་ཙང་ག་ལས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་
[131b.7]ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །མཐོང་མ་ཐག་ཏུ་ཡང་དེ་ལ་བུའི་སྡུག་པ་སྐྱེས་ནས་དེས་ལག་པ་བསྒྲེང་སྟེ་བུ་བུ་ཞེས་བཅོམ་ལྡན་འདས་ལ་འཁྱུད་པར་བརྩམས་པ་དང་། དགེ་སློང་རྣམས་ཀྱིས་དེ་བཟློག་གོ། །བཅོམ་ལྡན་འདས་ཀྱིས་བཀའ་སྩལ་པ། 
[132a]
[132a.1]དགེ་སློང་དག་ཁྱེད་ཀྱིས་རྒན་མོ་འདི་མ་ཟློག་ཤིག །དེ་ཅིའི་ཕྱིར་ཞེ་ན། འདི་ནི་ཚེ་རབས་ལྔ་བརྒྱར་ཡང་། །རྟག་ཏུ་ང་ཡི་ཡུམ་གྱུར་པས། །ང་ཡི་སྐུ་ལ་རེག་པ་ལས། །གལ་ཏེ་འདི་ནི་བཟློག་བྱས་ན། །དེའུ་རེ་མོད་ལ་ཁྲག་དྲོན་དག །འདི་ཡི་ཁ་ནས་
[132a.2]སྐྱུག་པར་འགྱུར། །བུ་ལ་གདུང་བ་འདི་མཐོང་ནས། །བྱས་པ་གཟོ་བ་རྗེས་དགོངས་ཏེ། །ཐུགས་རྗེ་དང་ནི་ཐུགས་བརྩེ་བས། །སྐུ་ལ་རེག་ཏུ་གནང་བར་བྱ། །བཅོམ་ལྡན་འདས་ཀྱིས་དེ་ལ་མགུར་ནས་འཁྱུད་དུ་གནང་བས་དེ་བུ་ལ་ཆགས་པ་དང་བྲལ་ནས། བཅོམ་ལྡན་འདས་
[132a.3]ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་བ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་ནས་
[132a.4]ཀ་ཙང་ག་ལས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་འདི་ལྟ་བུ་ནི་བདག་ལ་ཕས་མ་བགྱིས་ཏེ་མས་མ་
[132a.5]ལགས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་སོ་ཞེས་བྱ་བའི་བར་གོང་མ་བཞིན་དུའོ། །ཚིགས་སུ་བཅད་པ་དག་གིས་ཀྱང་གསོལ་པ། མ་ལ་ལན་
[132a.6]དུ་ཕན་འདོགས་པའི། །བུ་མཆོག་གིས་ནི་བགྱི་བ་གང་། །ཐར་ལ་སེམས་གཞོལ་འགྱུར་བ་དེ། །ཁྱོད་ཀྱིས་དེ་རིང་བདག་ལ་མཛོད། །ཁྱོད་ཀྱིས་བདག་ནི་ངན་འགྲོ་ལས། །དྲངས་ཏེ་མཐོ་རིས་ཐར་ལ་བཞག །ཁྱོད་ནི་བརྩལ་བ་ཆེན་པོ་ཡིས། །དཀའ་བ་ལེགས་པར་མཛད་པ་
[132a.7]ལགས། །ཞེས་གསོལ་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་དུས་གཞན་ཞིག་ན་ཀ་ཙང་ག་ལས་ཇོ་བོ་ལ་གསོལ་བ་བཏབ་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་
[132b]
[132b.1]འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་
[132b.2]འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །བཅོམ་ལྡན་འདས་ཀྱིས་དེ་སྐྱེ་དགུའི་བདག་མོ་ཆེན་མོ་ལ་གཏད་དོ། །དེ་ནས་དེས་རབ་ཏུ་ཕྱུང་བསྙེན་པར་རྫོགས་པར་བྱས་ཏེ་གདམས་ངག་བྱིན་ནོ། །དེས་བརྩོན་འགྲུས་དང་འབད་པ་དང་། བརྩལ་
[132b.3]བ་བྱས་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་ནས་དགྲ་བཅོམ་མར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས་རྗེད་པར་བྱ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ།། །།འདུལ་བ་གཞི། བམ་པོ་སུམ་བཅུ་རྩ་
[132b.4]བདུན་པ། གང་གི་ཚེ་བཅོམ་ལྡན་འདས་ཀྱིས་དགེ་སློང་མ་རྣམས་ལ་བསྡུས་ཏེ་མདོར་བཀའ་སྩལ་ནས། གཙུག་ལག་ཁང་དུ་ནང་དུ་ཡང་དག་འཇོག་པའི་ཕྱིར་འཇུག་པར་མཛད་པ་དེའི་ཚེ་ཀ་ཙང་ག་ལས་དེ་རྒྱས་པར་ལུང་སྟོན་ཏོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་
[132b.5]བཀའ་སྩལ་པ། དགེ་སློང་དག་ངའི་ཉན་ཐོས་དགེ་སློང་མ་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་ནང་ན་འདི་ལྟ་སྟེ། དགེ་སློང་མ་ཀ་ཙང་ག་ལ་འདི་མཆོག་ཡིན་ནོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་
[132b.6]པ་ཀ་ཙང་ག་ལས་ལས་ཅི་ཞིག་བགྱིས་ན་དེས་ན་རྒས་ནས་རབ་ཏུ་བྱུང་བར་གྱུར། ལས་ཅི་ཞིག་བགྱིས་ན་དེས་ན་དབུལ་བ་དང་བྲན་མོར་གྱུར། བཅོམ་ལྡན་འདས་ཀྱིས་སྲིད་པ་ཐ་མ་དེའི་མངལ་དུ་མ་བཟུང་བར་གྱུར། རབ་ཏུ་བྱུང་ནས་ཀྱང་དགྲ་བཅོམ་པ་མངོན་སུམ་དུ་བགྱིས་ཤིང་བཅོམ་ལྡན་
[132b.7]འདས་ཀྱིས་ཀྱང་མདོ་སྡེ་རྣམ་པར་འབྱེད་པར་བགྱིད་པ་རྣམས་ཀྱི་མཆོག་ཏུ་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དགེ་སློང་མ་ཀ་ཙང་ག་ལ་ཉིད་ཀྱིས་ལས་བྱས་ཤིང་ཚོགས་རྙེད་པ་དག་ཅེས་བྱ་བ་ནས། །ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་
[133a]
[133a.1]གོང་མ་བཞིན་དུའོ། །དགེ་སློང་དག་སྔོན་བྱུང་བ་ང་བྱང་ཆུབ་སེམས་དཔའི་སྤྱོད་པ་ལ་གནས་པ་ན་འདི་ངའི་ཡུམ་དུ་གྱུར་ཏེ། གང་གི་ཚེ་ང་རབ་ཏུ་འབྱུང་བར་འདོད་པ་དེའི་ཚེ་འདིས་ང་བཟློག་པས་ལས་དེའི་རྣམ་པར་སྨིན་པས་རྒས་ནས་རབ་ཏུ་བྱུང་ངོ་། །ང་སྦྱིན་པ་
[133a.2]གཏོང་བ་ན་འདིས་བར་ཆད་བྱས་པས་དེས་ན་དབུལ་བར་གྱུར་ཏོ། །ཇི་ལྟར་སྒྱུ་འཕྲུལ་ཆེན་མོ་ལྟར་འདིས་བསོད་ནམས་དང་དབང་ཆེ་བར་གྲགས་པར་འགྱུར་བའི་ལས་མ་བྱས་ཏེ། དེས་ན་ངའི་སྲིད་པ་ཐ་མ་འདིས་མངལ་དུ་མ་བཟུང་ངོ་། །ཡང་དག་པར་རྫོགས་པའི་སངས་རྒྱས་འོད་སྲུང་
[133a.3]ལས་རབ་ཏུ་བྱུང་ནས་དགེ་སློང་མ་སློབ་པ་དང་མི་སློབ་པ་རྣམས་ལ་བྲན་མོ་ཞེས་ཚིག་ཏུ་བརྗོད་པས་དེས་ན་བྲན་མོར་གྱུར་ཏོ། །དེས་ན་འདིས་གང་དག་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་
[133a.4]བར་འབྱུང་པ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱས་པས། དེས་ན་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་སོ། །རབ་ཏུ་འབྱིན་པའི་མཁན་མོ་གང་ཡིན་པ་དེ་ཡང་དག་པར་རྫོགས་
[133a.5]པའི་སངས་རྒྱས་བཅོམ་ལྡན་འདས་འོད་སྲུང་གིས་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་པ་དང་། དེས་ན་འདིས་ཀྱང་འཆི་བའི་དུས་ཀྱི་ཚེ་སྨོན་ལམ་བཏབ་པ། བདག་གིས་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་ཡོན་གནས་བླ་
[133a.6]ན་མེད་པ་ལ་ཚེ་ཇི་སྲིད་ཅིག་ཏུ་ཚངས་པར་སྤྱོད་པ་ལ་སྤྱད་ན་ཡོན་ཏན་གྱི་ཚོགས་འགའ་ཡང་མ་ཐོབ་ཀྱིས། དགེ་བའི་རྩ་བ་འདིས་བདག་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གིས་བྲམ་ཟེའི་ཁྱེའུ་བླ་མ་ཞེས་བྱ་བ་གང་ཡིན་པ་དེ་ལ་བྲམ་ཟེའི་ཁྱེའུ་ཁྱོད་སྐྱེ་དགུའི་ཚེ་
[133a.7]ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དེའི་བསྟན་པ་ལ་བདག་རབ་ཏུ་བྱུང་ནས། ཇི་ལྟར་བདག་གི་མཁན་མོ་འདི་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་
[133b]
[133b.1]གིས་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ། བདག་ཀྱང་བཅོམ་ལྡན་འདས་ཤཱཀྱ་ཐུབ་པ་དེས་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་པར་གྱུར་ཅིག་ཅེས་བྱས་ཏེ། དེའི་སྨོན་ལམ་གྱི་དབང་གིས་ངས་ད་ལྟར་མདོ་སྡེ་རྣམ་པར་
[133b.2]འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་ཏོ། །དགེ་སློང་དག་དེ་ལྟ་བས་ན་གཅིག་ཏུ་གནག་པའི་ལས་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩོན་པར་བྱའོ་ཞེས་བྱ་བའི་བར་གོང་མ་བཞིན་དུ་སྟེ། །དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་
[133b.3]དེ་སྐད་ཅེས་བཀའ་སྩལ་ཏོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡུལ་དགྲ་མཐའ་གང་ན་བར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་
[133b.4]བཅོམ་ལྡན་འདས་གཤེགས་པ་དང་། ཇི་ཙམ་ན་ཀུན་དགའ་ར་བ་ཞིག་ན་བྲམ་ཟེ་ཞིག་ཁྲོན་པ་ནས་ཆུ་བཅུས་ཤིང་ཀུན་དགའ་ར་བ་བཅུ་བར་བརྩམས་སོ། །བྲམ་ཟེ་དེས་རྒྱང་རིང་པོ་ཁོ་ན་ནས་བཅོམ་ལྡན་འདས་མཐོང་ངོ་། །མཐོང་ནས་ཀྱང་བསམས་པ། གལ་ཏེ་དགེ་སྦྱོང་
[133b.5]གཽ་ཏ་མ་ཀུན་དགའ་ར་བར་ཞུགས་ན་ཀུན་དགའ་ར་བ་དང་ཆུ་མ་རུང་བར་འགྱུར་རོ་སྙམ་དུ་བསམས་ནས་སྒོ་བཅད་དེ་དཔྱང་ཐག་དང་ཆུ་སྣོད་སྦས་ནས་འདུག་གོ། །དེ་ནས་བཅོམ་ལྡན་འདས་ཀྱིས་རྫུ་འཕྲུལ་གྱིས་ཀུན་དགའ་ར་བར་ཞུགས་པ་དང་། གནོད་སྦྱིན་གྱི་སྡེ་དཔོན་ཆེན་པོ་ལྔ་ལེན་
[133b.6]གྱིས་ཁྲོན་པ་དེ་བཟུང་ནས་ཀུན་དགའ་ར་བ་དེ་ཐམས་ཅད་ཆུས་ཡོག་པར་བྱས་སོ། །དེ་ནས་བྲམ་ཟེ་དེ་དག་དགེ་སྦྱོང་གཽ་ཏ་མ་འདི་ནི་རྫུ་འཕྲུལ་ཆེ་ཞིང་མཐུ་ཆེ་བ་ཡིན་ནོ། །སྙམ་དུ་རིག་ནས་མངོན་པར་དད་པར་གྱུར་ཏེ་གསོལ་པ། ཤེས་ལྡན་གཽ་ཏ་མ་ཚུར་སྤྱོན། དཔྱང་ཐག་ནི་འདི་
[133b.7]ལགས། ཆབ་སྣོད་ནི་འདི་ལགས་ཀྱིས་ཆབ་ཅི་བདེར་བཞེས་སུ་གསོལ། དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་དེ་བཀའ་སྩལ་པ། གལ་ཏེ་ཀུན་ན་ཆུ་ཡོད་ན། །ཁྲོན་པའི་ཆུས་ཀོ་ཅི་ཞིག་བྱ། །འདིར་ནི་སྲེད་པའི་རྩ་བཅད་ནས། །གང་ཞིག་ཡོངས་སུ་
[134a]
[134a.1]བརྩལ་བར་སྤྱོད། །དེ་ནས་བཅོམ་ལྡན་འདས་ལ་བྲམ་ཟེ་དེས་འདི་སྐད་ཅེས་གསོལ་ཏོ། །བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན་ཞེས་བྱ་བ་ནས། དགེ་
[134a.2]སློང་ཚུར་ཤོག་ཅེས་བྱ་བས་རབ་ཏུ་བྱུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་བཞིན་གཤེགས་པས་ཚུར་ཤོག་བཀའ་སྩལ་པས། །སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་། །མདོ་ལ་དབང་པོ་རབ་ཞིར་གནས་གྱུར་ཏེ། །སངས་རྒྱས་དགོངས་པས་ལུས་གཟུགས་བཀབ་
[134a.3]པར་གྱུར། །དེས་བརྩོན་འགྲུས་དང་། འབད་པ་དང་། བརྩལ་བར་བྱས་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ་ཞེས་
[134a.4]བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་དཔའ་སྡེ་ནས་ལྗོངས་རྒྱུ་ཞིང་གཤེགས་པ་དང་ཡུལ་དགྲ་མཐར་གཤེགས་ཏེ། དགྲ་མཐའ་ན་སྦུ་བུ་ཅན་གྱི་ཤིང་ནིམ་པའི་དྲུང་ན་བཞུགས་སོ། །དེའི་ཚེ་དགྲ་མཐའ་ན་རྒྱལ་པོ་བྲམ་ཟེ་མེས་སྦྱིན་ཞེས་བྱ་བ་འབྱོར་བ་
[134a.5]དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །རྒྱལ་པོ་བྲམ་ཟེ་མེས་སྦྱིན་གྱིས་དགེ་སྦྱོང་གཽ་ཏ་མ་དཔའ་སྡེ་ནས་ལྗོངས་རྒྱུ་ཞིང་གཤེགས་པ་དང་དགྲ་མཐར་བྱོན་ནས། དགྲ་མཐའ་ན་སྦུ་བུ་ཅན་
[134a.6]གྱི་ཤིང་ནིམ་པའི་དྲུང་ན་བཞུགས་སོ་ཞེས་ཐོས་སོ། །ཐོས་ནས་ཀྱང་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ནི་མཐའི་རྒྱལ་པོ་ཐམས་ཅད་ཀྱིས་བཀུར་སྟི་བྱས། བླ་མར་བྱས། རྗེད་པར་བྱས། མཆོད་པར་བྱས་ཏེ་དགྲ་བཅོམ་པར་བཀུར་ལ། གལ་ཏེ་བདག་གིས་དགེ་སྦྱོང་
[134a.7]གཽ་ཏ་མ་ལ་བཀུར་སྟི་མ་བྱས་ན་མཐའི་རྒྱལ་ཕྲན་རྣམས་ཤེས་ལྡན་དག་ཀྱེ་མ་རྒྱལ་པོ་བྲམ་ཟེ་མེས་སྦྱིན་ནི་བྱིས་པ་ཡིན་ཏེ། དེའི་གྲོང་དང་ཞིང་ན་དགེ་སྦྱོང་གཽ་ཏ་མ་ཉེ་བར་རྟེན་ཅིང་བཞུགས་ན་བསྙེན་བཀུར་མ་བྱས་སོ་ཞེས་སྨོད་པར་འགྱུར་གྱིས། མ་ལ་བདག་གིས་དགེ་སྦྱོང་གཽ་ཏ་མ་ཉན་
[134b]
[134b.1]ཐོས་ཀྱི་དགེ་འདུན་དང་བཅས་པ་ལ་ཡོ་བྱད་ཐམས་ཅད་ཀྱིས་བསྟབས་སོ་སྙམ་དུ་བསམས་ནས། རྒྱལ་པོ་ཆེན་པོའི་འབྱོར་པ་དང་། རྒྱལ་པོ་ཆེན་པོའི་མཐུས་དགྲ་མཐའ་ནས་བྱུང་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་མངོན་དུ་ཡང་
[134b.2]དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས་ཡང་དག་པར་རབ་
[134b.3]ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རྒྱལ་པོ་བྲམ་ཟེ་མེས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་
[134b.4]གསོལ་ཏོ། །ཤེས་ལྡན་གཽ་ཏ་མ་ཉན་ཐོས་ཀྱི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ཞིང་མཆིས་ན་བདག་ལ་གནང་བར་མཛད་དུ་གསོལ། བཅོམ་
[134b.5]ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཅང་མི་གསུང་བས་གནང་ངོ་། །དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ། རྗེས་སུ་ཡི་རངས་ནས་སྟན་ལས་ལངས་ཏེ་
[134b.6]སོང་ངོ་། །དེ་རང་གི་ཁྱིམ་དུ་སོང་ནས་བློན་པོ་རྣམས་ལ་བསྒོ་བ། ཉི་མ་རེ་རེ་ཞིང་ལྔ་བརྒྱའི་བཟའ་བ་དང་བཅའ་བ་སྣ་བཅྭ་བརྒྱད་དང་། སྲན་ཚོད་སྣ་ཚོགས་དང་། ཚོད་མ་རོ་དང་ལྡན་པ་དང་། འབྲས་ཆན་རབ་ཏུ་མང་པོར་ཚོས་ཤིག །དགྲ་མཐར་དྲིལ་སྒྲོགས་སུ་བཅུག་པ། དགེ་
[134b.7]སྦྱོང་གཽ་ཏ་མ་ཟླ་བ་གསུམ་དུ་གཞན་གྱིས་གདུགས་ཚོད་མ་གསོལ་ཅིག །གང་ཞིག་གིས་གདུགས་ཚོད་གསོལ་ན་དེ་ནི་ཆད་པར་གསད་དོ་ཞེས་དེས་དེ་སྐད་དུ་དྲིལ་བསྒྲགས་ནས་ནུབ་མོ་ཉལ་བ་དང་རྨི་ལམ་ན་བདག་གི་རྒྱུ་མས་དགྲ་མཐའི་གྲོང་ཁྱེར་ཐམས་ཅད་བསྐོར་བ་རྨིས་སོ། །རྨིས་ནས་ཀྱང་
[135a]
[135a.1]སྔངས་སྐྲག་བྲེད་ཅིང་སྤུ་ཟིང་ཞེས་བྱེད་ནས་མྱུར་བ་མྱུར་བར་མལ་ཆེན་པོ་ནས་ལངས་ཏེ། ལག་པ་ལ་འགྲམ་པ་གཏད་ནས་གཞི་འདི་ལས་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་དུ་སེམས་ཁོང་དུ་ཆུད་ཅིང་འདུག་པ་ལས་དེ་ནམ་
[135a.2]ནངས་ནས་བྲམ་ཟེ་མདུན་ན་འདོན་ལ་སྨྲས་པ། མཁན་པོ་བདག་གིས་འདི་འདྲ་བའི་རྨི་ལམ་ཞིག་མཐོང་ན་དེ་ལ་ཇི་ལྟར་བསྒྲུབ་པར་བྱ། བྲམ་ཟེ་མདུན་ན་འདོན་གྱིས་བསམས་པ། འདི་ལྟར་ལྷས་རྨང་ལམ་བཟང་པོ་ཞིག་རྨིས་ཏེ་གལ་ཏེ་བདག་གིས་དེ་དང་མཐུན་པར་བསྙད་ན་འདི་ལྷག་པར་ཡང་
[135a.3]དགེ་སྦྱོང་གཽ་ཏ་མ་ལ་དད་པ་སྐྱེད་པར་འགྱུར་གྱི་མ་ལ་བདག་གིས་འདི་ངན་པར་བསྙད་དོ་སྙམ་དུ་བསམས་ནས་སྨྲས་པ། ལྷ་རྨང་ལམ་མི་བཟང་ལགས་སོ། །མཁན་པོ་འདིའི་འབྲས་བུ་ཅིར་འགྱུར། ལྷ་གདོན་མ་འཚལ་བར་རྒྱལ་སྲིད་ལས་ཉམས་པའམ་སྲོག་གི་བར་ཆད་དུ་འགྱུར་ལགས་
[135a.4]སོ། །རྒྱལ་པོས་བསམས་པ། ཨེ་མའོ་ཀྱི་ཧུད་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་དུ་བསམས་ནས་བྲམ་ཟེ་མདུན་ན་འདོན་ལ་འདི་སྐད་ཅེས་སྨྲས་སོ། །གང་གིས་ན་ཁོ་བོ་རྒྱལ་སྲིད་ལས་ཉམས་པར་མི་འགྱུར་བ་དང་། སྲོག་གི་བར་
[135a.5]ཆད་དུ་མི་འགྱུར་བའི་ཐབས་བཟང་པོ་ཅི་ཡོད། དེས་སྨྲས་པ། ལྷ་གལ་ཏེ་མི་གདའ་བའི་ཕྱོགས་སུ་ཟླ་བ་གསུམ་བཞུགས་ན། དེས་ན་ལྷ་རྒྱལ་སྲིད་ལས་མི་ཉམས་ཤིང་སྲོག་གི་བར་ཆད་དུ་མི་འགྱུར་ལགས་སོ། །དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བསམས་པ། གལ་ཏེ་དེ་ལྟ་
[135a.6]ན་དེ་བྱ་སླ་བས་དྲིལ་སྒྲོགས་སུ་གཞུག་གོ་སྙམ་ནས། དེས་ཡུལ་ཐམས་ཅད་དུ་དྲིལ་སྒྲོགས་སུ་བཅུག་པ། ང་ལ་ཟླ་བ་གསུམ་དུ་ལྟ་ཞིང་ཉེ་བར་སུ་ཡང་མ་འོང་ཤིག །གང་ཞིག་འོངས་ན་དེ་ནི་ཆད་པར་གསད་དོ་ཞེས་དྲིལ་སྒྲོགས་སུ་བཅུག་ནས་ཟླ་བ་གསུམ་དུ་མི་སྣང་བའི་ཕྱོགས་ཤིག་
[135a.7]ན་འདུག་གོ། །ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ། རྒྱལ་པོ་བྲམ་ཟེ་མེས་སྦྱིན་གྱི་ཁྱིམ་གང་ན་བ་དེར་སོང་བ་ལས། ཇི་ཙམ་ན་རྒྱལ་པོ་བྲམ་ཟེ་མེས་སྦྱིན་གྱི་ཞོ་ཤས་འཚོ་བ་རྣམས་སེམས་ལས་ཆུང་ངུས་འཁོད་པ་དག་མཐོང་ངོ་། །མཐོང་ནས་ཀྱང་སྨྲས་པ། ཤེས་ལྡན་
[135b]
[135b.1]དག་ཅི་སེམས་ལས་ཆུང་ངུས་འཁོད་དམ། དེ་རྣམས་ཀྱིས་སྨྲས་པ། འཕགས་པ་ཅི་ཞིག་བགྱིར་མཆིས། རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་མ་བསྟབས་སམ། ཁྱེད་ཅག་སེམས་ལས་
[135b.2]ཆུང་ངུས་འཁོད་ནས་གདུགས་ཚོད་ཀྱང་སྟ་གོན་མི་བྱེད། གདན་ཡང་མི་ཤོམ་ན་ཅི་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གཅོད་དམ། དེ་དག་གིས་སྨྲས་པ། འཕགས་པ་ཀུན་དགའ་བོ་ལྷས་ལྔ་བརྒྱ་རྣམས་ཀྱི་ཆེད་དུ་ཞལ་ཟས་བསོད་པ་མང་དུ་སྟ་གོན་བྱོས་ཤིག་
[135b.3]ཅེས་ནི་བཀའ་སྩལ་གྱི། ཆེ་གེ་མོ་ཞིག་གི་དོན་དུའོ་ཞེས་བཀའ་མ་སྩལ་ལགས་སོ། །ཤེས་ལྡན་དག་དེང་ལྷ་ལ་ཞུས་ཤིག །འཕགས་པ་ལྷས་དྲིལ་སྒྲོགས་སུ་སྩལ་བ། ང་ལ་ཟླ་བ་གསུམ་དུ་ལྟ་ཞིང་ཉེ་བར་སུ་ཡང་མ་འོང་ཤིག །གང་ཞིག་འོངས་ན་དེ་ཆད་པར་གསད་དོ་ཞེས་
[135b.4]བསྒྲགས་ན་ཅི་བདག་ཅག་ལ་མགོ་བོ་གཉིས་མཆིས་སམ། བདག་ཅག་ནི་མི་ཞུ་ལགས་སོ། །དེ་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་སྐབས་དེ་རྒྱས་པར་གསོལ་ཏོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་
[135b.5]དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་སྣམ་སྦྱར་ཐོགས་ཏེ་ཕྱི་བཞིན་འབྲང་བའི་དགེ་སྦྱོང་གཞན་ཞིག་དང་དགྲ་མཐའི་ལམ་པོ་ཆེ་དང་། ཚོང་དུས་དང་། བཞི་མདོ་དང་། སུམ་མདོ་རྣམས་སུ་ཤེས་ལྡན་དག་ཁྱེད་ཅག་ལས་གང་དག་སངས་རྒྱས་ལ་སོགས་པ་དགེ་སློང་
[135b.6]གི་དགེ་འདུན་ལ་ཟླ་བ་གསུམ་དུ་ཞལ་ཟས་གསོལ་བར་སྤྲོ་བ་དེས་ཞལ་ཟས་གསོལ་ཅིག་ཅེས་སྦྲོན་ཅིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་སྣམ་སྦྱར་ཐོགས་ཏེ་ཕྱི་བཞིན་འབྲང་བའི་དགེ་སྦྱོང་གཞན་ཞིག་དང་དགྲ་མཐའི་
[135b.7]ལམ་པོ་ཆེ་དང་། ཚོང་དུས་དང་། བཞི་མདོ་དང་། སུམ་མདོ་རྣམས་སུ་བསྒོ་བ། ཤེས་ལྡན་དག་ཁྱེད་ཅག་ལས་གང་དག་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཟླ་བ་གསུམ་དུ་ཞལ་ཟས་གསོལ་བར་སྤྲོ་བ་དེས་ཞལ་ཟས་གསོལ་ཅིག །དགྲ་མཐའི་བྲམ་ཟེ་དང་
[136a]
[136a.1]ཁྱིམ་བདག་རྣམས་ཀྱིས་སྨྲས་པ། འཕགས་པ་ཀུན་དགའ་བོ་བདག་ཅག་ལྟ་ཞིག་རེ་རེས་ཀྱང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་ཟླ་བ་གསུམ་དུ་ཞལ་ཟས་གསོལ་བར་སྤྲོ་ལགས་མོད་ཀྱི། རྒྱལ་པོ་སྡིག་ཅན་འདིས་དྲིལ་སྒྲོགས་སུ་སྩལ་བ། 
[136a.2]གཞན་སུས་ཀྱང་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ཏེ་ཟླ་བ་གསུམ་དུ་ཞལ་ཟས་མ་གསོལ་ཅིག །གང་ཞིག་གིས་ཞལ་ཟས་གསོལ་ན་དེ་ནི་ཆད་པར་གསད་དོ་ཞེས་བསྒྲགས་ལགས་སོ། །ཇི་ཙམ་ན་བྱང་ཕྱོགས་ནས་དེད་དཔོན་ཞིག་རྟ་ལྔ་བརྒྱ་ལ་ཁལ་བཀལ་ཏེ་
[136a.3]དགྲ་མཐར་ཕྱིན་ནས་དེས་བསམས་པ། གལ་ཏེ་མོད་ལ་ཆས་ན་རྟ་རྣམས་ཀྱི་རྨིད་པ་དུབ་པས་འཐེང་བར་འགྱུར་ཞིང་ལོམ་པར་ཡང་མི་འགྱུར་བས་འདི་ཉིད་དུ་གནས་པར་བྱའོ་སྙམ་ནས། དེ་དེ་ཉིད་དུ་འདུག་ནས་དེས་རྟ་ཅང་ཤེས་ལ་ནི་ཆས་ནས་བྲེའུ་ཆུང་དོ། རྟ་ལྷག་མ་རྣམས་ལ་
[136a.4]ནི་བྲེའུ་ཆུང་རེ་རེར་ཐང་བཅད་དོ། །དེས་རྒྱལ་པོས་རྩིས་མགོ་འདི་དང་འདི་དག་བྱས་སོ་ཞེས་ཐོས་ལ་ཚེ་དང་ལྡན་པ་ཀུན་དགའ་བོས་དེ་སྐད་དུ་སྨྲས་པ་ཡང་ཐོས་ནས་དེས་བསམས་པ། བདག་ནི་རྒྱལ་པོ་འདིའི་ཡུལ་ན་གནས་པ་མ་ཡིན་པས་བདག་ལ་རྒྱལ་པོས་ཅི་བྱར་ཡོད་
[136a.5]སྙམ་དུ་རིག་ནས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །འཕགས་པ་ཀུན་དགའ་བོ་བདག་གིས་རྟ་ཅང་ཤེས་ལ་ནི་ཆས་ནས་བྲེའུ་ཆུང་དོ། རྟ་ལྷག་མ་རྣམས་ལ་ནི་བྲེའུ་ཆུང་རེ་རེའི་ཐང་ལགས་ན། གལ་ཏེ་བཅོམ་ལྡན་འདས་ནས་གསོལ་བར་སྤྲོ་ན། བཅོམ་
[136a.6]ལྡན་འདས་ལ་ནི་བདག་གིས་ནས་བྲེའུ་ཆུང་དོ་དོ། དགེ་སློང་ལྷག་མ་རྣམས་ལ་ནི་བྲེའུ་ཆུང་རེ་རེ་དབུལ་བར་བགྱིའོ། །དེ་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་སྐབས་དེ་རྒྱས་པར་གསོལ་པ་དང་། དེ་ནས་བཅོམ་ལྡན་
[136a.7]འདས་འདི་སྙམ་དུ་དགོངས་ཏེ། ང་ཉིད་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བའི་ལས་ང་ཉིད་ཀྱིས་བྱས་ཤིང་བསགས་པས་ང་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་
[136b]
[136b.1]སོ་སོར་མྱོང་བར་འགྱུར་ཏེ། ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་
[136b.2]ལ་དགེ་སློང་རྣམས་ལ་ཚུལ་ཤིང་བྲིམས་ཏེ། ཁྱེད་ཅག་ལས་གང་དེ་བཞིན་གཤེགས་པ་དང་ཐབས་ཅིག་དགྲ་མཐར་ཟླ་བ་གསུམ་དུ་ལོངས་སྤྱད་པར་སྤྲོ་བ་དེས་ཚུལ་ཤིང་ལོང་ཤིག་ཅེས་སྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་
[136b.3]མཉན་ནས་ཚུལ་ཤིང་བྲིམ་པར་བརྩམས་པ་ན། གང་ཡང་བཅོམ་ལྡན་འདས་དགེ་སློང་ལྔ་བརྒྱར་དགེ་སློང་གཉིས་ཀྱིས་མ་ཚང་བས་ཚུལ་ཤིང་བླངས་སོ། །ཚེ་དང་ལྡན་པ་ཤཱ་རིའི་བུས་གསོལ་པ། བཅོམ་ལྡན་འདས་བདག་ནི་བསེར་མའི་བྲོ་ནད་མཆིས་པས་དགུང་ཟླ་གསུམ་དུ་སྩང་ནས་ཀྱིས་
[136b.4]ལོངས་སྤྱད་པར་མི་སྤྲོ་ལགས་སོ། །ཚེ་དང་ལྡན་པ་མཽད་གལ་གྱི་བུ་ཆེན་པོས་གསོལ་པ། བདག་ནི་འདིའི་བྲོ་གཡོག་ལགས་སོ། །དེ་ནས་བཅོམ་ལྡན་འདས་དགེ་སློང་ལྔ་བརྒྱར་དགེ་སློང་གཉིས་ཀྱིས་མ་ཚང་བ་དང་ཐབས་ཅིག་ཏུ་དགྲ་མཐར་དབྱར་བཞུགས་པར་ཞལ་གྱིས་བཞེས་སོ། །
[136b.5]ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་ནི་རི་བོ་རྩེ་གསུམ་གྱི་ཁར་སོང་སྟེ་དབྱར་གནས་པར་ཁས་བླངས་སོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ལྷའི་བདུད་རྩིས་བསྟབས་སོ། །དེ་ནས་དེད་དཔོན་གྱིས་བཅོམ་ལྡན་འདས་ལ་ནི་ནས་བྲེའུ་ཆུང་དོ་དོ་འབུལ་ལོ། །དགེ་སློང་གཞན་
[136b.6]རྣམས་ལ་བྲེའུ་ཆུང་རེ་རེའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དེ་བཞིན་གཤེགས་པའི་ཆེད་དུ་ནས་ལ་ཅི་ལེགས་སུ་བྱོས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་
[136b.7]ལྟར་མཉན་ནས། བཅོམ་ལྡན་འདས་ཀྱི་སྐུ་སྐལ་བླངས་ཏེ་བུད་མེད་རྒན་མོ་གཞན་ཞིག་གང་ན་ཡོད་པ་དེར་སོང་ནས་ཕྱིན་པ་དང་། བུད་མེད་དེ་ལ་འདི་སྐད་ཅེས་སྨྲས་སོ། །སྲིང་མོ་དེ་བཞིན་གཤེགས་པའི་ཆེད་དུ་ནས་ལ་ཅི་ལེགས་སུ་བྱ་ན་ཁྱོད་ནུས་སམ། དེས་སྨྲས་པ། འཕགས་
[137a]
[137a.1]པ་བདག་རྒན་མོས་རྔོ་མི་ཐོག་སྟེ་འོན་ཀྱང་བུ་མོ་འདི་གཞོན་ལགས་ཀྱིས་འདི་ལ་སྩོལ་ཅིག་དང་། འདིས་ནི་ཅི་ལེགས་སུ་བགྱིད་པར་འགྱུར་རོ། །དེ་ནས་ཚེ་དང་ལྡན་པ་ཀུན་དགའ་བོ་དེའི་དྲུང་དུ་སོང་སྟེ་ཕྱིན་ནས་སྨྲས་པ། སྲིང་མོ་ཁྱོད་ཀྱིས་དེ་བཞིན་གཤེགས་པའི་ཆེད་
[137a.2]དུ་ནས་ལ་ཅི་ལེགས་སུ་བྱེད་ནུས་སམ། དེས་སྨྲས་པ། འཕགས་པ་བདག་དང་དམ་ཞིག་བཅའ་སྟེ། གལ་ཏེ་བདག་ལ་ཚིག་འགའ་གསུང་བ་ལྟ་ན་ཅི་ལེགས་སུ་བགྱིའོ། །དེས་སྨྲས་པ། བྱི་དོར་གྱིས་ཤིག་དང་སྨྲའོ། །དེ་ནས་འདྲུ་ཞིང་དྲིས་པ། འཕགས་པ་སངས་རྒྱས་ཞེས་བགྱི་
[137a.3]བ་འདི་ཅི་ལགས། ཚེ་དང་ལྡན་པ་ཀུན་དགའ་བོས་བསམས་པ། གལ་ཏེ་འདི་ལ་བདག་གིས་སངས་རྒྱས་ཀྱི་བསྔགས་པ་བརྗོད་ན། སངས་རྒྱས་ཀྱི་ཆོས་རྣམས་ནི་ཟབ་པ་ཡིན་པས་འདིས་ཤེས་པར་མི་འགྱུར་བའི་གནས་གང་ཡིན་པ་དེ་ཡོད་ཀྱིས། མ་ལ་བདག་གིས་འདི་ལ་འཁོར་
[137a.4]ལོས་སྒྱུར་བའི་བསྔགས་པ་བརྗོད་པར་བྱའོ་སྙམ་དུ་བསམས་ནས་སྨྲས་པ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་རིན་པོ་ཆེ་སྣ་བདུན་ཡང་འཇིག་རྟེན་དུ་འབྱུང་བར་འགྱུར་ཏེ། བདུན་པོ་དེ་དག་གང་ཞེ་ན། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་རིན་པོ་ཆེ་
[137a.5]དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཡིན་ནོ། །སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་འཁོར་ལོ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། 
[137a.6]སྲིང་མོ་འདི་ལ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་གསོ་སྦྱོང་བཅྭ་ལྔ་པ་དེ་ཉིད་ལ་མགོ་ཁྲུས་བྱས་ཏེ་སྨྱུང་བ་བྱས་ནས། དེ་སྟེང་གི་ཁང་བཟངས་ཀྱི་གཞི་ལ་བློན་པོའི་ཚོགས་ཀྱིས་བསྐོར་ནས་འདུག་པ་ན། ཤར་ཕྱོགས་ནས་འཁོར་ལོ་རིན་པོ་ཆེ་ལྟེ་བ་དང་བཅས་པ། རྩིབས་སྟོང་
[137a.7]དང་ལྡན་པ། མྱུ་ཁྱུད་དང་བཅས་པ། རྣམ་པ་ཐམས་ཅད་ཡོངས་སུ་རྫོགས་པ། མཛེས་པ། མཁན་བཟོས་མ་བྱས་པ། བཟང་པོ་ཐམས་ཅད་གསེར་ལས་བྱས་པ་ཞིག་འབྱུང་བར་འགྱུར་ཏེ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་གང་ཡིན་པ་འདིས་གསོ་སྦྱོང་བཅྭ་ལྔ་པ་དེ་ཉིད་
[137b]
[137b.1]ཀྱི་ཚེ་ཞེས་བྱ་བ་ནས་ཐམས་ཅད་གསེར་ལས་བྱས་ཞེས་བྱ་བ་ནས་དེ་ནི་འཁོར་ལོས་སྒྱུར་བའི་རྒྱལ་པོར་འགྱུར་རོ་ཞེས་ཐོས་སོ་ཞེས་བྱ་བའི་བར་གོང་མ་བཞིན་དུའོ། །བདག་ནི་གདོན་མི་ཟ་བར་འཁོར་ལོས་སྒྱུར་བའི་རྒྱལ་པོར་གྱུར་ཏོ་སྙམ་ནས། དེ་ནས་འཁོར་ལོས་སྒྱུར་བའི་རྒྱལ་པོས་འཁོར་ལོ་
[137b.2]རིན་པོ་ཆེ་དེ་བརྟག་པར་འདོད་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། འཁོར་ལོ་རིན་པོ་ཆེ་དེ་ལག་པ་གཉིས་ཀྱིས་བླངས་ནས་ལག་པ་གཡོན་པར་བཞག་སྟེ་ལག་པ་གཡས་པས་སྤོར་ཅིང་། ཀྱེ་འཁོར་ལོ་རིན་པོ་ཆེ་
[137b.3]སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པར་རྣམ་པར་རྒྱལ་བར་གྱུར་ཅིག །རྣམ་པར་རྒྱལ་བར་གྱུར་ཅིག་ཅེས་སྨྲའོ། །དེ་ནས་འཁོར་ལོ་རིན་པོ་ཆེ་དེ་འཁོར་ལོས་སྒྱུར་བའི་རྒྱལ་པོས་སྤར་བ་དང་། སྟེང་གི་ནམ་མཁའ་ལ་འཕགས་ནས་ཤར་ཕྱོགས་སུ་སྔོན་གྱི་འཁོར་
[137b.4]ལོས་སྒྱུར་བ་འཕགས་པའི་ལམ་སྲོལ་གང་ཡིན་པ་ནས་འགྲོ་བར་འགྱུར་རོ། །འཁོར་ལོ་རིན་པོ་ཆེ་དེའི་རྗེས་བཞིན་དུ་འཁོར་ལོས་སྒྱུར་བའི་རྒྱལ་པོ་དཔུང་གི་ཚོགས་ཡན་ལག་བཞི་དང་ལྷན་ཅིག་ཏུ་འགྲོ་བར་འགྱུར་རོ། །ཕྱོགས་གང་དུ་འཁོར་ལོ་རིན་པོ་ཆེ་དེ་སྡོད་པ་དེར་འཁོར་ལོས་སྒྱུར་བའི་
[137b.5]རྒྱལ་པོ་དཔུང་གི་ཚོགས་ཡན་ལག་བཞི་དང་ལྷན་ཅིག་གནས་འདེབས་པར་འགྱུར་ཞིང་། ཤར་ཕྱོགས་ཀྱི་ཁམས་ཀྱི་རྒྱལ་ཕྲན་གང་དག་ཡིན་པ་དེ་དག་འཁོར་ལོས་སྒྱུར་བའི་རྒྱལ་པོ་གང་ན་བ་དེར་དོང་སྟེ་ལྷགས་པ་དང་། འཁོར་ལོས་སྒྱུར་བའི་རྒྱལ་པོ་ལ་འདི་སྐད་ཅེས་ལྷ་ཚུར་གཤེགས། 
[137b.6]ལྷ་བྱོན་པ་ལེགས་སོ། །ཡུལ་འཁོར་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་གང་ལགས་པ་འདི་ནི་ལྷའི་ལགས་ཀྱིས། ལྷས་རྗེས་སུ་བསྐྱང་དུ་གསོལ། བདག་ཅག་ནི་ལྷའི་བཀའ་བཞིན་བགྱིད་པ་ལགས་སོ་ཞེས་སྨྲས་པ་དང་། 
[137b.7]དེའི་ཕྱིར་སྣ་བོ་དག་ཁྱེད་ཅག་རང་རང་གི་ཡུལ་འཁོར་ཆོས་ཀྱིས་རྗེས་སུ་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །འགའ་ཞིག་ཆོས་མ་ཡིན་པ་སྤྱོད་དམ་འདྲེན་མར་སྤྱོད་པ་ཞིག་ཡོད་ན། ཁྱེད་ཀྱིས་དེ་ཡུལ་འཁོར་དུ་མ་བཞག་ཅིག །དེ་ལྟ་ན་ཁྱེད་ཅག་ཁོ་བོའི་བཀའ་བཞིན་བྱེད་པ་ཡིན་
[138a]
[138a.1]ནོ། །དེ་ནས་འཁོར་ལོ་རིན་པོ་ཆེ་དེ་ཤར་ཕྱོགས་མངོན་པར་ཕབ་ནས་ཤར་ཕྱོགས་ཀྱི་རྒྱ་མཚོ་ཆེན་པོ་ནས་སླར་ལོག་སྟེ། ལྷོ་དང་། ནུབ་དང་། བྱང་ཕྱོགས་སུ་ཡང་སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པར་འགྲོ་བར་འགྱུར་བས། 
[138a.2]དེ་ནས་འཁོར་ལོ་རིན་པོ་ཆེ་དེ་འཁོར་ལོས་སྒྱུར་བའི་རྒྱལ་པོས་སྤར་བ་དང་། སྟེང་གི་ནམ་མཁའ་ལ་འཕགས་ནས་བྱང་ཕྱོགས་སུ་སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པར་འགྲོ་བར་འགྱུར་རོ། །འཁོར་ལོ་རིན་པོ་ཆེ་དེའི་རྗེས་བཞིན་དུ་འཁོར་ལོས་སྒྱུར་བའི་རྒྱལ་
[138a.3]པོ་དཔུང་གི་ཚོགས་ཡན་ལག་བཞི་དང་ལྷན་ཅིག་འགྲོ་བར་འགྱུར་རོ། །ཕྱོགས་གང་དུ་འཁོར་ལོ་རིན་པོ་ཆེ་དེ་སྡོད་པ་དེར་འཁོར་ལོས་སྒྱུར་བའི་རྒྱལ་པོ་ཡང་དཔུང་གི་ཚོགས་ཡན་ལག་བཞི་དང་ལྷན་ཅིག་གནས་འདེབས་པར་འགྱུར་ཞིང་། བྱང་ཕྱོགས་ཀྱི་ཁམས་ཀྱི་རྒྱལ་ཕྲན་གང་
[138a.4]དག་ཡིན་པ་དེ་དག་འཁོར་ལོས་སྒྱུར་བའི་རྒྱལ་པོ་གང་ན་བ་དེར་དོང་སྟེ་ལྷགས་པ་དང་། འཁོར་ལོས་སྒྱུར་བའི་རྒྱལ་པོ་ལ་འདི་སྐད་ཅེས་ལྷ་ཚུར་གཤེགས། ལྷ་བྱོན་པ་ལེགས་སོ། །ཡུལ་འཁོར་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་
[138a.5]མང་པོས་གང་བ་གང་ལགས་པ་འདི་ནི་ལྷའི་ལགས་ཀྱིས། ལྷས་རྗེས་སུ་བསྐྱང་དུ་གསོལ། བདག་ཅག་ནི་ལྷའི་བཀའ་བཞིན་བགྱིད་པ་ལགས་སོ་ཞེས་སྨྲས་པ་དང་། དེའི་ཕྱིར་སྣ་བོ་དག་ཁྱེད་ཅག་རང་རང་གི་ཡུལ་རྣམས་ཆོས་ཀྱིས་རྗེས་སུ་བསྐྱང་བར་བྱའི་ཆོས་མ་ཡིན་པས་ནི་མ་ཡིན་
[138a.6]ནོ། །འགའ་ཞིག་ཆོས་མ་ཡིན་པ་སྤྱོད་དམ། འདྲེན་མར་སྤྱོད་ན་ཁྱེད་ཀྱིས་ཡུལ་འཁོར་དུ་མ་བཞག་ཅིག །དེ་ལྟ་ན་ཁྱེད་ཅག་ཁོ་བོའི་བཀའ་བཞིན་བྱེད་པ་ཡིན་ནོ། །དེ་ནས་འཁོར་ལོ་རིན་པོ་ཆེ་དེས་བྱང་ཕྱོགས་མངོན་པར་ཕབ་ནས་བྱང་ཕྱོགས་ཀྱི་རྒྱ་མཚོ་ཆེན་པོ་ནས་སླར་ལོག་སྟེ། རྒྱལ་
[138a.7]པོའི་ཕོ་བྲང་དེ་ཉིད་དུ་ཕྱིན་ནས་དཀོར་ཁང་གི་སྟེང་དུ་སྲོག་ཤིང་བཙུགས་པ་བཞིན་དུ་གནས་སོ། །སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་འཁོར་ལོ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་གླང་པོ་རིན་པོ་ཆེ་ཇི་ལྟ་བུ་
[138b]
[138b.1]ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་གླང་པོ་ནི་ཐལ་ཀར་མེ་ཏོག་ཀུ་མུ་དའི་མདོག་ལྟ་བུ་ཡན་ལག་བདུན་ལེགས་པར་གནས་པ། གཟུགས་བཟང་བ། མཛེས་པ། བལྟ་ན་སྡུག་པ་ཡིན་ནོ། །འཁོར་ལོས་སྒྱུར་བའི་རྒྱལ་པོས་འདི་
[138b.2]མཐོང་ན་སེམས་མངོན་པར་དད་པར་གྱུར་ནས། ཀྱེ་མའོ་གླང་པོ་རིན་པོ་ཆེ་བཟང་པོ་ཞིག་ཡིན་གྱིས་མྱུར་དུ་དུལ་བར་འགྱུར་བར་བྱའོ་སྙམ་ནས། དེ་ནས་འཁོར་ལོས་སྒྱུར་བའི་རྒྱལ་པོས་གླང་པོ་འདུལ་སྦྱོང་མཁན་མཁས་པ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །དེས་
[138b.3]པ་ཁྱོད་ཀྱིས་གླང་པོ་རིན་པོ་ཆེ་འདི་མྱུར་བ་ཁོ་ནར་ལེགས་པར་དུལ་བར་བྱོས་ལ་ང་ལ་ཕུལ་ཅིག །ལྷ་བཀའ་བཞིན་འཚལ་ཞེས་གླང་པོ་འདུལ་སྦྱོང་མཁན་མཁས་པས་འཁོར་ལོས་སྒྱུར་བའི་རྒྱལ་པོའི་ལྟར་མཉན་ནས། གླང་པོ་རིན་པོ་ཆེ་དེ་ལ་བསླབ་པ་ཐམས་ཅད་ཉིན་ཞག་གཅིག་ལ་སློབ་
[138b.4]པར་བྱེད་དེ། དེ་ལ་ཉིན་ཞག་གཅིག་ལ་བསླབ་པ་ཐམས་ཅད་སློབ་པ་ན་ཉིན་ཞག་གཅིག་གིས་བསླབ་པ་ཐམས་ཅད་ལོབས་པ་ནི་དཔེར་ན་གླང་པོ་ཆེ་གཞན་རྣམས་ལོ་དུ་མ་དང་། ལོ་ཁྱུད་སྐོར་དུ་མར་བསླབ་པ་ཐམས་ཅད་བསླབས་ནས་བསླབ་པ་ཐམས་ཅད་ལོབས་པ་དེ་བཞིན་དུ། གླང་པོ་རིན་པོ་ཆེ་དེ་ལ་ཉིན་ཞག་གཅིག་
[138b.5]ལ་བསླབ་པ་ཐམས་ཅད་བསླབས་པ་ན་ཉིན་ཞག་གཅིག་གིས་བསླབ་པ་ཐམས་ཅད་ལོབས་སོ། །དེ་དུལ་བར་རིག་ནས་འཁོར་ལོས་སྒྱུར་བའི་རྒྱལ་པོ་ལ་འབུལ་བར་བྱེད་དེ། ལྷ་གླང་པོ་རིན་པོ་ཆེ་བཟང་པོ་ནི་དུལ་ལགས་ཏེ། ལྷ་ད་དེའི་དུས་ལ་བབ་པར་མཁྱེན་པར་མཛད་དུ་གསོལ། དེ་ནས་འཁོར་
[138b.6]ལོས་སྒྱུར་བའི་རྒྱལ་པོས་གླང་པོ་རིན་པོ་ཆེ་དེ་བརྟག་པར་འདོད་ནས། ཉི་མ་འཆར་ཀའི་དུས་ཀྱི་ཚེ་གླང་པོ་རིན་པོ་ཆེ་དེ་ལ་ཞོན་ནས་རྒྱ་མཚོའི་མཐས་ཀླས་པའི་ས་ཆེན་པོ་བསྐོར་ཏེ། རྒྱལ་པོའི་ཕོ་བྲང་དེ་ཉིད་དུ་ཕྱིན་པ་ན་ཞལ་ཚུས་ལ་འབབ་སྟེ། སྲིང་མོ་འཁོར་ལོས་སྒྱུར་བའི་རྒྱལ་པོ་
[138b.7]འཇིག་རྟེན་དུ་བྱུང་ན་གླང་པོ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་རྟ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་རྒྱལ་པོའི་རྟ་ནི་ཐམས་ཅད་སྔོ་བ་མགོ་གནག་ཅིང་རྔོག་
[139a]
[139a.1]མཇུག་སྡུག་པ། གཟུགས་བཟང་བ། མཛེས་པ། བལྟ་ན་སྡུག་པ་ཡིན་ཏེ། འཁོར་ལོས་སྒྱུར་བའི་རྒྱལ་པོས་དེ་མཐོང་ནས་སེམས་མངོན་པར་དད་པར་གྱུར་ནས། ཀྱེ་མ་རྟ་རིན་པོ་ཆེ་བཟང་པོ་ཞིག་ཡིན་གྱིས་མྱུར་དུ་དུལ་བར་འགྱུར་བར་བྱའོ་སྙམ་ནས། དེ་
[139a.2]ནས་འཁོར་ལོས་སྒྱུར་བའི་རྒྱལ་པོས་རྟ་མཁན་མཁས་པ་ཕོ་ཉས་བཀུག་སྟེ་འདི་སྐད་ཅེས་སྨྲས་སོ། །དེས་པ་ཁྱོད་ཀྱིས་རྟ་རིན་པོ་ཆེ་འདི་མྱུར་བ་ཁོ་ནས་ལེགས་པར་དུལ་བར་བྱོས་ལ་ང་ལ་ཕུལ་ཅིག །ལྷ་བཀའ་བཞིན་འཚལ་ཞེས་རྟ་མཁན་མཁས་པས་འཁོར་ལོས་སྒྱུར་བའི་རྒྱལ་
[139a.3]པོ་ལས་མཉན་ནས། རྟ་རིན་པོ་ཆེ་དེ་ལ་བསླབ་པ་ཐམས་ཅད་ཉིན་ཞག་གཅིག་ལ་སློབ་པར་བྱེད་དེ། དེ་ལ་བསླབ་པ་ཐམས་ཅད་ཉིན་ཞག་གཅིག་ལ་སློབ་པ་ན། ཉིན་ཞག་གཅིག་གིས་བསླབ་པ་ཐམས་ཅད་ལོབས་པ་ནི་དཔེར་ན་རྟ་གཞན་རྣམས་ལོ་དུ་མ་དང་། ལོ་ཁྱུད་སྐོར་
[139a.4]དུ་མར་བསླབ་པ་ཐམས་ཅད་བསླབས་ནས་བསླབ་པ་ཐམས་ཅད་ལོབས་པ་དེ་བཞིན་དུ། རྟ་རིན་པོ་ཆེ་དེ་ལ་ཉིན་ཞག་གཅིག་ལ་བསླབ་པ་ཐམས་ཅད་སློབ་པ་ན་ཉིན་ཞག་གཅིག་གིས་བསླབ་པ་ཐམས་ཅད་ལོབས་སོ། །དེ་དུལ་བར་རིག་ནས་འཁོར་ལོས་སྒྱུར་བའི་རྒྱལ་པོ་ལ་འབུལ་བར་
[139a.5]བྱེད་དེ། ལྷ་རྟ་རིན་པོ་ཆེ་བཟང་པོ་ནི་དུལ་ལགས་ཏེ། ལྷ་ད་དེའི་དུས་ལ་བབ་པར་མཁྱེན་པར་མཛད་དུ་གསོལ། དེ་ནས་འཁོར་ལོས་སྒྱུར་བའི་རྒྱལ་པོས་རྟ་རིན་པོ་ཆེ་བརྟག་པར་འདོད་ནས་ཉི་མ་འཆར་ཀའི་དུས་ཀྱི་ཚེ་རྟ་རིན་པོ་ཆེ་ལ་ཞོན་ནས་རྒྱ་མཚོའི་མཐས་ཀླས་པའི་ས་ཆེན་པོ་
[139a.6]བསྐོར་ཏེ་རྒྱལ་པོའི་ཕོ་བྲང་དེ་ཉིད་དུ་ཕྱིན་པ་ན་ཞལ་ཚུས་ལ་འབབ་སྟེ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་རྟ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་ནོར་བུ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་
[139a.7]འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་རྒྱལ་པོའི་ནོར་བུ་ནི་ཟུར་བརྒྱད་ཡོད་པ། བཻ་ཌཱུརྱ་བཟང་པོའི་རིགས་ཅན། དང་བ། གསལ་བ། རྣམ་པར་དང་བ་ཡིན་ཏེ། འཁོར་ལོས་སྒྱུར་བའི་རྒྱལ་པོའི་ཕོ་བྲང་ན་མེ་མར་གྱི་བྱ་བ་ཐམས་ཅད་ནོར་བུ་དེའི་འོད་ཀྱིས་
[139b]
[139b.1]བྱེད་དོ། །དེ་ནས་འཁོར་ལོས་སྒྱུར་བའི་རྒྱལ་པོས་ནོར་བུ་རིན་པོ་ཆེ་བརྟག་པར་འདོད་ནས་མུན་གནག་སྨག་ཏུ་གྱུར་ལ། ལྷས་མཚན་མོ་ཆར་གྱི་རྒྱུན་དལ་བུ་དལ་བུས་འབེབས་ཤིང་། གློག་འགྱུ་བའི་དུས་སུ་ནོར་བུ་རིན་པོ་ཆེ་དེ་རྒྱལ་མཚན་གྱི་རྩེ་མོ་ལ་བཞག་ནས་སྐྱེད་མོས་ཚལ་གྱི་ནང་དུ་
[139b.2]དཔུང་གི་ཚོགས་ཡན་ལག་བཞི་དང་ལྷན་ཅིག་དོང་བ་ན། འཁོར་ལོས་སྒྱུར་བའི་རྒྱལ་པོའི་དཔུང་གི་ཚོགས་ཡན་ལག་བཞི་པོ་ཇི་སྙེད་པ་ཐམས་ཅད་དང་། རྒྱང་གྲགས་ཕྱེད་ཁོ་ར་ཁོར་ཡུག་ཏུ་ནོར་བུའི་འོད་ཀྱིས་གསལ་བར་འགྱུར་ཏེ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་
[139b.3]ན་ནོར་བུ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་བཙུན་མོ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་རྒྱལ་པོའི་བཙུན་མོ་ནི་གཟུགས་བཟང་བ། མཛེས་པ། 
[139b.4]བལྟ་ན་སྡུག་པ། ཧ་ཅང་མི་དཀར་བ། ཧ་ཅང་མི་སྔོ་བ། ཉ་ཁར་བ་ལྟར་པགས་པ་འཇམ་པ། ཧ་ཅང་མི་རིང་བ། ཧ་ཅང་མི་ཐུང་བ། བོང་རན་པ། ཧ་ཅང་མི་སྦོམ་པ། ཧ་ཅང་མི་སྐེམ་པ། ཧ་ཅང་མི་ཚོ་བ། ཤ་བྲེ་རན་པ་གང་ཡིན་པ་སྟེ། སྲིང་མོ་དེ་ནི་གྲང་བའི་ཚེ་
[139b.5]ལུས་ལ་རེག་ན་དྲོ་བ། ཚ་བའི་ཚེ་ལུས་ལ་རེག་ན་བསིལ་བ། ཡུལ་ཀ་ལིང་ཀའི་གོས་ལྟར་རེག་ན་འཇམ་པའོ། །སྲིང་མོ་དེའི་བ་སྤུའི་བུ་ག་ཐམས་ཅད་ནས་ནི་ཙན་དན་གྱི་དྲི་འབྱུང་ངོ་། །ཁ་ནས་ནི་ཨུཏྤ་ལ་སྔོན་པོའི་དྲི་འབྱུང་ངོ་། །ཇི་སྲིད་ཀྱིས་ཚེ་དང་ལྡན་པ་ཀུན་དགའ་བོས་བཙུན་
[139b.6]མོ་རིན་པོ་ཆེའི་བར་དུ་བཤད་པ་དེ་སྲིད་ཀྱིས་བུ་མོ་དེས་ཀྱང་ནས་ཀྱི་བྱ་བ་ཟིན་ནས། དེས་རྐང་པ་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། འཕགས་པ་དགེ་བའི་རྩ་བ་འདིས་བདག་འཁོར་ལོས་སྒྱུར་བའི་བཙུན་མོ་རིན་པོ་ཆེར་གྱུར་ཅིག །དེ་ནས་ཚེ་དང་ལྡན་པ་ཀུན་
[139b.7]དགའ་བོས་ནས་བྱི་དོར་བྱས་པ་ཁྱེར་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་ཕུལ་ལོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པ་ཡིན་པས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་
[140a]
[140a.1]སྩལ་པ། ཀུན་དགའ་བོ་ནས་འདི་སུ་ཞིག་གིས་བྱི་དོར་བྱས། བཙུན་པ་བྲམ་ཟེའི་བུ་མོ་ཆེ་གེ་མོ་ཞིག་གིས་བགྱིས་ལགས་སོ། །ཀུན་དགའ་བོ་ཁྱོད་བྲམ་ཟེའི་བུ་མོ་དེ་དང་ལྷན་ཅིག་སྐབས་ཀྱི་གཏམ་དག་བྱས་སམ། བཅོམ་ལྡན་འདས་བགྱིས་ལགས་
[140a.2]སོ། །ཀུན་དགའ་བོ་དེས་ན་ཁྱོད་བྲམ་ཟེའི་བུ་མོ་དེ་དང་ལྷན་ཅིག་སྐབས་ཀྱི་གཏམ་ཇི་སྙེད་བྱས་པ་དེ་དག་ཐམས་ཅད་ང་ལ་རྒྱས་པར་གསོལ་ཅིག །དེ་ནས་ཚེ་དང་ལྡན་པ་ཀུན་དགའ་བོས་བྲམ་ཟེའི་བུ་མོ་དང་ལྷན་ཅིག་སྐབས་ཀྱི་གཏམ་ཇི་སྙེད་བྱས་པ་དེ་དག་ཐམས་ཅད་བཅོམ་ལྡན་འདས་
[140a.3]ལ་རྒྱས་པར་གསོལ་ཏོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་ཁྱོད་ཀྱིས་ཅིའི་ཕྱིར་བུ་མོ་དེ་ལ་སངས་རྒྱས་ཀྱི་བསྔགས་པ་མ་བརྗོད། བཙུན་པ་བདག་གིས་འདི་སྙམ་དུ་སངས་རྒྱས་ཀྱི་
[140a.4]ཆོས་ནི་ཟབ་པ་ལགས་པས་བུ་མོ་འདིས་རྟོགས་པར་མི་འགྱུར་བ་གང་ལགས་པའི་གནས་དེ་མཆིས་སོ་སྙམ་དུ་བསམས་ནས། དེའི་སླད་དུ་བདག་གིས་དེ་ལ་འཁོར་ལོས་སྒྱུར་བའི་བསྔགས་པ་བརྗོད་ལགས་སོ། །ཀུན་དགའ་བོ་ཁྱོད་ཀྱིས་མ་ལེགས་པ་ཞིག་བྱས་ཏེ། ཁྱོད་ཀྱིས་གལ་
[140a.5]ཏེ་དེ་ལ་སངས་རྒྱས་ཀྱི་བསྔགས་པ་བརྗོད་པ་བྱས་ན། དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་སེམས་བསྐྱེད་པར་འགྱུར་བ་གང་ཡིན་པའི་གནས་དེ་ཡོད་པ་ཞིག །ཀུན་དགའ་བོ་འོན་ཀྱང་བུ་མོ་དེ་འཁོར་ལོས་སྒྱུར་བའི་རྒྱལ་པོའི་བཙུན་མོ་རིན་
[140a.6]པོ་ཆེར་འགྱུར་རོ། །ཀུན་དུ་བྲམ་ཟེའི་བུ་མོ་ཆེ་གེ་མོ་ཞིག་བཅོམ་ལྡན་འདས་ཀྱི་དོན་དུ་ནས་བྱི་དོར་བྱས་པས་བཅོམ་ལྡན་འདས་ཀྱིས་དེ་འཁོར་ལོས་སྒྱུར་བའི་རྒྱལ་པོའི་བཙུན་མོ་རིན་པོ་ཆེར་ལུང་བསྟན་ཏོ་ཞེས་སྒྲ་གྲགས་པ་དག་བུ་མོ་ལྔ་བརྒྱར་གཉིས་ཀྱིས་མ་ཚང་བ་ཞིག་གིས་ཐོས་ནས། དགེ་
[140a.7]སློང་ལྔ་བརྒྱར་དགེ་སློང་གཉིས་ཀྱིས་མ་ཚང་བ་རྣམས་ཀྱི་ནས་བྱི་དོར་བྱས་ཏེ། དེ་རྣམས་ཀྱིས་ཀྱང་སྨོན་ལམ་བཏབ་པ། བདག་ཅག་དེའི་འཁོར་དུ་གྱུར་ཅིག །ཇི་ཙམ་ན་བཅོམ་ལྡན་འདས་ཀྱིས་ནས་ཀྱི་བཤོས་གསོལ་བར་བརྩམས་པ་དང་། ཚེ་དང་ལྡན་པ་ཀུན་དགའ་བོ་ཡི་མུག་ནས། 
[140b]
[140b.1]བཅོམ་ལྡན་འདས་ཀྱི་སྐུ་ཚེ་བརྒྱུད་པ་དེ་དང་དེ་རྣམས་སུ་ཕྱག་དང་། ཞབས་དང་། དབུ་ལ་སོགས་པ་བཅད་ཅིང་སྦྱིན་པ་བཏང་ནས་བསྐལ་པ་གྲངས་མེད་པ་གསུམ་གྱིས་ཐམས་ཅད་མཁྱེན་པ་ཉིད་བརྙེས་པ་དེ་ད་ནི་ནས་རུལ་པའི་བཤོས་གསོལ་བ་ལྟ་ཞེས་མཆི་མ་དབྱུང་
[140b.2]བར་བརྩམས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཅིའི་ཕྱིར་མི་དགའ་ཞིང་མཆི་མ་གློག །བཙུན་པ་བཅོམ་ལྡན་འདས་འཁོར་ལོས་སྒྱུར་བའི་རིགས་སུ་འཁྲུངས་ན་རྒྱལ་སྲིད་སྤངས་ནས་རབ་ཏུ་བྱུང་སྟེ། ཕྱག་
[140b.3]དང་། ཞབས་དང་། དབུ་ལ་སོགས་པ་བཀུམ་ཞིང་སྦྱིན་པ་བཏང་ནས་བསྐལ་པ་གྲངས་མེད་པ་གསུམ་གྱིས་ཐམས་ཅད་མཁྱེན་པ་བརྙེས་པ་དེ་ད་ནི་སྩང་ནས་རུལ་པའི་བཤོས་གསོལ་བ་ལྟ་སྙམ་བགྱིད་ལགས་མོད། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་དེ་
[140b.4]བཞིན་གཤེགས་པའི་མཆེ་བའི་བར་ནས་ཕྱུང་བའི་ནས་ཀྱི་ཟན་ཟ་བར་འདོད་དམ། བཅོམ་ལྡན་འདས་འཚལ་ལགས་སོ། །དེ་ནས་བཅོམ་ལྡན་འདས་ཀྱིས་མཆེ་བའི་བར་ནས་ནས་ཀྱི་ཟན་ཕྱུང་སྟེ། ཚེ་དང་ལྡན་པ་ཀུན་དགའ་བོ་ལ་བྱིན་ནས་ཚེ་དང་ལྡན་པ་ཀུན་དགའ་བོས་བཟའ་བར་བརྩམས་
[140b.5]སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་སྔོན་འདི་ལྟ་བུའི་རོ་མྱོང་བར་དྲན་ནམ། བཙུན་པ་བདག་འཁོར་ལོས་སྒྱུར་བའི་རིགས་སུ་སྐྱེས་ཤིང་འཁོར་ལོས་སྒྱུར་བའི་རིགས་ལས་ཆེན་པོར་གྱུར་ལགས་ན། ད་ལྟར་བཅོམ་ལྡན་འདས་ཀྱི་མཆེ་བའི་
[140b.6]བར་ནས་ཕྱུང་བའི་ནས་ཀྱི་བཤོས་འདི་ལྟ་བུའི་རོ་ནི་སྔོན་མྱོང་བར་མི་དྲན་ལགས་སོ། །ཀུན་དགའ་བོ་དེ་ལྟ་བས་ན་དེ་བཞིན་གཤེགས་པ་ལ་ནི་རོ་བྲོ་བའི་མཆོག་ཅེས་བྱ་བ་རོ་རྣམས་འཕྲོག་པ་ཡོངས་སུ་དག་པ་ཡོད་དེ། གལ་ཏེ་དེ་བཞིན་གཤེགས་པས་ཁ་ཟས་ཕལ་པ་ལ་ལོངས་སྤྱད་ན་
[140b.7]དེ་ཡང་དེ་བཞིན་གཤེགས་པ་ལ་རོ་བརྒྱ་པར་འགྱུར་རོ། །ཀུན་དགའ་བོ་རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཟླ་བ་གསུམ་དུ་སྤྱན་དྲངས་ཏེ་མི་སྣང་བའི་ཕྱོགས་སུ་འདུག་ནས་བཅོམ་ལྡན་འདས་ནི་དགྲ་མཐའ་ན་ནས་གསོལ་ལོ་ཞེས་སྒྲ་བསྒྲགས་སོ། །
[141a]
[141a.1]མཐའི་རྒྱལ་པོ་རྣམས་ཀྱིས་ཀྱང་རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཟླ་བ་གསུམ་དུ་སྤྱན་དྲངས་ཏེ། མི་སྣང་བའི་ཕྱོགས་སུ་འདུག་གོ། །བཅོམ་ལྡན་འདས་ནི་དགྲ་མཐའ་ན་ནས་གསོལ་ལོ་ཞེས་ཐོས་ནས། དེ་
[141a.2]རྣམས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཕོ་ཉ་བཏང་བ་ལས་དེ་རྣམས་ནང་དུ་མ་ཆུད་དེ་སྒོ་ན་སྡོད་དོ། །ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས་འབྲས་སཱ་ལུ་སོག་མའི་སྦུ་བུར་སྨིན་པ་ཤིང་རྟ་ལྔ་བརྒྱ་ཙམ་བཀང་སྟེ་བསྐུར་རོ། །དེ་ནས་བདུད་སྡིག་ཅན་དེ་འདི་སྙམ་དུ་སེམས་ཏེ། དགེ་
[141a.3]སྦྱོང་གཽ་ཏ་མ་ལ་བདག་གིས་ལན་མང་པོ་ཞིག་ཐོབ་ཙམ་པར་བྱས་ན་ལན་འགའ་ཡང་སྐབས་མ་རྙེད་ཀྱིས། འདིར་ཡང་རེ་ཞིག་འདི་ལ་བརྒལ་བར་བྱའོ་སྙམ་དུ་བསམས་ནས། ཚེ་དང་ལྡན་པ་ཀུན་དགའ་བོར་བདག་ཉིད་མངོན་པར་སྤྲུལ་ཏེ། ཤིང་རྟ་ལྔ་བརྒྱ་པོ་དེ་རྣམས་ཀྱི་མདུན་དུ་འདུག་
[141a.4]ནས་སྨྲས་པ། ཤེས་ལྡན་དག་གར་འདོང་། དེ་རྣམས་ཀྱིས་སྨྲས་པ། འཕགས་པ་ཀུན་དགའ་བོ་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཟླ་བ་གསུམ་དུ་སྤྱན་དྲངས་ཏེ་མི་སྣང་བའི་ཕྱོགས་སུ་འདུག་ནས་བཅོམ་ལྡན་འདས་ནི་དགྲ་མཐའ་ན་
[141a.5]ནས་གསོལ་ལོ། །དེ་ནས་ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས། བཅོམ་ལྡན་འདས་ཀྱི་དོན་དུ་འབྲས་སཱ་ལུ་སོག་མའི་སྦུ་བུར་སྨིན་པ་ཤིང་རྟ་ལྔ་བརྒྱ་པོ་འདི་བསྐུར་བ་ལགས་སོ། །དེས་སྨྲས་པ་ཤེས་ལྡན་དག །བཅོམ་ལྡན་འདས་ལ་ནི་ལྷ་དང་། ཀླུ་དང་། གནོད་སྦྱིན་
[141a.6]རྣམས་མངོན་པར་དད་དེ། གལ་ཏེ་ནམ་མཁའ་ལ་བཅོམ་ལྡན་འདས་ཀྱིས་ལྷུང་བཟེད་བཟེད་ན་དེར་ཡང་སུམ་བཅུ་རྩ་གསུམ་པའི་ལྷ་རྣམས་ཀྱིས་ལྷའི་བདུད་རྩིས་འགེངས་པར་བྱེད་ན། བཅོམ་ལྡན་འདས་ཅིའི་ཕྱིར་ནས་གསོལ། སླར་ལོག་ཤིག །དེ་རྣམས་ཀྱིས་སྨྲས་པ། 
[141a.7]འཕགས་པ་ཀུན་དགའ་བོ་བདག་ཅག་ཆས་ལགས་ན་ད་ཅི་སྟེ་ལྡོག་མཆིའོ། །བདུད་ཀྱིས་བསམས་པ། བདག་གིས་འདི་དག་བཟློག་པར་མ་ནུས་ཀྱིས་ཐབས་ཤིག་བཤམ་པར་བྱའོ་ཞེས་དེ་སྟེང་གི་ནམ་མཁའ་ལ་འཕགས་ནས་ཆར་པ་ཤིང་རྟའི་སྲོག་ཤིང་ཙམ་གྱི་རྒྱུན་དབབ་པར་
[141b]
[141b.1]བརྩམས་ཏེ། དེས་རེ་ཞིག་ཤིང་རྟ་དེ་དག་གི་ལྟེ་བ་མན་ཆད་ནུབ་པ་དེ་ཙམ་གྱི་བར་དུ་ཆར་ཕབ་བོ། །དེ་ནས་ཤིང་རྟ་དེ་དག་གི་གླང་རྣམས་བཀྲོལ་ཏེ་དོང་ངོ་། །དེ་ན་བཅོམ་ལྡན་འདས་དགེ་སློང་ལྔ་བརྒྱར་གཉིས་ཀྱིས་མ་ཚང་བ་དང་ཐབས་ཅིག་ཏུ་དགྲ་མཐའ་ན་ནས་གསོལ་ལོ། །ཚེ་དང་ལྡན་
[141b.2]པ་ཤཱ་རིའི་བུ་དང་། མཽད་གལ་གྱི་བུ་གཉིས་ནི་རི་རྩེ་གསུམ་པ་ལ་དབྱར་གནས་པར་ཁས་བླངས་ནས་ལྷའི་བདུད་རྩི་ལ་ལོངས་སྤྱོད་དོ། །དེ་ནས་དེད་དཔོན་དེས་ཟླ་བ་གསུམ་འདས་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་སྐྱེད་མོས་ཚལ་དུ་གདུགས་ཚོད་ལ་སྤྱན་དྲངས་པ་
[141b.3]དང་། བཅོམ་ལྡན་འདས་ཀྱིས་ཅང་མི་གསུང་བས་གནང་ངོ་། །ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་གཉིས་རི་བོ་རྩེ་གསུམ་པ་ལ་དབྱར་གནས་པ་ཡང་འོངས་སོ། །དེ་ནས་དེད་དཔོན་གྱིས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་
[141b.4]བྱས་ཏེ་ཞེས་བྱ་བ་ནས། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། དགེ་བའི་རྩ་བ་འདིས་བདག་འཁོར་ལོས་
[141b.5]སྒྱུར་བའི་རྒྱལ་པོར་གྱུར་ཅིག །རྟ་ཅང་ཤེས་ནི་བུ་རྒྱལ་ཚབ་ཏུ་གྱུར་ཅིག །རྟ་ལྔ་བརྒྱ་པོ་འདི་དག་ཀྱང་བུ་ལྔ་བརྒྱར་གྱུར་ཅིག །བཅོམ་ལྡན་འདས་ཀྱིས་བུ་མོ་བཙུན་མོ་རིན་པོ་ཆེར་ལུང་བསྟན་པ་གང་ལགས་པ་དེ་ནི་བདག་གི་བཙུན་མོ་རིན་པོ་ཆེར་གྱུར་ཅིག །བུད་མེད་ལྔ་བརྒྱར་གཉིས་
[141b.6]ཀྱིས་མ་ཚང་བ་གང་ལགས་པ་དེ་ནི་དེའི་འཁོར་དུ་གྱུར་ཅིག །དེ་ནས་བཅོམ་ལྡན་འདས་ཀྱིས་དེད་དཔོན་དེའི་བསམ་པ་ཐུགས་སུ་ཆུད་ནས་དེད་དཔོན་ལ་འདི་སྐད་ཅེས་བཀའ་སྩལ་ཏོ། །དེད་དཔོན་ཁྱོད་ནི་འཁོར་ལོས་སྒྱུར་བའི་རྒྱལ་པོར་འགྱུར་རོ། །རྟ་ཅང་ཤེས་ནི་ཁྱོད་ཀྱི་བུ་རྒྱལ་
[141b.7]ཚབ་ཏུ་འགྱུར་རོ། །རྟ་ལྔ་བརྒྱ་པོ་དེ་དག་ཀྱང་བུ་ལྔ་བརྒྱར་འགྱུར་རོ། །བུ་མོ་དེ་ནི་བཙུན་མོ་རིན་པོ་ཆེར་འགྱུར་རོ། །བུད་མེད་ལྔ་བརྒྱར་གཉིས་ཀྱིས་མ་ཚང་བ་དེ་དག་ཀྱང་དེའི་འཁོར་དུ་འགྱུར་རོ། །དེ་ནས་བཅོམ་ལྡན་འདས་ཀྱིས་ཟླ་བ་གསུམ་པོ་དག་འདས་ནས་ཆོས་གོས་བྱས་
[142a]
[142a.1]པ་དང་ལྡན། ཆོས་གོས་ཟིན་པ་དང་ལྡན་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་རྒྱལ་པོ་བྲམ་ཟེ་མེས་སྦྱིན་གྱི་དྲུང་དུ་སོང་ལ་ནད་མེད་པར་གྱུར་ཅིག་ཅེས་བྱོས་ལ་འདི་སྐད་ཅེས་རྒྱལ་པོ་ཆེན་པོ་ཁྱེད་ཀྱི་ཡུལ་དུ་ཁོ་བོས་ཟླ་བ་གསུམ་
[142a.2]གནས་ཟིན་ཏེ་འགྲོས་ཤེས་པར་གྱིས་ཤིག་ཅེས་ཀྱང་སྨྲོས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། རྒྱལ་པོ་བྲམ་ཟེ་མེས་སྦྱིན་གྱི་ཁྱིམ་གང་ན་བ་དེར་སོང་བ་དང་། དེའི་ཚེ་རྒྱལ་པོ་བྲམ་ཟེ་མེས་སྦྱིན་
[142a.3]བཀྲ་ཤིས་འོང་བ་ལ་སྡོད་ཅིང་འདུག་གོ། །དེ་ནས་ཚེ་དང་ལྡན་པ་ཀུན་དགའ་བོས་སྒོ་བའི་སྐྱེས་པ་ལ་སྨྲས་པ། ཀྱེ་ནང་རྗེ་ཚུར་ཁྱོད་རྒྱལ་པོ་བྲམ་ཟེ་མེས་སྦྱིན་གང་ན་བ་དེར་སོང་ལ་ཕྱིན་ནས་རྒྱལ་པོ་བྲམ་ཟེ་མེས་སྦྱིན་ལ་འདི་སྐད་ཅེས་དགེ་སློང་ཀུན་དགའ་བོ་ལྷ་མཐོང་བར་འཚལ་ནས་
[142a.4]སྒོ་ན་སྡོད་ཅིང་མཆིས་སོ་ཞེས་སྨྲོས་ཤིག །འཕགས་པ་བཀའ་བཞིན་འཚལ་ཞེས་སྒོ་བའི་སྐྱེས་པས་ཚེ་དང་ལྡན་པ་ཀུན་དགའ་བོའི་ལྟར་མཉན་ནས་རྒྱལ་པོ་བྲམ་ཟེ་མེས་སྦྱིན་གང་ན་བ་དེར་སོང་སྟེ་ཕྱིན་ནས། རྒྱལ་པོ་བྲམ་ཟེ་མེས་སྦྱིན་ལ་འདི་སྐད་ཅེས་སྨྲས་སོ། །ལྷ་དགེ་སློང་
[142a.5]འཕགས་པ་ཀུན་དགའ་བོ་ལྷའི་ཞལ་མཐོང་བར་འཚལ་ནས་སྒོ་ན་སྡོད་ཅིང་མཆིས་སོ། །དེས་སྨྲས་པ། ཀྱེ་སྐྱེས་བུ་ང་བཀྲ་ཤིས་འོང་བ་སྡོད་ཅིང་འདུག་གིས་དགེ་སློང་ཀུན་དགའ་བོ་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་ཏེ། དེ་ཉིད་ངའི་བཀྲ་ཤིས་སུ་གྱུར་ཅིག །
[142a.6]དེ་ལ་ནི་བཟང་པོ་ལྔ་ཡོད་དེ། མིང་བཟང་བ་དང་། གཟུགས་བཟང་བ་དང་། ཁ་དོག་བཟང་བ་དང་། སྤོབས་པ་བཟང་བ་དང་། སྒྲུབ་པ་བཟང་བ་ཡིན་གྱིས་ནང་དུ་སྤྱོན་ཅིག །ཤེས་ལྡན་ཀུན་དགའ་བོ་ལ་སུ་ཞིག་འགོག །སྒོ་བས་ཚེ་དང་ལྡན་པ་ཀུན་དགའ་བོ་ལ་དེ་བཞིན་དུ་
[142a.7]སྨྲས་ནས་ཚེ་དང་ལྡན་པ་ཀུན་དགའ་བོ་ནང་དུ་ཞུགས་སོ། །མཐའི་རྒྱལ་ཕྲན་གྱི་ཕོ་ཉ་དེ་རྣམས་ཀྱང་དེ་ཉིད་དང་ལྷན་ཅིག་ནང་དུ་ཞུགས་སོ། །དེ་ནས་ཚེ་དང་ལྡན་པ་ཀུན་དགའ་བོས་རྒྱལ་པོ་བྲམ་ཟེ་མེས་སྦྱིན་ལ་ནད་མེད་པར་གྱུར་ཅིག་ཅེས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་
[142b]
[142b.1]འདུག་ནས་ཚེ་དང་ལྡན་པ་ཀུན་དགའ་བོས་རྒྱལ་པོ་བྲམ་ཟེ་མེས་སྦྱིན་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ་བཅོམ་ལྡན་འདས་ཀྱི་ཞལ་ནས་ཁྱོད་ནད་མེད་པར་གྱུར་ཅིག །རྒྱལ་པོ་ཆེན་པོ་ཁྱོད་ཀྱི་ཡུལ་དུ་ངས་ཟླ་བ་གསུམ་དུ་གནས་ཟིན་ཏེ་འགྲོས་ཤེས་པར་གྱིས་ཤིག་ཅེས་ཀྱང་བཀའ་
[142b.2]སྩལ་ཏོ། །འཕགས་པ་ཀུན་དགའ་བོ་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། །འཕགས་པ་ཀུན་དགའ་བོ་བཅོམ་ལྡན་འདས་དང་ཇི་ག་ཡུལ་དགྲ་མཐར་དབྱར་བདེ་བར་བཞུགས་སམ། བསོད་སྙོམས་ཀྱིས་འོ་བརྒྱལ་བར་མ་གྱུར་གྲང་། མཐའི་རྒྱལ་ཕྲན་གྱི་ཕོ་
[142b.3]ཉ་དེ་དག་གིས་སྨྲས་པ། ལྷ་ཁྱོད་ནི་རྒྱལ་སྲིད་ལ་མི་རྟོག་པ་ལགས་ཏེ། འདི་ལྟར་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཟླ་བ་གསུམ་དུ་སྤྱན་དྲངས་ཏེ་མི་སྣང་བའི་ཕྱོགས་སུ་བཞུགས་ནས། བཅོམ་ལྡན་འདས་ནི་ཟླ་བ་གསུམ་དུ་ནས་རུལ་པའི་བཤོས་གསོལ་
[142b.4]ལགས་སོ། །དེས་སྨྲས་པ། འཕགས་པ་ཀུན་དགའ་བོ་བཅོམ་ལྡན་འདས་ཀྱིས་ཟླ་བ་གསུམ་དུ་ནས་རུལ་པའི་བཤོས་གསོལ་བ་མད་དམ། རྒྱལ་པོ་ཆེན་པོ་མད་ལགས་སོ། །དེ་བརྒྱལ་ནས་ས་ལ་འགྱེལ་བ་དང་། ཆུ་མང་པོ་ཞིག་གཏོར་ནས་དབུགས་སླར་བྱུང་བ་དང་། 
[142b.5]བློན་པོ་རྣམས་བཀུག་སྟེ་སྨྲས་པ། ཤེས་ལྡན་དག་ངས་ཁྱེད་ཅག་རྣམས་ལ་ཉིན་རེ་ཞིང་ལྔ་བརྒྱའི་བཟའ་བ་དང་བཅའ་བ་བསོད་པ་རབ་ཏུ་མང་པོ་སྟ་གོན་གྱིས་ཤིག་པར་མ་བསྒོ་འམ། དེ་རྣམས་ཀྱིས་སྨྲས་པ། ལྷ་དེ་ཁོ་ན་སྐད་བཀའ་སྩལ་པ་མཆིས་ཀྱིས་ཆེ་གེ་མོ་ཞིག་ལ་སྩོལ་ཅིག་ཅེས་ནི་
[142b.6]ཁྱེད་ཀྱིས་བཀའ་མ་སྩལ་ཏེ། འོན་ཀྱང་ད་དུང་དུ་ཞལ་ཟས་སྟ་གོན་ཁོ་ན་བགྱིད་དོ། །དེ་ནས་རྒྱལ་པོ་བྲམ་ཟེ་མེས་སྦྱིན་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་
[142b.7]ཏུ་འདུག་ནས་བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རྒྱལ་པོ་བྲམ་ཟེ་མེས་སྦྱིན་
[143a]
[143a.1]གྱིས་བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ནོངས་ལགས་སོ། །བདེ་བར་གཤེགས་པ་ནོངས་ལགས་ཏེ། ཇི་ལྟར་ཡང་བུས་པ་ལགས། ཇི་ལྟར་ཡང་རྨོངས་
[143a.2]པ་ལགས། ཇི་ལྟར་ཡང་མི་གསལ་བ་ལགས། ཇི་ལྟར་ཡང་མི་མཁས་པ་ལགས་ཏེ། འདི་ལྟར་བདག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དགུང་ཟླ་གསུམ་དུ་སྤྱན་དྲངས་ནས་མི་གདའ་བའི་ཕྱོགས་སུ་མཆིས་ལགས་སོ།། །།
[143a.3]འདུལ་བ་གཞི། བམ་པོ་སུམ་བཅུ་རྩ་བརྒྱད་པ། བཅོམ་ལྡན་འདས་བདག་གི་ནོངས་པ་དེ་གློ་བར་ཆུད་ཅིང་ནོངས་པར་མཐོང་ལགས་ན་ཐུགས་བརྩེ་བ་ཉེ་བར་བཟུང་སྟེ་ནོངས་པ་ལ་ནོངས་པར་གཟུང་དུ་གསོལ། །རྒྱལ་པོ་ཆེན་པོ་ཁྱོད་ཀྱིས་ཉེས་པ་ལ་ཉེས་པར་ཁས་བླངས་ན་བདེན་ཏེ། 
[143a.4]ཇི་ལྟར་ན་ཡང་བུས་པ་ཡིན། ཇི་ལྟར་ན་ཡང་རྨོངས་པ་ཡིན། ཇི་ལྟར་ན་ཡང་མི་གསལ་བ་ཡིན། ཇི་ལྟར་ན་ཡང་མི་མཁས་པ་ཡིན་ཏེ། གང་ཡང་ཁྱོད་ཀྱིས་དེ་བཞིན་གཤེགས་པ་ཟླ་བ་གསུམ་དུ་སྤྱན་དྲངས་ནས་མི་སྣང་བའི་ཕྱོགས་ན་འདུག་གམ། རྒྱལ་པོ་ཆེན་པོ་གང་
[143a.5]གི་ཕྱིར་ཁྱོད་ཀྱིས་ཉེས་པ་ཤེས་ཤིང་མཐོང་ལ་དེ་མཐོང་ནས་འཆགས་པར་བྱེད་ན། ཁྱོད་ཀྱི་དགེ་བའི་ཆོས་རྣམས་ཉམས་པར་མི་འགྱུར་གྱི་འཕེལ་བ་ཁོ་ནར་ཤེས་པར་བྱའོ། །རྒྱལ་པོ་ཆེན་པོ་དེ་ཅིའི་ཕྱིར་ཞེ་ན། གང་ཡང་འགའ་ཞིག་ཉེས་པ་ཤེས་ཤིང་མཐོང་ལ་དེ་
[143a.6]མཐོང་ནས་འཆགས་ཤིང་ཕྱིར་སྡོམ་པར་བྱེད་ན། དགེ་བའི་ཆོས་རྣམས་ཉམས་པར་མི་འགྱུར་གྱི་འཕེལ་བ་ཁོ་ནར་ཤེས་པར་བྱའོ། །དེ་ནས་བཅོམ་ལྡན་འདས་ལ་རྒྱལ་པོ་བྲམ་ཟེ་མེས་སྦྱིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་། 
[143a.7]ཐབས་ཅིག་ལ་བདག་གིས་ཇི་སྲིད་འཚོའི་བར་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་སྦྱོར་ཞིང་མཆིས་ན་གནང་བར་མཛད་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་
[143b]
[143b.1]པོ་དེ་བཞིན་གཤེགས་པ་ནི་ཚེ་ཐུང་ངུའི་དུས་སུ་བྱུང་ཞིང་གདུལ་བའི་དོན་བྱ་བ་ནི་རབ་ཏུ་མང་ལ་མྱ་ངན་ལས་འདའ་བའི་དུས་ལ་ཡང་འབབ་པས་མི་གནང་ངོ་། །གལ་ཏེ་དེ་ལྟ་ལགས་ན་བཅོམ་ལྡན་འདས་ལོ་བདུན་ནམ། ཟླ་བ་བདུན་ནམ། དགུང་བདུན་ཞིག་གནང་བར་མཛད་
[143b.2]དུ་གསོལ། བཅོམ་ལྡན་འདས་ཀྱིས་དེར་ཡང་མ་གནང་བ་དང་། བཅོམ་ལྡན་འདས་ལ་རྒྱལ་པོ་བྲམ་ཟེ་མེས་སྦྱིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་
[143b.3]བར་མཛད་དུ་གསོལ། དེ་ནས་བཅོམ་ལྡན་འདས་ཀྱིས་དགོངས་པ། ངས་གལ་ཏེ་འདིའི་ཟས་གཅིག་ཀྱང་གསོལ་བར་མ་གནང་ན་རྒྱལ་པོ་བྲམ་ཟེ་མེས་སྦྱིན་ཁྲག་དྲོན་དུ་སྐྱུགས་ནས་དུས་ལས་འདའ་བར་འགྱུར་བ་གང་ཡིན་པ་དེའི་གནས་ཡོད་དོ་སྙམ་དུ་དགོངས་ནས། བཅོམ་ལྡན་
[143b.4]འདས་ཀྱིས་ཅང་མི་གསུང་བས་གནང་ངོ་། །དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་ཆས་ཏེ་རང་གི་གནས་གང་ན་བ་དེར་སོང་ནས་ཕྱིན་པ་དང་། 
[143b.5]བློན་པོ་རྣམས་ལ་སྨྲས་པ། ཤེས་ལྡན་དག་གང་གིས་ན་ཞལ་ཟས་འདི་ཐམས་ཅད་སངས་རྒྱས་ལ་སོགས་པ་དགེ་སློང་གི་དགེ་འདུན་གྱིས་ལོངས་སྤྱོད་པར་འགྱུར་བའི་ཐབས་བཟང་པོ་ཅི་ཡོད། དེ་རྣམས་ཀྱིས་སྨྲས་པ། ལྷ་ཞལ་ཟས་འདི་ཐམས་ཅད་དོགས་ལ་བཀྲམ་ལ་དགེ་སློང་རྣམས་ཀྱི་
[143b.6]ཞབས་ཀྱིས་བཅགས་ན་དེ་དེ་ལྟར་ན་ཡོངས་སུ་ལོངས་སྤྱད་པར་འགྱུར་ལགས་སོ། །དེས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་ཁ་ཟས་ཇི་སྙེད་ཡོད་པ་འདི་ཐམས་ཅད་ས་ལ་ཀུན་དུ་ཁྲོམ་ཤིག །དེ་རྣམས་ཀྱིས་ཐམས་ཅད་ཀུན་དུ་བཀྲམ་མོ། །དེ་ནས་རྒྱལ་པོ་བྲམ་ཟེ་
[143b.7]མེས་སྦྱིན་གྱིས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ཞེས་བྱ་བ་ནས། བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །ཇི་ཙམ་ན་རྒན་ཞུགས་ཞིག་མི་བཟོད་
[144a]
[144a.1]པ་སྐྱེས་ཏེ་བདག་ཅག་ཟླ་བ་གསུམ་དུ་ནས་རུལ་པ་ཟོས་ནས་ད་ནི་རྒྱལ་པོ་སྡིག་ཅན་འདིའི་འབྱོར་པ་སྟོན་ཏོ་སྙམ་དུ་བསམས་ནས་བཟའ་བ་དང་བཅའ་བ་ས་ལ་བཀྲམ་པའི་སྟེང་དུ་རྡོག་པས་བསྣུན་པ་དང་། བྲམ་ཟེ་དང་ཁྱིམ་བདག་རྣམས་འཕགས་པ་རྣམས་ནི་བཟའ་བ་དང་
[144a.2]བཅའ་བ་ཁར་གཞུག་པའི་ཟས་ལ་རྐང་པས་རྫི་བར་བྱེད་དོ་ཞེས་སྨོད་པར་བྱེད། ཕྱར་ཁ་གཏོང་བར་བྱེད། ཁ་ཟེར་བར་བྱེད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་དགོངས་པ། ཉེས་དམིགས་གང་ཅི་བྱུང་བ་དེ་ནི་
[144a.3]དགེ་སློང་དག་བཟའ་བ་དང་བཅའ་བ་ཁར་གཞུག་པའི་ཟས་ལ་རྐང་པས་རེག་པར་བྱེད་པ་ཡིན་ནོ་སྙམ་ནས། དགེ་སློང་རྣམས་ལ་བཀའ་སྩལ་པ། དགེ་སློང་དག་དགེ་སློང་རྒན་ཞུགས་ཆེ་གེ་མོ་ཞིག་མི་བཟོད་པ་སྐྱེས་ནས་བཟའ་བ་དང་བཅའ་བ་ཁར་གཞུག་པའི་ཟས་ས་ལ་བཀྲམ་
[144a.4]པའི་སྟེང་དུ་རྡོག་པས་བསྣུན་པས་བྲམ་ཟེ་དང་ཁྱིམ་བདག་རྣམས་སྨོད་པར་བྱེད། ཕྱར་ཁ་གཏོང་བར་བྱེད། ཁ་ཟེར་བར་བྱེད་དོ། །དེ་ལྟ་བས་ན་དགེ་སློང་གིས་བཟའ་བ་དང་བཅའ་བ་ཁར་གཞུག་པའི་ཟས་ལ་རྐང་པས་བཅག་པར་མི་བྱའོ། །བཅགས་ན་འགལ་ཚབས་ཅན་དུ་
[144a.5]འགྱུར་རོ། །དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ་ཞེས་བྱ་བ་ནས། ཕྱག་བཅབས་ཏེ་ལྷུང་བཟེད་
[144a.6]གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་
[144a.7]དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་འཇུག །ཡང་དག་པར་གཟེངས་བསྟོད། ཡང་
[144b]
[144b.1]དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ནས་དགེ་སློང་རབ་ཏུ་མང་པོ་དབྱར་ཟླ་བ་གསུམ་པོ་དག་འདས་ནས་ཆོས་གོས་བྱས་པ་དང་ལྡན། ཆོས་གོས་ཟིན་པ་དང་ལྡན་ནས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་པ་དང་། བཅོམ་
[144b.2]ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་དགེ་སློང་རབ་ཏུ་མང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཅག་གིས་ཡུལ་དགྲ་མཐའ་རྣམས་སུ་དགུང་ཟླ་གསུམ་མཆིས་
[144b.3]ལགས་ཀྱིས། བཙུན་པ་སྤྱིལ་བུ་གཞིག་ལགས་སོ། །དགེ་སློང་དག་ཁྱེད་ཀྱིས་སྤྱིལ་བུ་མ་གཞིག་ཤིག །སྤྱིལ་བུ་རྣམས་ཇི་སྲིད་དུ་ཡུན་རིང་དུ་གནས་པར་གྱུར་པ་དེ་སྲིད་དུ་སྦྱིན་བདག་གི་བསོད་ནམས་འཕེལ་བར་འགྱུར་བ་ཉིད་དང་། བསོད་ནམས་སྐྱེད་པར་འགྱུར་བ་
[144b.4]ཉིད་དོ། །བཞི་པོ་འདི་དག་ནི་སྦྱིན་པ་པོ་དང་སྦྱིན་བདག་གི་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་ཡིན་པར་རིག་པར་བྱ་སྟེ། བཞི་གང་ཞེ་ན། དགེ་སློང་ཚུལ་ཁྲིམས་དང་ལྡན་ཞིང་དགེ་བའི་ཆོས་ལ་གནས་པ་ཞིག་གང་གིས་གཙུག་ལག་
[144b.5]ཁང་ན་གནས་ཤིང་སེམས་ཀྱི་ཏིང་ངེ་འཛིན་ཚད་མེད་པ་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་ན་གཞི་དེ་ལས་སྦྱིན་པ་པོ་དང་སྦྱིན་བདག་གི་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་དཔག་ཏུ་མེད་པར་རིག་པར་བྱའོ། །གཙུག་
[144b.6]ལག་ཁང་ཇི་ལྟ་བར་ཆོས་གོས་དང་། བསོད་སྙོམས་དང་། གནས་མལ་ཡང་དེ་དང་འདྲ་སྟེ། བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་བཞི་པོ་འདི་དང་ལྡན་པའི་སྦྱིན་པ་པོ་དང་སྦྱིན་བདག་གི་བསོད་ནམས་ཀྱི་ཚད་རེ་ཞིག་བསོད་ནམས་སམ། བསོད་
[144b.7]ནམས་ཀྱི་འབྲས་བུའམ། བསོད་ནམས་ཀྱི་འབྲས་བུའི་རྣམ་པར་སྨིན་པ་འདི་ཙམ་མོ་ཞེས་གཟུང་བར་མི་ནུས་ཏེ། འོན་ཀྱང་བསོད་ནམས་ཆེ་བའི་ཕྱིར་བསོད་ནམས་ཀྱི་ཕུང་པོ་ཆེན་པོ་ཞེས་བྱ་བའི་གྲངས་སུ་འགྲོའོ། །དཔེར་ན་ཆུ་བོ་ཆེན་པོ་ལྔ་པོ་འདི་ལྟ་སྟེ། གང་གཱ་དང་། ཡ་མུ་ན་དང་། 
[145a]
[145a.1]སར་ཡུ་དང་། གནས་ལྡན་དང་། ཆེན་པོ་ཞེས་བྱ་བ་དེ་དག་འབབ་ཅིང་འདྲེ་བར་འགྱུར་བ་དེ་ལ་ནི་ཆུའི་ཚད་ཆུའམ། ཆུ་བུམ་པའམ། ཆུ་བུམ་པ་བརྒྱའམ། ཆུ་བུམ་པ་སྟོང་ངམ། ཆུ་བུམ་པ་བརྒྱ་སྟོང་འདི་སྙེད་ཅེས་གཟུང་བར་མི་ནུས་ཏེ། འོན་ཀྱང་ཆུ་མང་བའི་ཕྱིར་
[145a.2]ཆུའི་ཚོགས་ཆེན་པོ་ཞེས་བྱ་བའི་གྲངས་སུ་འགྲོ་བ་དེ་བཞིན་དུ་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་བཞི་པོ་འདི་དག་དང་ལྡན་པའི་སྦྱིན་པ་པོ་དང་། སྦྱིན་བདག་གི་བསོད་ནམས་ཀྱི་ཚད་བསོད་ནམས་སམ། བསོད་ནམས་ཀྱི་འབྲས་བུའམ། བསོད་
[145a.3]ནམས་ཀྱི་འབྲས་བུ་རྣམ་པར་སྨིན་པ་འདི་ཙམ་མོ་ཞེས་གཟུང་བར་མི་ནུས་ཏེ། འོན་ཀྱང་བསོད་ནམས་ཆེ་བའི་ཕྱིར་བསོད་ནམས་ཀྱི་ཕུང་པོ་ཆེན་པོ་ཞེས་བྱ་བའི་གྲངས་སུ་འགྲོའོ། །ཇི་ལྟར་རྒྱ་མཚོ་བཀྲ་ཤིས་གཙང་ལ་དག །ངོགས་བདེ་རིན་ཆེན་འབྱུང་གནས་མཚོ་མཆོག་དེར། །མི་
[145a.4]དང་རི་དགས་ཚོགས་ཀྱིས་བསྟེན་པ་ཡི། །ཆུ་བོ་སོ་སོ་ནས་འབབ་འདུ་བ་ལྟར། །དེ་བཞིན་གོས་དང་ཟས་སྐོམ་སྟེར་བའི་མི། །མལ་ཆ་སྟན་དང་གདིང་བ་སྦྱིན་བྱེད་ལ། །བསོད་ནམས་རྒྱུན་ནི་ཀུན་ནས་འདུ་འགྱུར་ཏེ། །དཔེར་ན་རྒྱ་མཚོར་ཆུ་ཀླུང་འབབ་པ་བཞིན། །དགེ་སློང་རྣམས་
[145a.5]ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། གང་གིས་ན་ཕྱག་དང་། ཞབས་དང་། དབུ་ལ་སོགས་པ་བཀུམ་པ་ལ་སོགས་པའི་བསོད་ནམས་ཀྱི་ཚོགས་ཀྱིས་སློང་མོ་པའི་སྐྱེ་
[145a.6]བོ་ཚིམ་པར་མཛད་དེ། བསྐལ་པ་གྲངས་མ་མཆིས་པ་གསུམ་དུ་སེམས་ཅན་གྱི་དོན་གྱི་སླད་དུ་བདག་ཉིད་འོ་བརྒྱལ་ནས་མཛད་པ་ཐམས་ཅད་མཛད་ལགས་པ། ཡུལ་དགྲ་མཐའ་ན་དགེ་སློང་ལྔ་བརྒྱར་གཉིས་ཀྱིས་མ་ཚང་བ་དང་ཐབས་ཅིག་ཏུ་ནས་རུལ་པ་གསོལ་ལ། ཚེ་དང་
[145a.7]ལྡན་པ་ཤཱ་རིའི་བུ་དང་། མཽད་གལ་གྱི་བུ་གཉིས་ནི་བདུད་རྩི་འཚལ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་བྱས་ཤིང་བསགས་པ་ཞེས་བྱ་བ་ནས། ལུས་ཅན་དག་ལ་
[145b]
[145b.1]འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་འཇིག་རྟེན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་
[145b.2]མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་རྣམ་པར་གཟིགས་ཞེས་བྱ་བ་འཇིག་རྟེན་དུ་བྱུང་སྟེ། དེ་འཁོར་དགེ་སློང་བརྒྱད་ཁྲི་དང་རྒྱལ་པོའི་ཕོ་བྲང་གཉེན་ལྡན་ཞེས་བྱ་བ་ན་ཉེ་བར་རྟེན་ཅིང་བཞུགས་སོ། །
[145b.3]དེའི་ཚེ་རྒྱལ་པོའི་ཕོ་བྲང་གཉེན་ལྡན་ན་ཚོགས་རྣམས་སློབ་པར་བྱེད་པའི་བྲམ་ཟེ་ཞིག་ལྔ་བརྒྱའི་ཚོགས་ལ་བྲམ་ཟེའི་གསང་ཚིག་འདོན་དུ་འཇུག་སྟེ། འཇིག་རྟེན་ཐམས་ཅད་ཀྱིས་ཀྱང་ལྷག་པར་བཀུར་སྟི་བྱས། རིམ་གྲོར་བྱས། རྗེད་པར་བྱས། མཆོད་པར་བྱས་ཏེ་དགྲ་བཅོམ་
[145b.4]པར་བཀུར་རོ། །གང་ཁོ་ན་ནས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་རྒྱལ་པོའི་ཕོ་བྲང་གཉེན་ལྡན་དུ་གཤེགས་པ་དེ་ཁོ་ན་ནས་བཟུང་སྟེ། དེ་ལ་སུ་ཡང་བཀུར་སྟི་བྱ་བ་དང་། རིམ་གྲོར་བྱ་བ་དང་། རྗེད་པར་བྱ་བ་དང་། མཆོད་པར་བྱ་བ་མི་བྱེད་པ་དང་། དེ་
[145b.5]ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཉན་ཐོས་ཀྱི་དགེ་འདུན་དང་བཅས་པ་ལ་ཤིན་ཏུ་ཕྲག་དོག་སྐྱེས་པར་གྱུར་ཏོ། །ཇི་ཙམ་ན་དགེ་སློང་སློབ་པ་དང་མི་སློབ་པ་རབ་ཏུ་མང་པོ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ། རྒྱལ་པོའི་ཕོ་བྲང་གཉེན་
[145b.6]ལྡན་དུ་བསོད་སྙོམས་ལ་ཞུགས་པ་དང་། དེ་ནས་ཚོད་མ་རོ་སྣ་ཚོགས་དང་ལྡན་པ་དང་འབྲས་ཆན་གྱིས་ལྷུང་བཟེད་བཀང་ནས་སླར་ལོག་པ་བྲམ་ཟེ་དེས་མཐོང་ནས་དྲིས་པ། ཀྱེ་དགེ་སློང་དག་ཇི་འདྲ་བའི་བསོད་སྙོམས་ཞིག་རྙེད་བལྟའོ། །དེ་དག་དྲང་པོའི་རང་བཞིན་ཅན་ཡིན་
[145b.7]པས་བསྟན་པ་དང་། དེ་ཕྲག་དོག་གི་རང་བཞིན་ཅན་ཞིག་མི་བཟོད་པ་སྐྱེས་ནས་བྲམ་ཟེའི་ཁྱེའུ་རྣམས་ལ་བོས་ཏེ་སྨྲས་པ། དགེ་སྦྱོང་མགོ་རེག་འདི་དག་ནི་ཚོད་མ་རོ་སྣ་ཚོགས་དང་ལྡན་པ་དང་འབྲས་ཆན་ཟ་བར་འོས་པ་མ་ཡིན་གྱི་ནས་རུལ་པ་ཟ་བར་འོས་པ་ཡིན་ནོ། །དེ་རྣམས་
[146a]
[146a.1]ཀྱིས་ཀྱང་རྗེས་སུ་ཡི་རངས་ནས་མཁན་པོ་དེ་དེ་ལྟ་ལགས་ཏེ། དགེ་སྦྱོང་མགོ་རེག་འདི་དག་ནི་ཚོད་མ་རོ་སྣ་ཚོགས་དང་ལྡན་པ་དང་འབྲས་ཆན་འཚལ་བར་འོས་པ་མ་ལགས་ཀྱི་ནས་རུལ་པ་འཚལ་བར་འོས་པ་ལགས་སོ། །དེ་ན་ཡང་བྲམ་ཟེའི་ཁྱེའུ་བཟང་པོ་དད་པ་ཅན་
[146a.2]དགེ་བའི་བསམ་པ་ཅན་གཉིས་ཤིག་འདུག་པ་དེ་དག་གིས་མཁན་པོ་དེ་སྐད་མ་གསུང་ཤིག །འདི་དག་ནི་བདག་ཉིད་ཆེན་པོ་སྟེ། ལྷའི་བདུད་རྩི་འཚལ་བར་འོས་པ་ལགས་ཀྱི། ནས་རུལ་པ་ནི་འོས་པ་མ་ལགས་སོ་ཞེས་སྨྲས་སོ། །དགེ་སློང་དག་ཇི་སྙམ་དུ་སེམས། 
[146a.3]དེའི་ཚེ་དེའི་དུས་ན་དེ་བཞིན་གཤེགས་པ་རྣམ་པར་གཟིགས་ཀྱི་ཚོགས་རྣམས་ལ་སྨོད་པར་བྱེད་པ་གང་ཡིན་པ་དེ་ང་ཉིད་ཡིན་ནོ། །བྲམ་ཟེའི་ཁྱེའུ་ལྔ་བརྒྱར་གཉིས་ཀྱིས་མ་ཚང་བ་གང་ཡིན་པ་དེ་དག་ནི་དགེ་སློང་ལྔ་བརྒྱར་གཉིས་ཀྱིས་མ་ཚང་བ་འདི་དག་ཡིན་ནོ། །བྲམ་ཟེའི་ཁྱེའུ་བཟང་
[146a.4]པོ་དད་པ་ཅན་དགེ་བའི་བསམ་པ་ཅན་གཉིས་པོ་གང་ཡིན་པ་དེ་ནི་དགེ་སློང་ཤཱ་རིའི་བུ་དང་། མཽད་གལ་གྱི་བུ་འདི་གཉིས་ཡིན་ཏེ། ངས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱི་ཉན་ཐོས་སློབ་པ་དང་མི་སློབ་པ་རྣམས་ལ་སེམས་གདུག་པས་ངག་གི་ལས་རྩུབ་མོ་ཕྱུང་བ་དང་། 
[146a.5]བྲམ་ཟེའི་ཁྱེའུ་ལྔ་བརྒྱར་གཉིས་ཀྱིས་མ་ཚང་བས་རྗེས་སུ་ཡི་རང་བ་དང་། གཉིས་ཀྱིས་རྗེས་སུ་ཡི་མ་རང་བ་གང་ཡིན་པའི་ལས་དེའི་རྣམ་པར་སྨིན་པས་དེའི་བར་ཡུལ་དགྲ་མཐར་དེ་བཞིན་གཤེགས་པ་དགེ་སློང་ལྔ་བརྒྱར་གཉིས་ཀྱིས་མ་ཚང་བ་དང་ཐབས་ཅིག་ཏུ་ནས་རུལ་གསོལ་ཏོ། །
[146a.6]ཤཱ་རིའི་བུ་དང་མཽད་གལ་གྱི་བུ་གཉིས་ནི་ལྷའི་བདུད་རྩི་ལ་ལོངས་སྤྱོད་དོ། །དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས། གཅིག་ཏུ་དཀར་བའི་ལས་རྣམས་ལ་བརྩལ་བར་བྱ་སྟེ། དགེ་སློང་དག་
[146a.7]ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཚུགས་དཀའ་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་
[146b]
[146b.1]བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་ལྷོ་ཕྱོགས་ལྔ་ལེན་ནས་ལྗོངས་རྒྱུ་ཞིང་གཤེགས་པ་དང་ཚུགས་དཀར་གཤེགས་ནས། ཚུགས་དཀའི་ཆུ་བོ་གང་གཱའི་འགྲམ་ན་བཞུགས་སོ། །དེ་ནས་དགེ་སློང་ཞིག་བཅོམ་ལྡན་འདས་གང་ན་བ་དེར་སོང་སྟེ་ཕྱིན་
[146b.2]ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་དགེ་སློང་དེས་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་བཅོམ་ལྡན་འདས་ལས་བདག་གིས་མདོར་བསྡུས་
[146b.3]པའི་ཆོས་ཐོས་ནས་གཅིག་ཏུ་དབེན་པ་བག་ཡོད་པ། རྟུན་པ་དང་ལྡན་པ་བདག་ཉིད་གཏོང་བར་གནས་སོ། །གཅིག་ཏུ་དབེན་པ་བག་ཡོད་པ། རྟུན་པ་དང་ལྡན་པ། བདག་ཉིད་གཏོང་བར་གནས་པ་ན། གང་གི་ཕྱིར་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ནས་གོས་ངུར་
[146b.4]སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་བགྱིད་པ་ཚངས་པར་སྤྱོད་པའི་མཐའ་བླ་ན་མེད་པ་དེ་ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བགྱིས་ཏེ་བསྒྲུབས་ནས་བདག་གི་སྐྱེ་བ་ཟད་དོ། །ཚངས་པར་སྤྱོད་པ་ལ་
[146b.5]བསྟེན་ཏོ། །བྱ་བ་བྱས་སོ་འདི་ལས་སྲིད་པ་གཞན་མི་ཤེས་སོ་ཞེས་གོ་བར་བགྱིད་པའི་ཆོས་དེ་ལྟ་བུ་མདོར་བསྡུས་ཏེ་ལེགས་པར་བཤད་དུ་གསོལ་ཞེས་དེ་སྐད་ཅེས་གསོལ་པ་དང་། བཅོམ་ལྡན་འདས་ཆུ་བོ་གང་གཱ་གང་ན་བ་དེ་ལོགས་སུ་གཟིགས་པ་ལས་བཅོམ་ལྡན་
[146b.6]འདས་ཀྱིས་ཆུ་བོ་གང་གཱའི་རྒྱུན་གྱིས་ཤིང་སྡོང་ཆེན་པོ་ཞིག་ཁྱེར་བ་གཟིགས་སོ། །གཟིགས་ནས་ཀྱང་དགེ་སློང་དེ་ལ་བཀའ་སྩལ་པ། དགེ་སློང་ཁྱེད་ཀྱིས་ཆུ་བོ་གང་གཱའི་རྒྱུན་གྱིས་ཤིང་སྡོང་པོ་ཆེན་པོ་ཁྱེར་བ་མཐོང་ངམ། བཙུན་པ་མཐོང་ལགས་སོ། །གལ་ཏེ་
[146b.7]འདི་ཚུ་རོལ་གྱི་འགྲམ་དུ་མ་ཆགས། ཕ་རོལ་གྱི་འགྲམ་དང་དབུས་སུ་མ་ཆགས། སྐམ་ལ་མ་ཕྱུང་། མི་དང་མི་མ་ཡིན་པས་མ་བཟུང་། ཀློང་དུ་མ་ནུབ། ཁོང་རུལ་བར་མ་གྱུར་ན་དགེ་སློང་ཤིང་སྡོང་པོ་ཆེན་པོ་དེ་ནི་རིམ་གྱིས་རྒྱ་མཚོར་གཞོལ་བར་འགྱུར། རྒྱ་མཚོར་འབབ་
[147a]
[147a.1]པར་འགྱུར། །རྒྱ་མཚོར་བབ་པར་འགྱུར་བ་དེ་བཞིན་དུ། གལ་ཏེ་དགེ་སློང་ཁྱོད་ཀྱིས་ཚུ་རོལ་ལ་མ་ཆགས་ཞེས་བྱ་བ་ནས་ཁོང་རུལ་བར་མ་གྱུར་ན། དེ་ལྟ་ན་དགེ་སློང་ཁྱོད་རིམ་གྱིས་མྱ་ངན་ལས་འདས་པ་ལ་གཞོལ་བར་འགྱུར། མྱ་ངན་ལས་འདས་པ་ལ་འབབ་པར་
[147a.2]འགྱུར། མྱ་ངན་ལས་འདས་པ་ལ་བབ་པར་འགྱུར་རོ། །བཙུན་པ་བདག་གིས་མ་འཚལ་ན་ཚུ་རོལ་གྱི་འགྲམ་ནི་ཅི་ལགས། ཕ་རོལ་གྱི་འགྲམ་ནི་ཅི་ལགས། དབུས་སུ་ཐོགས་པ་ནི་ཅི་ལགས། སྐམ་ལ་ཕྱུང་བ་ནི་ཅི་ལགས། མིས་བཟུང་བ་ནི་ཅི་ལགས། མི་མ་ལགས་
[147a.3]པས་བཟུང་བ་ནི་ཅི་ལགས། ཀློང་དུ་ནུབ་པ་ནི་ཅི་ལགས། ཁོང་རུལ་བ་ནི་ཅི་ལགས། བཅོམ་ལྡན་འདས་ཇི་ལྟར་བཅོམ་ལྡན་འདས་ལས་བདག་གིས་མདོར་བསྡུས་པའི་ཆོས་ཐོས་ནས་ཞེས་བྱ་བ་ནས། འདི་ལས་སྲིད་པ་གཞན་མི་ཤེས་སོ་ཞེས་བགྱི་བའི་ཆོས་དེ་ལྟ་བུ་མདོར་བསྡུས་ཏེ། 
[147a.4]ལེགས་པར་བདག་ལ་བཤད་དུ་གསོལ་ཞེས་བྱ་བའི་བར་གོང་མ་བཞིན་དུའོ། །དགེ་སློང་ཚུ་རོལ་གྱི་འགྲམ་ཞེས་བྱ་བ་དེ་ནི་ནང་གི་སྐྱེ་མཆེད་དྲུག་གི་ཚིག་བླ་དགས་ཡིན་ནོ། །ཕ་རོལ་གྱི་འགྲམ་ཞེས་བྱ་བ་དེ་ནི་ཕྱིའི་སྐྱེ་མཆེད་དྲུག་གི་ཚིག་བླ་དགས་ཡིན་ནོ། །དབུས་སུ་ཐོགས་པ་ཞེས་བྱ་
[147a.5]བ་དེ་ནི་དགའ་བའི་འདོད་ཆགས་ཀྱི་ཚིག་བླ་དགས་ཡིན་ནོ། །སྐམ་ལ་ཕྱུང་བ་ཞེས་བྱ་བ་དེ་ནི་ངའོ་སྙམ་པའི་ང་རྒྱལ་གྱི་ཚིག་བླ་དགས་ཡིན་ནོ། །མིས་བཟུང་བ་ཞེས་བྱ་བ་ནི་འདི་ལྟར་འདི་ན་ལ་ལ་རབ་ཏུ་བྱུང་བ་དང་ཁྱིམ་པ་འདྲེས་པར་གནས་ཏེ། དགའ་བར་མཚུངས་པ་དང་བདེ་
[147a.6]བར་མཚུངས་པ་དག །བདེ་ན་བདེ་བ་དང་། སྡུག་བསྔལ་ན་སྡུག་བསྔལ་ཞིང་འཕྲལ་གྱི་བྱ་བ་བྱུང་ཞིང་བྱུང་བ་རྣམས་ཡང་དག་པར་བླངས་ཏེ་མཐར་འབྱིན་པར་བྱེད་པ་ལྟ་བུ་ཡིན་ནོ། །མི་མ་ཡིན་པས་ཟིན་པ་ཞེས་བྱ་བ་ནི་འདི་ལྟར་འདི་ན་ལ་ལ་ཚུལ་ཁྲིམས་སམ། བརྟུལ་ཞུགས་
[147a.7]སམ། དཀའ་ཐུབ་བམ། ཚངས་པར་སྤྱོད་པ་བསྟེན་པ་འདིས་བདག་ལྷའམ། ལྷ་གང་ཡང་རུང་བ་ཞིག་ཏུ་གྱུར་ཅིག་ཅེས་སྨོན་ལམ་བཏབ་ནས་ཚངས་པར་སྤྱད་པ་སྤྱོད་པ་ལྟ་བུའོ། །ཀློང་དུ་ནུབ་པ་ཞེས་བྱ་བ་ནི་ཇི་ལྟར་འདི་ནི་ལ་ལ་བསླབ་པ་ཕུལ་ནས་བབས་པ་ལྟ་བུ་ཡིན་ནོ། །
[147b]
[147b.1]ཁོང་རུལ་བ་ཞེས་བྱ་བ་ནི་ཇི་ལྟར་འདི་ན་ལ་ལ་ཚུལ་ཁྲིམས་འཆལ་པ། སྡིག་པའི་ཆོས་ཅན། ཁོང་མྱགས་ཤིང་ཕྱིར་འཛག་པ། ཤིང་རུལ་ལྟ་བུར་གྱུར་པ། ལུང་བོང་ལྟར་སྤྱོད་པ། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ། ཚངས་པར་སྤྱོད་པ་མ་ཡིན་པར་ཚངས་
[147b.2]པར་སྤྱོད་པར་ཁས་འཆེ་བ་ཡོད་པ་ལྟ་བུ་ཡིན་ཏེ། དགེ་སློང་ཁྱོད་ཀྱིས་གལ་ཏེ་དེ་བཞིན་དུ་ཚུ་རོལ་གྱི་འགྲམ་དུ་མ་ཐོགས་ཞེས་བྱ་བ་ནས། མྱ་ངན་ལས་འདས་པ་ལ་བབ་པར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །དེ་ནས་དགེ་སློང་དེས་བཅོམ་ལྡན་འདས་ཀྱིས་གསུངས་པ་ལ་
[147b.3]མངོན་པར་དགའ་སྟེ་རྗེས་སུ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་དགེ་སློང་དེ་བཅོམ་ལྡན་འདས་ཀྱིས་ཤིང་སྡོང་པོ་ཆེན་པོའི་དཔེ་འདིའི་གདམས་ངག་གིས་གཏམས་ཏེ་
[147b.4]གཅིག་པུ་དབེན་པ་བག་ཡོད་པ། རྟུན་པ་དང་ལྡན་པ། བདག་ཉིད་གཏོང་བར་གནས་པ་ན། གང་གི་ཕྱིར་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཚངས་པར་སྤྱོད་པའི་མཐའ་བླ་ན་
[147b.5]མེད་པ་དེ་ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་བསྒྲུབས་ནས་བདག་གི་སྐྱེ་བ་ཟད་དོ། །ཚངས་པར་སྤྱོད་པ་ལ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ་ཞེས་བྱ་བར་ཤེས་ནས་གོ་བར་བྱས་ཏེ། ཚེ་དང་ལྡན་པ་དེ་དགྲ་བཅོམ་པ་སེམས་
[147b.6]ཤིན་ཏུ་རྣམ་པར་གྲོལ་བར་གྱུར་ཏོ། །དེའི་ཚེ་བཅོམ་ལྡན་འདས་དང་ཧ་ཅང་ཡང་མི་རིང་བ་ཞིག་ན་གནག་རྫི་དགའ་བོ་ཞེས་བྱ་བ་འདུག་པར་གྱུར་པ་ཁར་བ་ལ་བརྟེན་ནས་གནག་སྐྱོང་ཞིང་འདུག་པ་ལས་དེའི་ཁར་བས་སྦལ་པ་ཞིག་བརྫིས་སོ། །དེ་གནད་རྣམས་ཆད་ལ་ཐུག །ཚིགས་
[147b.7]རྣམས་བྱེ་ལ་ཐུག་པ་དང་སེམས་བསྐྱེད་པ། གལ་ཏེ་བདག་གིས་ལུས་འགུལ་ཏམ། སྐད་ཕྱུང་ན་གཞི་དེས་གནག་རྫི་དགའ་བོའི་གཏམ་གྱི་བར་ཆད་དུ་འགྱུར་རོ་སྙམ་དུ་རིག་ནས། བཅོམ་ལྡན་འདས་ལ་མངོན་པར་དད་པར་བྱས་ནས་ཤི་བ་དང་། རྒྱལ་ཆེན་བཞིའི་རིས་ཀྱི་ལྷ་
[148a]
[148a.1]རྣམས་སུ་སྐྱེས་སོ། །དེ་ནས་གནག་རྫི་དགའ་བོས་ཁར་བ་ཕྱོགས་གཅིག་ཏུ་བཞག་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་གནག་
[148a.2]རྫི་དགའ་བོས་འདི་སྐད་ཅེས་གསོལ་ཏོ། །བཙུན་པ་བདག་ནི་ཚུ་རོལ་གྱི་འགྲམ་དུ་མི་ཆགས། ཕ་རོལ་གྱི་འགྲམ་དུ་མི་ཆགས། དབུས་སུ་མི་ཆགས། སྐམ་ལ་མི་འབྱུང་། མིས་མི་གཟུང་། མི་མ་ལགས་པས་མི་གཟུང་། ཀློང་དུ་མི་འབྱིན། ཁོང་དུ་མི་འདྲུལ་བར་བགྱི་ལགས་ན། 
[148a.3]ལེགས་པར་གསུངས་པའི་ཆོས་འདུལ་བ་ལ་བདག་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །དགའ་བོ་ཁྱོད་ཀྱིས་བདག་པོ་རྣམས་ལ་གནག་གཏད་དམ་བཙུན་
[148a.4]པ་མི་འཚལ་ལགས་ཏེ། དེ་ཅིའི་སླད་དུ་ཞེ་ན། བཙུན་པ་བ་རྣམས་ཀྱང་གཞོན་ལ་བེའུ་རྣམས་ཀྱང་ཚར་ལགས་ཏེ། སོ་སོའི་གནག་ར་འཚལ་བས་སོ་སོའི་གནས་སུ་མཆི་ལགས་པས། བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་
[148a.5]རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་ནི་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །དགའ་བོ་བ་རྣམས་ཀྱང་གཞོན་ལ་བེའུ་རྣམས་ཀྱང་ཚར་ཏེ་རང་རང་གི་གནག་ར་ཤེས་པས་རང་རང་གི་གནས་སུ་འགྲོ་བར་འགྱུར་མོད་ཀྱི། འོན་ཀྱང་གནག་རྫི་
[148a.6]ཟས་དང་གོས་བདག་གིར་བྱེད་པས་ནི་འདི་ལྟར་བདག་པོ་རྣམས་ལ་དེ་བྱ་དགོས་སོ། །དེ་ནས་གནག་རྫི་དགའ་བོས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་འཇིགས་སོ། །འཇིགས་སོ་ཞེས་སྒྲ་ཆེན་པོ་འབྱིན་
[148a.7]ཅིང་བརྒྱུག་པར་བརྩམས་པ་དང་། ལམ་གྱི་བར་ནས་གནག་རྫི་ངོ་ཤེས་ལྔ་བརྒྱས་མཐོང་སྟེ་དེ་རྣམས་ཀྱིས་སྨྲས་པ། ཅི་ཞིག་གིས་འཇིགས། དེས་སྨྲས་པ། སྐྱེ་བས་འཇིགས་སོ། །རྒ་བས་འཇིགས་སོ། །འཆི་བས་འཇིགས་སོ། །དེ་རྣམས་ཀྱང་དེའི་ཕྱི་བཞིན་དུ་བརྒྱུག་
[148b]
[148b.1]པར་བརྩམས་པ་དང་། གནག་རྫི་དང་། ཕྱུགས་རྫི་དང་། རྩྭ་ཐུན་དང་། ཤིང་ཐུན་དང་། ལམ་གྱིས་འཚོ་བ་དང་། ལམ་གོལ་བས་འཚོ་བའི་མི་གཞན་དག་ཀྱང་དེ་རྣམས་མཐོང་ནས་བརྒྱུག་པར་བརྩམས་སོ། །ལམ་གྱི་མདུན་ནས་འོང་བ་རྣམས་ཀྱིས་དེ་དག་དེ་ལྟར་
[148b.2]སྒྲ་འབྱིན་པ་མཐོང་ནས་དེ་རྣམས་ཀྱིས་དྲིས་པ། ཤེས་ལྡན་དག་འདི་ཅི་ཞིག །དེ་རྣམས་ཀྱིས་སྨྲས་པ། འཇིགས་སོ། །ཅི་ཞིག་གིས་འཇིགས། སྐྱེ་བས་འཇིགས་སོ། །རྒ་བས་འཇིགས་སོ། །འཆི་བས་འཇིགས་སོ། །དེ་རྣམས་ཀྱིས་ཀྱང་ཐོས་ནས་སླར་ལོག་གོ། །
[148b.3]ཇི་ཙམ་ན་རི་འོར་དང་ཉེ་བ་ཞིག་ཏུ་ཕྱིན་པ་དང་། དེ་ནས་རི་འོར་དེ་ན་གནས་པའི་སྐྱེ་བོའི་ཚོགས་དེས་སྐྱེ་བོའི་ཚོགས་ཆེན་པོ་མཐོང་ནས་སྔངས་པས་ཕན་ཚུན་དུ་འདོང་བར་བྱེད་དེ། ཁ་ཅིག་ནི་བྲོས་སོ། །ཁ་ཅིག་ནི་རྫས་རྣམས་སྦེད་དོ། །ཁ་ཅིག་ནི་གོ་བགོས་ནས་འདུག་གོ། །མི་
[148b.4]དཔའ་བོ་གཞན་དག་ཅིག་ཡོད་པ་དེ་དག་གིས་བསུ་ནས་དྲིས་པ་ཤེས་ལྡན་དག་འདི་ཅི་ཞིག །དེ་རྣམས་ཀྱིས་སྨྲས་པ། འཇིགས་སོ། །ཅི་ཞིག་གིས་འཇིགས། སྐྱེ་བས་འཇིགས་སོ། །རྒ་བས་འཇིགས་སོ། །འཆི་བས་འཇིགས་སོ། །དེ་ནས་རི་འོར་ན་གནས་པའི་སྐྱེ་བོའི་
[148b.5]ཚོགས་དེ་བག་ཕེབས་སོ། །དེའི་ཚེ་ཚེ་དང་ལྡན་པ་ཤཱ་རིའི་བུ་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །དེ་ནས་ཚེ་དང་ལྡན་པ་ཤཱ་རིའི་བུས་གནག་རྫི་དགའ་བོ་སོང་ནས་རིང་པོ་མ་ལོན་པར་རིག་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་
[148b.6]ལྡན་འདས་ཀྱིས་ཅིའི་སླད་དུ་གནག་རྫི་དགའ་བོ་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བར་འཚལ་བ་བཟློག་སྟེ་སྡུམ་པར་བཏང་ལགས། ཤཱ་རིའི་བུ་གནག་རྫི་དགའ་བོ་སླར་ཁྱིམ་པ་ཁྱིམ་ན་གནས་པ་གང་ཡིན་པ་དེ་ནི་གནས་མ་ཡིན་ཞིང་གོ་སྐབས་མེད་དེ། 
[148b.7]སོགས་འཇོག་ཡོངས་སུ་སྤྱོད་པས་འདོད་པ་རྣམས་ལ་ལོངས་སྤྱོད་པར་འགྱུར་བ་དེ་ནི་གནས་མེད་དོ། །གནག་རྫི་དགའ་བོ་དེའུ་རེ་བདག་པོ་རྣམས་ལ་གནག་གཏད་དེ་འོང་བར་འགྱུར་ཞིང་། དེ་གང་གི་ཕྱིར་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་
[149a]
[149a.1]ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཚངས་པར་སྤྱོད་པའི་མཐའ་བླ་ན་མེད་པ་ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་རྫོགས་པར་བྱས་ནས་སྐྱེ་བ་ཟད་དོ། །ཚངས་པར་སྤྱོད་པ་ལ་བསྟེན་ཏོ། །བྱ་བ་བྱས་
[149a.2]སོ། །འདི་ལས་སྲིད་པ་གཞན་མི་ཤེས་སོ་ཞེས་གོ་བར་བྱེད་པར་འགྱུར་རོ། །དེ་ནས་དུས་གཞན་ཞིག་ན་གནག་རྫི་དགའ་བོས་བདག་པོ་རྣམས་ལ་གནག་གཏད་ནས་འཁོར་ལྔ་བརྒྱ་དང་བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་འདི་སྐད་
[149a.3]ཅེས་གསོལ་ཏོ། །བཙུན་པ་བདག་གིས་བདག་པོ་རྣམས་ལ་གནག་རྣམས་གཏད་ལགས་ཏེ། བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན་བདག་བཅོམ་ལྡན་འདས་ཀྱི་སྤྱན་སྔར་
[149a.4]ཚངས་པར་སྤྱོད་པ་སྤྱད་པར་བགྱིའོ། །ལེགས་པར་གསུངས་པའི་ཆོས་འདུལ་བ་ལ་གནག་རྫི་དགའ་བོ་འཁོར་ལྔ་བརྒྱ་དང་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །དེ་ལྟར་རབ་ཏུ་བྱུང་བ་དང་། ཚེ་དང་ལྡན་པ་དེ་ཞེས་བྱ་བ་ནས་སེམས་ཤིན་ཏུ་
[149a.5]རྣམ་པར་གྲོལ་བར་གྱུར་ཅེས་བྱ་བའི་བར་སྔ་མ་བཞིན་དུའོ། །ཆོས་ཉིད་ཀྱིས་ལྷའི་བུའམ་ལྷའི་བུ་མོ་སྐྱེས་ནས་རིང་པོར་མ་ལོན་པར་སེམས་གསུམ་སྐྱེ་བར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །སྔོན་སྦལ་པ་བྱེད་བྱེད་པའི་
[149a.6]ལྷའི་བུས་བལྟས་ན་དུད་འགྲོ་དག་ནས་ཤི་འཕོས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དང་། བཅོམ་ལྡན་འདས་ལ་སེམས་མངོན་པར་དད་པས་ཡིན་ནས་དེ་འདི་སྙམ་དུ་སེམས་ཏེ། བདག་གིས་གང་ཡང་ཞག་ལོན་ནས་བཅོམ་ལྡན་འདས་ལ་བལྟ་བ་དང་
[149a.7]བསྙེན་བཀུར་བྱ་བའི་ཕྱིར་འགྲོ་བ་ནི་བདག་གི་ཆ་མ་ཡིན་གྱིས། མལ་བདག་གིས་ཞག་མ་ལོན་པ་ཁོ་ནར་བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོའོ་སྙམ་མོ། །དེ་ནས་སྔོན་སྦལ་པ་བྱེད་བྱེད་པའི་ལྷའི་བུས་རྣ་ཆ་དྲི་མ་མེད་པ་གཡོ་བ་ཐོགས་ནས་ཞེས་བྱ་བ་ནས་
[149b]
[149b.1]གང་གཱའི་འགྲམ་ཐམས་ཅད་སྣང་བ་རྒྱ་ཆེན་པོས་གསལ་བར་བྱས་ཏེ་བཅོམ་ལྡན་འདས་ལ་མེ་ཏོག་གིས་གཏོར་ནས་བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་སྔོན་སྦལ་པ་བྱེད་བྱེད་
[149b.2]པའི་ལྷའི་བུའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པ་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་པ་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་
[149b.3]ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ནི་འཕགས་སོ། །མངོན་པར་འཕགས་སོ་ཞེས་བྱ་བའི་བར་གོང་མ་བཞིན་དུའོ། །བདག་བཅོམ་ལྡན་འདས་དང་ཆོས་དང་། 
[149b.4]དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་སྔོན་སྦལ་པ་བྱེད་བྱེད་པའི་ལྷའི་བུ་ཚོང་པ་ཁེ་སྤོགས་
[149b.5]རྙེད་པ་ལྟ་བུ་དང་། ཞིང་པ་ལོ་ཏོག་ལེགས་པ་ལྟ་བུ་དང་། དཔའ་བོ་གཡུལ་ལས་རྣམ་པར་རྒྱལ་བ་ལྟ་བུ་དང་། ནད་པ་ནད་ཐམས་ཅད་ལས་ཐར་བ་ལྟ་བུར་འབྱོར་པ་གང་གིས་བཅོམ་ལྡན་འདས་ཀྱི་སྤྱན་སྔར་འོངས་པའི་འབྱོར་པ་དེ་ཉིད་དང་རང་གི་གནས་སུ་སོང་ངོ་། །
[149b.6]དགེ་སློང་རྣམས་ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་ཉལ་བར་སྦྱོར་བ་ལ་བརྩོན་ཞིང་གནས་པ་དེ་རྣམས་ཀྱིས་བཅོམ་ལྡན་འདས་ཀྱི་སྤྱན་སྔ་ན་སྣང་བ་རྒྱ་ཆེན་པོ་མཐོང་ངོ་། །དེ་མཐོང་ནས་ཀྱང་ཐེ་ཚོམ་དུ་གྱུར་ནས་བཅོམ་ལྡན་འདས་ལ་ཞུས་པ། ཅི་ལགས། བཅོམ་
[149b.7]ལྡན་འདས་མ་དང་བཅོམ་ལྡན་འདས་ལ་བལྟ་བའི་སླད་དུ་མི་མཇེད་ཀྱི་བདག་པོ་ཚངས་པའམ། ལྷ་རྣམས་ཀྱི་དབང་པོ་བརྒྱ་བྱིན་ནམ། འཇིག་རྟེན་སྐྱོང་བ་བཞི་མཆིས་སམ། དགེ་སློང་དག་ང་བལྟ་བའི་ཕྱིར་མི་མཇེད་ཀྱི་བདག་པོ་ཚངས་པ་འོངས་པ་ཡང་མ་ཡིན། ལྷ་རྣམས་
[150a]
[150a.1]ཀྱི་དབང་པོ་བརྒྱ་བྱིན་ཡང་མ་ཡིན། འཇིག་རྟེན་སྐྱོང་བ་བཞི་ཡང་མ་ཡིན་གྱི། འོན་ཀྱང་གནག་རྫི་དགའ་བོའི་ཁར་བས་སྦལ་པ་བརྫིས་ཏེ་གནད་རྣམས་ཀྱང་ཆད་ལ་ཐུག །ཚིག་རྣམས་ཀྱང་བྱེ་ལ་ཐུག་པ་དང་། གནག་རྫི་དགའ་བོའི་གཏམ་བར་ཆད་པར་
[150a.2]འགྱུར་རོ་སྙམ་ནས། མི་གཡོ་ཞིང་སྒྲ་མ་ཕྱུང་བར་འདུག་ནས་ང་ལ་སེམས་མངོན་པར་དད་པར་བྱས་ནས་ཤི་བ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དེ་མདང་ང་ལ་བལྟ་བའི་ཕྱིར་འོངས་ནས། ངས་དེ་ལ་ཆོས་བཤད་ནས་བདེན་པ་མཐོང་སྟེ་རང་གི་གནས་སུ་སོང་
[150a.3]བ་ཡིན་ནོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་གནག་རྫི་དགའ་བོ་དང་འཁོར་ལྔ་བརྒྱས་ལས་ཅི་ཞིག་བགྱིས་ན་གནག་རྫི་དག་གི་ནང་དུ་སྐྱེས་ཤིང་། བཅོམ་ལྡན་འདས་ཀྱི་བསྟན་པ་ལ་རབ་ཏུ་
[150a.4]བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པའི་འབྲས་བུ་མངོན་སུམ་དུ་བགྱིས་པ་ལགས། སྔོན་སྦལ་པ་བྱེད་བྱེད་པའི་ལྷའི་བུས་ལས་ཅི་ཞིག་བགྱིས་ན། དེས་ན་སྦལ་པར་སྐྱེས་པར་གྱུར་ཅིང་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་
[150a.5]པ། དགེ་སློང་དག་དེ་ཉིད་ཀྱིས་ལས་བྱས་ཤིང་བསགས་ལ་ཚོགས་རྙེད་པ་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་
[150a.6]བ་འཇིག་རྟེན་དུ་བྱུང་སྟེ་ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །དེའི་གསུང་རབ་ལ་གནག་རྫི་དགའ་བོ་རབ་ཏུ་བྱུང་བ་སྡེ་སྣོད་གསུམ་པ་ཆོས་སྨྲ་བ་རིགས་པ་དང་གྲོལ་བའི་སྤོབས་
[150a.7]པ་ཅན་འཁོར་ལྔ་བརྒྱ་པ་རྩོད་པའི་ཆོས་ལ་མཁས་པ་ཞིག་སྟེ། དེ་དགེ་འདུན་གྱི་རྩོད་པ་བྱུང་ཞིང་བྱུང་བ་རྣམས་ཞི་བར་བྱེད་པ་དང་། དེ་ན་དགེ་སློང་ཁེངས་པ་ང་རྒྱལ་ཅན་གཉིས་ཤིག་ལན་འགའ་ཡང་དེའི་དྲུང་དུ་མི་འདོང་ངོ་། །དུས་གཞན་ཞིག་ན་དེ་གཉིས་ཕན་ཚུན་དུ་རྩོད་པ་
[150b]
[150b.1]བྱུང་ནས་དོན་དེའི་ཕྱིར་དེ་གཉིས་དེའི་དྲུང་དུ་དོང་ནས་རྐང་པ་ལ་ཕྱག་བྱས་ཏེ་སྨྲས་པ། བདག་ཅག་གཉིས་ལ་འདི་དང་འདི་ལྟ་བུའི་རྩོད་པ་བྱུང་ན་ཞི་བར་མཛད་དུ་གསོལ། དེས་བསམས་པ། གལ་ཏེ་བདག་གིས་འདི་གཉིས་ཀྱི་རྩོད་པ་དེང་ཁོ་ན་ཞི་བར་བྱས་ན་རག་མ་
[150b.2]ལས་པས་འདི་གཉིས་ཕྱིས་འོང་བར་མི་འགྱུར་རོ་སྙམ་ནས། དེས་དགེ་འདུན་ཐམས་ཅད་བསོགས་ནས་རྩོད་པ་དེ་དགེ་འདུན་གྱི་ནང་དུ་གླེངས་ནས་ཆད་པར་ནི་མ་བྱས་སོ། །ཕྱི་དེ་ཉིན་ཡང་དེ་ལ་རི་འོར་དུ་དོགས་པ་ཞིག་བྱུང་ནས་དེ་དེར་སོང་བ་དང་། དེ་ནས་དེ་གཉིས་
[150b.3]ཀྱིས་ཐོགས་སོ་ཞེས་དགེ་འདུན་གྱི་ནང་དུ་རྩོད་པ་དེ་གླེངས་ནས་དེ་ནས་དགེ་འདུན་གྱིས་ཞི་བར་བྱས་སོ། །ཇི་ཙམ་ན་དགེ་སློང་སྡེ་སྣོད་གསུམ་པ་དེ་རི་འོར་དེ་ནས་འོངས་ཏེ་ལམ་གྱིས་དུབ་པ་བསལ་ནས་ལྷན་ཅིག་གནས་པ་དང་ཉེ་གནས་རྣམས་ལ་དྲིས་པ་རེ་ཞིག་རྩོད་པ་
[150b.4]དང་རྩོད་ཟླ་གཉིས་མི་འོང་ངམ། དེ་རྣམས་ཀྱིས་སྨྲས་པ། མཁན་པོ་དེ་གཉིས་ཀྱི་རྩོད་པ་དེ་ཞི་བར་བགྱིས་ལགས་སོ། །སུ་ཞིག་གིས་ཞི་བར་བྱས། དགེ་འདུན་གྱིས་སོ། །ཇི་ལྟར་བྱས། དེ་རྣམས་ཀྱིས་རྒྱས་པར་སྨྲས་པ་དང་། དེས་ངག་རྩུབ་པོའི་ལས་
[150b.5]བྱུང་བ། ཚེ་དང་ལྡན་པ་དག་མི་ཤེས་ཏེ། ཇི་ལྟར་གནག་རྫི་རྣམས་ཀྱི་ལྟར་རྩོད་པ་དེ་ཞི་བར་བྱས་སོ། །དེ་རྣམས་ཀྱིས་ཀྱང་མཁན་པོ་དེ་དེ་བཞིན་ཏེ། ཇི་ལྟར་གནག་རྫི་རྣམས་ཀྱི་ལྟར་རྩོད་པ་ཞི་བར་བགྱིས་སོ་ཞེས་མཐུན་པར་སྨྲས་སོ། །དགེ་སློང་དག་ཇི་སྙམ་དུ་
[150b.6]སེམས། དེའི་ཚེ་དེའི་དུས་ན་དགེ་སློང་སྡེ་སྣོད་གསུམ་པ་གང་ཡིན་པ་དེ་ནི་གནག་རྫི་དགའ་བོ་འདི་ཉིད་ཡིན་ནོ། །དེའི་ལྷན་ཅིག་གནས་པ་དང་ཉེ་གནས་ལྔ་བརྒྱ་པོ་གང་ཡིན་པ་དེ་དག་ནི་གནག་རྫི་ལྔ་བརྒྱ་པོ་འདི་དག་ཉིད་ཡིན་ནོ། །གང་ཡང་འདིས་ཡང་དག་པར་རྫོགས་པའི་
[150b.7]སངས་རྒྱས་འོད་སྲུང་གི་ཉན་ཐོས་ཀྱི་དགེ་འདུན་ལ་གནག་རྫི་ཞེས་བྱ་བའི་ཚིག་སྨྲས་ཤིང་། ལྷན་ཅིག་གནས་པ་དང་ཉེ་གནས་རྣམས་ཀྱིས་ཀྱང་མཐུན་པར་སྨྲས་པས། ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་འཁོར་ལྔ་བརྒྱ་དང་གནག་རྫི་རྣམས་སུ་སྐྱེས་པར་གྱུར་ཏོ། །
[151a]
[151a.1]གང་འདིས་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱས་པས། ད་
[151a.2]ལྟར་འདི་འཁོར་ལྔ་བརྒྱ་དང་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་སོ། །དགེ་སློང་དག་སྔོན་སྦལ་པ་བྱེད་བྱེད་པའི་ལྷའི་བུ་ཡང་ཡང་དག་པར་རྫོགས་པའི་སངས་རྒྱས་འོད་སྲུང་ཁོ་ནའི་གསུང་རབ་ལ་དགེ་སློང་སྤོང་བ་པ་
[151a.3]ཞིག་ཏུ་གྱུར་ཏེ། ལྗོངས་རྒྱུ་ཞིང་སོང་བ་དང་རི་འོར་ཞིག་ན་གཙུག་ལག་ཁང་ཞིག་ཡོད་པ་དེར་སོན་ཏོ། །དེ་མཚན་མོའི་ཐུན་དང་པོ་ལ་སྐྱིལ་མོ་ཀྲུང་བཅས་ཏེ་ཡིད་ལ་བྱ་བ་གོམས་པར་བྱ་བར་བརྩམས་པ་དང་། ཇི་ཙམ་ན་འདོན་པ་བྱེད་པའི་དགེ་སློང་རྣམས་ཁ་ཏོན་བྱེད་པ་དང་། 
[151a.4]བསམ་གཏན་གྱི་ཚེར་མ་ནི་སྒྲ་ཡིན་པས་དེ་སྒྲས་སེམས་རྩེ་གཅིག་པ་ཉིད་མ་བཏུབ་ནས་དེས་བསམས་པ། འདི་དག་ཁ་ཏོན་ཟེར་དུ་ཆུག་གུང་ཐུན་ལ་འདུག་པར་བྱའོ་སྙམ་ནས་གུང་ཐུན་ལ་ལངས་ཏེ་འདུག་པ་དང་། ཇི་ཙམ་ན་དགེ་སློང་གཞན་དག་ཁ་ཏོན་བྱེད་ནས་དེས་བསམས་
[151a.5]པ། ཐུན་ཐ་མ་ལ་འདུག་པར་བྱའོ་སྙམ་ནས། དེ་ཐུན་ཐ་མ་ལ་ལངས་ཏེ་འདུག་པ་དང་། ཇི་ཙམ་ན་གཞན་དག་ཁ་ཏོན་བྱེད་ནས་དེ་འདོད་ཆགས་དང་བྲལ་བ་མ་ཡིན་པས་ཀུན་ནས་དཀྲིས་པ་དྲག་པོ་སྐྱེས་ནས་དེས་སྨྲས་པ། འོད་སྲུང་གི་དགེ་སྦྱོང་འདི་རྣམས་ནི་སྦལ་པ་
[151a.6]བཞིན་མཚན་ཐོག་ཐག་སྒྲ་འབྱིན་ཏོ་ཞེས་བྱས་སོ། །དགེ་སློང་དག་ཇི་སྙམ་དུ་སེམས། དགེ་སློང་སྤོང་བ་པ་གང་ཡིན་པ་དེ་ནི་སྔོན་སྦལ་པ་བྱེད་བྱེད་པའི་ལྷའི་བུ་འདི་ཉིད་ཡིན་ཏེ། གང་ཡང་འདིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཉན་ཐོས་རྣམས་ལ་སྦལ་
[151a.7]པ་ཞེས་ཚིག་ཏུ་སྨྲས་པས་ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་སྦལ་པར་སྐྱེས་པར་གྱུར་ཏེ། ད་ལྟའི་བར་དུ་ཡང་སྦལ་པར་སྐྱེས་པ་ཡིན་ནོ། །གང་ཡང་ང་ལ་སེམས་མངོན་པར་དད་པར་བྱས་པས་དེས་ན་རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པར་གྱུར་
[151b]
[151b.1]ཏོ། །གང་ཡང་དག་པར་རྫོགས་པའི་སངས་རྒྱས་འོད་སྲུང་ལས་ཚངས་པར་སྤྱོད་པ་སྤྱད་པས་དེས་ན་ད་ལྟར་བདེན་པ་མཐོང་བར་བྱས་སོ། །དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་
[151b.2]ནས་བརྩོན་པར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །ཞེས་དེ་སྐད་ཅེས་བཀའ་སྩལ་ཏོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཆུ་བོ་གང་གཱ་རྒལ་བ་དང་། དེ་ན་ངང་པ་དང་། ཉ་དང་རུ་སྦལ་ལྔ་བརྒྱས་བསྐོར་ཏེ་
[151b.3]བསྐོར་བ་བྱས་སོ། །དེ་རྣམས་ལ་བཅོམ་ལྡན་འདས་ཀྱིས་ཚིག་གསུམ་གྱི་ཆོས་བཤད་པ་མཛད་དེ། བཞིན་བཟངས་དག་འདི་ལྟར་འདུ་བྱེད་ཐམས་ཅད་ནི་མི་རྟག་པའོ། །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ནི་ཞི་བ་ཡིན་པས་ང་ལ་
[151b.4]སེམས་མངོན་པར་དད་པར་གྱིས་ལ། ཅི་ནས་ཀྱང་དུད་འགྲོའི་སྐྱེ་གནས་ལ་འདོད་ཆགས་དང་བྲལ་བར་གྱིས་ཤིག །དེ་རྣམས་འདི་སྙམ་དུ་སེམས་ཏེ། གང་བདག་ཅག་གིས་བཅོམ་ལྡན་འདས་ལས་ཚིག་གསུམ་གྱི་ཆོས་ཐོས་ནས་ཁ་ཟས་ཟ་བར་བྱེད་པ་ནི་བདག་ཅག་གི་ཆ་
[151b.5]མ་ཡིན་ནོ་སྙམ་ནས། དེ་རྣམས་ཀྱིས་བཟས་བཅད་པ་དང་། དུད་འགྲོའི་སྐྱེ་གནས་སུ་སོང་བ་རྣམས་ནི་མེའི་ཤས་ཆེ་བས་དུས་ལས་འདས་ཏེ་ཤི་འཕོས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་སོ། །ཆོས་ཉིད་ཀྱིས་ལྷའི་བུའམ་ལྷའི་བུ་མོ་སྐྱེས་ནས་རིང་པོ་མ་ལོན་
[151b.6]པར་སེམས་གསུམ་སྐྱེ་བར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །དེ་རྣམས་ཀྱིས་བལྟས་ན་དུད་འགྲོ་དག་ལས་ཤི་འཕོས་ནས་རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དང་ཞེས་བྱ་བ་ནས། མེ་ཏོག་མན་དཱ་ར་
[151b.7]བས་ཐུ་བ་བཀང་སྟེ་བཅོམ་ལྡན་འདས་ཀྱི་ཉེ་འཁོར་དང་ཆུ་བོ་གང་གཱ་སྣང་བས་གསལ་བར་བྱས་ནས་བཅོམ་ལྡན་འདས་ལ་མེ་ཏོག་གིས་གཏོར་ཏེ། བཅོམ་ལྡན་འདས་ལ་ཀུན་ནས་བསྐོར་ཏེ་འདུག་གོ། །བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་
[152a]
[152a.1]དང་། ཁམས་དང་རང་བཞིན་མཁྱེན་ནས་དེ་དང་འདྲ་བའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་པས་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་
[152a.2]བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེ་རྣམས་ཀྱིས་བདེན་པ་མཐོང་བ་དང་། དེས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་དོ། །བཙུན་པ་འདི་ལྟ་བུ་ནི་བདག་ཅག་ལ་ཕས་མ་བགྱིས་ཏེ། མས་མ་ལགས། རང་གི་སྐྱེ་བོ་དང་། གཉེན་
[152a.3]གྱི་ཚོགས་དང་སྡུག་པས་མ་ལགས། རྒྱལ་པོས་མ་ལགས། ལྷ་རྣམས་ཀྱིས་མ་ལགས། སྔོན་གྱི་འདས་པས་མ་ལགས། དགེ་སྦྱོང་དང་བྲམ་ཟེས་མ་ལགས་པ་གང་ལགས་པ་བཅོམ་ལྡན་འདས་ཀྱིས་བདག་ཅག་ལ་མཛད་དེ། སེམས་ཅན་དམྱལ་བ་དང་
[152a.4]ཡི་དགས་རྣམས་ནས་ནི་རྐང་པ་དྲངས། ལྷ་དང་མི་རྣམས་སུ་ནི་རབ་ཏུ་བཀོད། འཁོར་བ་ལས་ནི་རིང་དུ་མཛད། ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། ངན་སོང་གི་སྒོ་རྣམས་ནི་བཀུམ། མཐོ་རིས་དང་ཐར་པའི་སྒོ་རྣམས་ནི་
[152a.5]ཕྱེ། ཐོག་མ་མ་མཆིས་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ཅག་ནི་འཕགས་སོ། །མངོན་པར་འཕགས་སོ། །
[152a.6]བདག་ཅག་སངས་རྒྱས་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་ཅག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་
[152a.7]སོ། །དེ་ནས་སྔོན་ཉ་དང་། ངང་པ་དང་། རུ་སྦལ་བྱེད་བྱེད་པའི་ལྷའི་བུ་དེ་རྣམས་ཚོང་པ་ཁེ་སྤོགས་རྙེད་པ་ལྟ་བུ་དང་ཞེས་བྱ་བ་ནས་རང་གི་གནས་སུ་དོང་ངོ་ཞེས་བྱ་བའི་བར་གོང་མ་བཞིན་དུའོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་
[152b]
[152b.1]སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཉ་དང་། ངང་པ་དང་། རུ་སྦལ་འདི་རྣམས་ཀྱིས་ལས་ཅི་ཞིག་བགྱིས་ན་དེས་ན་ངང་པ་དང་། ཉ་དང་། རུ་སྦལ་རྣམས་སུ་སྐྱེས་ལགས། ལས་ཅི་ཞིག་བགྱིས་ན་དེས་ན་ལྷ་རྣམས་སུ་སྐྱེས་ནས་བདེན་པ་མཐོང་བར་
[152b.2]བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངང་པ་དང་། ཉ་དང་། རུ་སྦལ་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་དག་ནི་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་
[152b.3]སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །དེའི་བསྟན་པ་ལ་དེ་
[152b.4]རྣམས་རབ་ཏུ་བྱུང་བར་གྱུར་ཏེ། དེ་ན་དགེ་སློང་དེ་རྣམས་ཀྱིས་བསླབ་པའི་གཞི་ཕྲ་མོ་ཕྲ་མོ་རྣམས་དྲལ་བས་ལས་དེའི་རྣམ་པར་སྨིན་པས་ཉ་དང་། ངང་པ་དང་། རུ་སྦལ་རྣམས་སུ་སྐྱེས་པར་གྱུར་ཏོ། །གང་ཡང་ང་ལ་སེམས་མངོན་པར་དད་པར་བྱས་པ་དེས་ན་ལྷ་རྣམས་སུ་སྐྱེས་པར་གྱུར་ཏོ། །
[152b.5]གང་ཡང་ཡང་དག་པར་རྫོགས་པའི་སངས་རྒྱས་འོད་སྲུང་ལས་ཚངས་པར་སྤྱོད་པ་སྤྱད་པ་དེས་ན་བདེན་པ་མཐོང་བར་བྱས་སོ། །དགེ་སློང་དག་དེ་ལྟ་བས་ན། གཅིག་ཏུ་གནག་པའི་ལས་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་
[152b.6]དག་ཁྱེད་ཅག་གིས་དེ་ལྟ་བུ་ལ་བསླབ་པར་བྱའོ། །ཞེས་དེ་སྐད་ཅེས་བཀའ་སྩལ་ཏོ། །ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཆུ་བོ་གང་གཱ་རྒལ་བ་དང་ཡི་དགས་སྡོང་དུམ་ཚིག་པ་ལྟ་བུ། ཀེང་རུས་སྒྲེང་བ་ལྟ་བུ། རང་གི་སྐྲས་ལུས་ཡོག་པ། ལྟོ་རི་
[152b.7]སུལ་ལྟར་འདུག་པ། ཁ་ཁབ་ཀྱི་མིག་ཙམ་ཡོད་པ་འབར་རབ་ཏུ་འབར། ཀུན་དུ་རབ་ཏུ་འབར་ཏེ་མེ་ལྕེ་གཅིག་ཏུ་གྱུར་པ་ལྔ་བརྒྱ་ཙམ་གྱིས་ཡོངས་སུ་བསྐོར་ནས། དེ་རྣམས་ཀྱིས་ཐལ་མོ་སྦྱར་ཏེ། བཅོམ་ལྡན་འདས་ལ་གསོལ་པ། བཙུན་པ་བདག་ཅག་ཡི་དགས་རྣམས་ནི་རྣམ་པར་
[153a]
[153a.1]ལྟུང་བའི་ལུས་ཅན་རྣམས་ལགས་ཏེ། སྔོན་གྱི་ལས་ཀྱི་ནོངས་པས་ཆབ་ཀྱང་མི་རྙེད་ལགས་ན་འཚལ་མ་མཐོང་བ་ལྟ་སྨོས་ཀྱང་ཅི་འཚལ། ཁྱོད་ནི་ཐུགས་རྗེ་ཆེན་པོ་མངའ་བ་ལགས་ན་བདག་ཅག་ལ་ཆབ་སྩོལ་ཅིག །བཅོམ་ལྡན་འདས་ཀྱིས་དེ་རྣམས་ལ་ཆུ་བོ་གང་གཱ་
[153a.2]བསྟན་ནས། ཆུ་བསིལ་སྐྱེ་བོ་ཀུན་གྱིས་ཉེ་བར་སྤྱད་བྱ་བ། །སྐལ་ལྡན་ཤིང་རྟ་ཀླུང་(ཆན་,ཆེན་)འདི་ནི་གྲོང་དག་དང་། །ཡུལ་འཁོར་དག་དང་གྲོང་ཁྱེར་ཚིམ་པར་བྱེད་ཅིང་འབབ། །ཞིང་རྣང་སཱ་ལུ་ཀུ་མུ་ད་དང་ཨུཏྤལ་སྐྲུན། །ཡི་དགས་རྣམས་ཀྱིས་གསོལ་པ། ཆུ་བོ་སྐྱེ་བོ་ཀུན་གྱིས་ཉེ་བར་སྤྱད་
[153a.3]བགྱི་བ། །སྐལ་ལྡན་ཤིང་རྟ་འབབ་འདི་བདག་ཅག་རྣམས་ལ་སྐམས། །འདི་ནི་ཁྲག་གི་དྲི་མས་གང་ཞིང་ལག་པ་ན། །དབྱུག་པ་དགྲ་སྟར་བཅས་པ་ཐོགས་པས་འདི་བསྲུངས་མཐོང་། །བཅོམ་ལྡན་འདས་ཀྱིས་གང་གཱའི་ལྷ་ལ་བཀའ་སྩལ་པ། ཁྱོད་ནི་གྲོང་དང་ཡུལ་འཁོར་གྲོང་
[153a.4]ཁྱེར་ཚིམ་བྱེད་ཅིང་། །ཞིང་རྣང་སཱ་ལུ་ཀུ་མུ་ད་དང་ཨུཏྤལ་སྐྲུན། །ཅི་ཕྱིར་ཡི་དགས་སྐོམ་པས་རབ་ཉེན་ཚིམ་མི་བྱེད། །ཁྱོད་ལ་བྱིས་པའི་སྐྱེ་བོ་སྡུག་བསྔལ་སྙིང་རྗེ་མེད། །གང་གཱའི་ལྷས་གསོལ་པ། བྱིས་པའི་སྐྱེ་བོ་ལ་བདག་འཇིགས་པས་མ་ལགས་ཤིང་། །ཚིག་རྩུབ་སྒྱུས་ཀྱང་མི་
[153a.5]མཐུན་ཆབ་གཏོང་མི་བགྱིད་དེ། །ནོངས་བགྱིས་སྒྲིབ་པ་ཆེན་པོས་བསྒྲིབས་པ་འདི་དག་ལ། །ཆུ་བོ་སྐམས་གྱུར་འདི་ལ་བདག་གིས་ཅི་ཞིག་ནོངས། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་ཆེན་པོ་ཡི་དགས་རྣམས་ལ་ཆུ་
[153a.6]ལུད་ཅིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ཀྱི་ལྟར་མཉན་ནས་ཡི་དགས་རྣམས་ལ་ཆུ་བླུད་པར་བརྩམས་པ་དང་། ཡི་དགས་དེ་རྣམས་ཀྱི་ཁ་ཁབ་ཀྱི་མིག་ཙམ་པོ་དག་བསྐྱེད་པར་མ་ནུས་སོ། །དེ་ནས་བཅོམ་ལྡན་འདས་ཀྱི་
[153a.7]རྫུ་འཕྲུལ་གྱིས་དེ་རྣམས་ཀྱི་ཁ་བསྐྱེད་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་ཆུ་བླུད་པ་དང་། དེ་རྣམས་སྐོམ་པས་ཉེན་པས་མང་དུ་འཐུངས་པས་ལྟོ་རྒྱས་པར་གྱུར་ཏོ། །དེ་ནས་བཅོམ་ལྡན་འདས་ལ་སེམས་དང་བ་བསྐྱེད་ནས་ཤིའོ་ཞེས་བྱ་བ་ནས། བདེན་པ་མཐོང་ནས་རང་གི་གནས་སུ་
[153b]
[153b.1]སོང་ངོ་། །ཞེས་བྱ་བའི་བར་གོང་མ་བཞིན་དུའོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཡི་དགས་འདི་རྣམས་ཀྱིས་ལས་ཅི་ཞིག་བགྱིས་ན་དེས་ན་ཡི་དགས་རྣམས་སུ་སྐྱེས་ལགས། ལས་ཅི་ཞིག་བགྱིས་
[153b.2]ན་དེས་ན་ལྷ་རྣམས་སུ་སྐྱེས་ནས་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་དག་ནི་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར། ཞེས་བྱ་བའི་བར་གོང་
[153b.3]མ་བཞིན་དུའོ། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ་ཞེས་བྱ་བའི་བར་གོང་མ་
[153b.4]བཞིན་དུའོ། །དེའི་ཉན་ཐོས་རྣམས་ཀྱིས་དད་པ་ལས་བསླངས་ནས་སངས་རྒྱས་དང་། ཆོས་དང་། དགེ་འདུན་ལ་བྱ་བ་བྱེད་དོ། །གང་གི་ཚེ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གི་བསྟན་པ་རྒྱས་པར་མ་གྱུར་པ་དེའི་ཚེ་དད་པ་འདྲི་བའི་དགེ་སློང་ཡང་ཉུང་བར་གྱུར་
[153b.5]ཏོ། །གང་གི་ཚེ་རྒྱས་པར་གྱུར་པ་དེའི་ཚེ་དད་པ་འདྲི་བའི་དགེ་སློང་ཡང་མང་བར་གྱུར་ཏོ། །ཇི་ཙམ་ན་འདུན་ཁང་ཞིག་ན་དགེ་བསྙེན་ལྔ་བརྒྱ་བྱ་བ་འགའ་ཞིག་གི་ཕྱིར་ལྷགས་ཤིང་འདུས་པར་གྱུར་པ་དང་། དད་པ་འདྲི་བའི་དགེ་སློང་རབ་ཏུ་མང་པོ་དག་དེ་རྣམས་ཀྱི་དྲུང་དུ་སོང་ནས་སྦྱིན་དུ་
[153b.6]གཞུག་པར་འདོད་པ་ན། དེ་རྣམས་ཀྱིས་ཀུན་ནས་དཀྲིས་པ་དྲག་པོས་ངག་རྩུབ་པའི་ལས་ཕྱུང་བ། འོད་སྲུང་གི་དགེ་སྦྱོང་འདི་རྣམས་ནི་ཡི་དགས་རྣམས་སུ་སྐྱེས་པ་བཞིན་རྟག་ཏུ་ལག་པ་ཟེད་པར་བྱེད་དོ་ཞེས་སྨྲས་སོ། །དགེ་སློང་དག་ཇི་སྙམ་དུ་སེམས། དགེ་བསྙེན་ལྔ་བརྒྱ་པོ་གང་
[153b.7]དག་ཡིན་པ་དེ་དག་ནི་ཡི་དགས་ལྔ་བརྒྱ་པོ་འདི་དག་ཉིད་ཡིན་ཏེ། གང་ཡང་འདི་རྣམས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཉན་ཐོས་རྣམས་ལ་ཡི་དགས་ཀྱི་ཚིག་སྨྲས་པའི་ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་ཡི་དགས་རྣམས་སུ་སྐྱེས་པར་གྱུར་ཏེ། ད་
[154a]
[154a.1]ལྟའི་བར་དུ་ཡང་ཡི་དགས་རྣམས་སུ་སྐྱེས་པ་ཡིན་ནོ། །གང་ཡང་ང་ལ་སེམས་མངོན་པར་དད་པར་བྱས་པ་དེས་ན་ལྷ་རྣམས་སུ་སྐྱེས་སོ། །གང་ཡང་དག་པར་རྫོགས་པའི་སངས་རྒྱས་འོད་སྲུང་ལ་སྐྱབས་སུ་འགྲོ་བ་དང་བསླབ་པའི་གཞི་བླངས་པ་དེས་ན་བདེན་
[154a.2]པ་མཐོང་བར་བྱས་སོ། །དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཅག་གིས་དེ་ལྟ་བུ་ལ་བསླབ་པར་བྱའོ། །ཞེས་དེ་སྐད་ཅེས་བཀའ་སྩལ་ཏོ་ཞེས་བྱ་བའི་
[154a.3]བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཆུ་བོ་གང་གཱ་ལས་རྒལ་བ་ན་གླང་པོ་ཆེའི་ལྟ་སྟངས་ཀྱིས་གཡས་ཕྱོགས་ནས་ཆུ་བོ་གང་གཱ་ལ་གཟིགས་པ་དང་། དགེ་སློང་རྣམས་ཀྱིས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཅིའི་སླད་དུ་གཡས་ཕྱོགས་ནས་
[154a.4]ཆུ་བོ་གང་གཱ་ལ་གཟིགས་པར་མཛད། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཅག་ཆུ་བོ་གང་གཱའི་གླེང་གཞི་ཉན་པར་འདོད་དམ། བཅོམ་ལྡན་འདས་ད་དེའི་དུས་ལ་བབ་ལགས་སོ། །བདེ་བར་གཤེགས་པ་ད་དེའི་དུས་ལ་བབ་ལགས་ཏེ། བཅོམ་
[154a.5]ལྡན་འདས་ཀྱིས་ཆུ་བོ་གང་གཱའི་གླེང་གཞི་གང་ལགས་པ་བཤད་ན་དགེ་སློང་རྣམས་ཉན་པར་འགྱུར་ལགས་སོ།། །།འདུལ་བ་གཞི། བམ་པོ་སུམ་བཅུ་རྩ་དགུ་པ། དགེ་སློང་དག་སྔོན་བྱུང་བ་རྒྱལ་པོ་སྨྱུག་སྦམས་ཞེས་བྱ་བ་ཆོས་ཀྱི་རྒྱལ་པོ་ཆོས་དང་ལྡན་པ་ཞིག་བྱུང་སྟེ། 
[154a.6]དེའི་ཡུལ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ། ཤིང་མེ་ཏོག་དང་འབྲས་བུ་རྟག་པ། ལྷ་རྣམས་དུས་དུས་སུ་ཆར་འབེབས་པས་ས་གཞི་ལོ་ཐོག་དང་ལྡན་ཞིང་འཐབ་པ་དང་། ཐབ་མོ་དང་། རྩོད་པ་དང་། འཁྲུག་ལོང་དང་། 
[154a.7]ཆོམ་རྐུན་དང་། མུ་གེ་དང་། ནད་རྣམས་རབ་ཏུ་ཞི་བར་གྱུར་ལ། མི་རྣམས་རྟག་ཏུ་ཆོས་ལ་གཞོལ་བ་ན་ཆོས་ཀྱིས་རྒྱལ་སྲིད་བྱེད་དུ་འཇུག་གོ། །ཇི་ཙམ་ན་རྒྱལ་པོ་དེ་སོ་གའི་དུས་ལ་བབ་ནས་ཤིང་རྣམས་ཀྱི་མེ་ཏོག་ཁ་འབུས་ཤིང་ངང་པ་དང་། ཁྲུང་ཁྲུང་དང་། རྨ་བྱ་དང་། ནེ་ཙོ་དང་། 
[154b]
[154b.1]རི་སྐེགས་དང་། ཁུ་བྱུག་དང་། ཤང་ཤང་ཏེའུ་རྣམས་སྐད་འབྱིན་པའི་ནགས་ཁྲོད་དུ་བཙུན་མོའི་འཁོར་གྱིས་ཡོངས་སུ་བསྐོར་ནས་སྐྱེད་མོས་ཚལ་གྱི་གནས་སུ་སོང་བ་དང་། ཇི་ཙམ་ན་མི་ལུས་གཉེར་མས་གང་བ། མགོ་སྐྱ་བ། ལུས་ཀྱི་ཡན་ལག་རྙིས་པ། དབང་པོ་རྒུད་པ། 
[154b.2]ཤ་སྐེམ་པ། ཞོ་ཤ་ཆུང་བ་ཞིག་ཁར་བ་ལ་བརྟེན་ནས་གོམ་པ་དལ་བུ་དལ་བུས་འགྲོ་བ་ཞིག་མཐོང་ངོ་། །དེ་ནས་རྒྱལ་པོས་བློན་པོ་རྣམས་ལ་སྨྲས་པ། ཤེས་ལྡན་དག་མི་ལུས་གཉེར་མས་གང་བ་མགོ་སྐྱ་བ་ཞེས་བྱ་བ་ནས། ཁར་བ་ལ་བརྟེན་ནས་འགྲོ་བ་འདི་ཅི་ཞིག་ཡིན་ཞེས་བྱ་བའི་བར་
[154b.3]གོང་མ་བཞིན་དུའོ། །དེ་རྣམས་ཀྱིས་སྨྲས་པ། ལྷ་དེ་ནི་འདུ་བྱེད་རྣམས་དེངས་པས་རྒས་འཁོགས་པ་ཞེས་བགྱིའོ། །རྒྱལ་པོས་སྨྲས་པ། ཤེས་ལྡན་དག་ང་ལ་ཡང་འདི་ལྟ་བུའི་ཆོས་འབྱུང་བར་འགྱུར་རམ། དེ་རྣམས་ཀྱིས་སྨྲས་པ། ལྷ་ཆོས་དེ་ནི་ཐུན་མོང་ལགས་སོ། །དེ་
[154b.4]ནས་རྒྱལ་པོ་ཡིད་མི་བདེ་ཞིང་ཆས་པ་དང་ཡང་མི་སྐྱ་བོ་རྦབ་རྦབ་བོ། ལུས་གས་ཤིང་ཧྲུད་ཧྲུད་པོ། ལྟོ་རི་སུལ་ལྟར་འདུག་པ། རྨ་རྣག་གིས་གང་བ། ཡན་ལག་དང་ཉིང་ལག་རྣམས་ལས་འཛག་པ། ལྷན་པ་རྣམས་ཀྱིས་དཀྲིས་པ་ཞིག་ཤུགས་རིང་པོ་རིང་པོར་འབྱིན་ཅིང་ཁར་བ་
[154b.5]ལ་བརྟེན་ནས་འཐེང་ཞིང་འགྲོ་བར་ཆས་པ་མཐོང་ངོ་། །མཐོང་ནས་ཀྱང་བློན་པོ་རྣམས་ལ་སྨྲས་པ། ཤེས་ལྡན་དག་མི་སྐྱ་བོ་བསེང་བསེང་པོ་ཞེས་བྱ་བ་ནས། འཐེང་ཞིང་འགྲོ་བར་ཆས་པ་འདི་ཅི་ཞིག་ཡིན་ཞེས་བྱ་བའི་བར་གོང་མ་བཞིན་དུའོ། །དེ་རྣམས་ཀྱིས་སྨྲས་པ། ལྷ་འདི་
[154b.6]ནི་ནད་ཀྱིས་ཐེབས་པ་ཞེས་བགྱིའོ། །རྒྱལ་པོས་སྨྲས་པ། ཤེས་ལྡན་དག་ང་ལ་ཡང་འདི་ལྟ་བུའི་ཆོས་འབྱུང་བར་འགྱུར་རམ། བློན་པོ་རྣམས་ཀྱིས་སྨྲས་པ། ལྷ་ཆོས་འདི་ནི་ཐུན་མོང་ལགས་ཏེ། ཉེས་པར་སྤྱོད་པའི་ལས་བགྱིས་པ་རྣམས་ལ་སྔོན་གྱི་ལས་ཀྱི་ཉེས་པས་འབྱུང་བར་
[154b.7]འགྱུར་རོ། །རྒྱལ་པོས་བསམས་པ། རྣམ་པ་ཐམས་ཅད་དུ་སྡིག་པ་མི་བྱའོ་སྙམ་དུ་བསམས་ནས་ཆས་པ་དང་། ཡང་དེས་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཀྱིས་ཁྱོགས་བརྒྱན་ནས་གདུགས་དང་། རྒྱལ་མཚན་དང་། འཕན་དང་། 
[155a]
[155a.1]དུང་དང་། རྔ་ཕ་ཊ་ཧ་དང་། སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དག་བུན་ལོང་ཞིང་། མི་བཞིས་བཏེག་ནས་མགྱོགས་མིས་ནི་སྣ་དྲངས། སྐྱེས་བུ་ལག་ན་ཤིང་ཐོགས་པ་ནི་ཕྱི་བཞིན་འབྲང་ཞིང་ཀྱི་ཧུད་ཕ། ཀྱི་ཧུད་སྡུག་པ། ཀྱི་ཧུད་སྤུན། 
[155a.2]ཀྱི་ཧུད་ཇོ་བོ་ཞེས་ཀུན་དུ་ངུད་མོའི་སྒྲ་འདོན་པ་མཐོང་ངོ་། །མཐོང་ནས་ཀྱང་བློན་པོ་རྣམས་ལ་སྨྲས་པ། ཤེས་ལྡན་དག་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཀྱིས་ཁྱོགས་བརྒྱན་ཅིང་ཞེས་བྱ་བ་ནས། ངུད་མོའི་སྒྲ་འདོན་པ་འདི་ཅི་ཞིག་ཡིན་
[155a.3]ཞེས་བྱ་བའི་བར་གོང་མ་བཞིན་དུའོ། །བློན་པོ་རྣམས་ཀྱིས་སྨྲས་པ། ལྷ་འདི་ནི་གུམ་པ་ཞེས་བགྱིའོ། །རྒྱལ་པོས་སྨྲས་པ། ཤེས་ལྡན་དག་ང་ལ་ཡང་འདི་ལྟ་བུའི་ཆོས་འབྱུང་བར་འགྱུར་རམ། དེ་རྣམས་ཀྱིས་སྨྲས་པ། ལྷ་ཆོས་འདི་ནི་ཐུན་མོང་ལགས་སོ། །དེ་ནས་རྒྱལ་
[155a.4]པོས་རྒས་པ་དང་། ནད་པ་དང་། ཤི་བ་ཡང་དག་པར་མཐོང་ནས་ཡིད་བྱུང་སྟེ། བདག་གིས་ཀྱང་འདི་ལྟ་བུའི་ལོངས་སྤྱོད་རྣམས་སྤང་དགོས་སོ་སྙམ་ནས་སླར་ལོག་སྟེ། མྱ་ངན་གྱི་ཁང་པར་ཞུགས་ནས་འདུག་གོ། །དེའི་ཡུལ་ན་བྲམ་ཟེ་དུས་དཔོག་ཅེས་བྱ་བ་ཕྱུག་པ་ནོར་མང་
[155a.5]བ་ལོངས་སྤྱོད་ཆེ་བ་ཞིག་ཡོད་དེ། དེས་ཇི་ལྟར་རྒྱལ་པོས་རྒས་པ་དང་། ནད་པ་དང་། ཤི་བ་མཐོང་སྟེ་ཡིད་བྱུང་ནས་མྱ་ངན་གྱི་ཁང་པར་ཞུགས་ནས་འདུག་པ་ཐོས་སོ། །ཐོས་ནས་ཀྱང་བྲམ་ཟེ་བརྒྱ་སྟོང་དུ་མས་ཡོངས་སུ་བསྐོར་ཅིང་ཤིང་རྟ་རྟ་རྒོད་མ་དང་ལྡན་པ་ཐམས་ཅད་ནས་དཀར་
[155a.6]བའི་ནང་དུ་ཞུགས་ཏེ། གསེར་གྱི་ཁར་བ་དང་རིལ་བ་སྤྱི་བླུགས་ཐོགས་ནས་རྒྱལ་པོ་སྨྱུག་སྦམས་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ལ་བློན་པོ་རྣམས་ཀྱིས་སྨྲས་པ། ལྷ་བྲམ་ཟེ་དུས་དཔོག་ཆབ་སྒོ་ན་མཆིས་སོ། །དེ་ནས་རྒྱལ་པོ་ཕྱིར་བྱུང་ནས་དཀོར་ཁང་དུ་འདུག་པ་དང་། 
[155a.7]བྲམ་ཟེ་དུས་དཔོག་གིས་རྒྱལ་བ་དང་ཚེ་སྤེལ་བ་དག་བྱས་ཏེ་འདུག་ནས་སྨྲས་པ། ལྷ་ཅིའི་སླད་དུ་ཐུགས་ངན་གྱི་ཁང་པར་ཞུགས་ཏེ་བཞུགས། རྒྱལ་པོས་ཇི་ལྟར་གྱུར་པ་ཐམས་ཅད་བྲམ་ཟེ་དུས་དཔོག་ལ་རྒྱས་པར་སྨྲས་པ་དང་། དེས་སྨྲས་པ་ལྷ་འཇིག་རྟེན་ནི་རང་གི་ལས་ཀྱི་འབྲས་
[155b]
[155b.1]བུ་ལ་སྤྱོད་པ་ལགས་པས་འདི་ལ་ཐུགས་ངན་བགྱིར་མ་མཆིས་སོ། །སེམས་ཅན་ལེགས་པའི་ལས་བགྱིད་པ་རྣམས་ཀྱང་མཆིས། ཉེས་པའི་ལས་བགྱིད་པ་རྣམས་ཀྱང་མཆིས། གཉི་གའི་ལས་བགྱིད་པ་ཡང་མཆིས་ཏེ། འཁོར་ལོས་སྒྱུར་བ་རྣམས་ནི་རྟག་ཏུ་ལས་ལེགས་
[155b.2]པ་བགྱིད་དེ། གུམ་ན་ཡང་ལྷ་རྣམས་སུ་སྐྱེ་བར་འགྱུར་རོ། །ལྷ་ཡང་འཁོར་ལོས་སྒྱུར་བ་ལགས་ཏེ། མིའི་བདེ་བ་ཁྱད་པར་དུ་འཕགས་པ་བསྟར་ནས་ལྷའི་བདེ་བ་ཡང་ཉམས་སུ་བསྟར་བར་འགྱུར་མོད་ཀྱི། ལྷ་འོན་ཀྱང་མཐོ་རིས་ཀྱི་ཐེམ་སྐས་སུ་གྱུར་པ་མཆོད་སྦྱིན་ལ་བརྩོན་པར་
[155b.3]མཛོད་ཅིག །དེ་ནས་རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་ཡུལ་ཐམས་ཅད་དུ་དྲིལ་སྒྲོགས་སུ་ཆུག་སྟེ། རྒྱལ་པོ་གཏན་པ་མེད་པའི་མཆོད་སྦྱིན་བྱེད་ཀྱིས་ཁྱེད་ཤོག་ལ་ལོངས་སྤྱོད་ཅིག་ཅེས་སྒོ་ཤིག །དེ་ནས་རྒྱལ་པོས་སྦྱིན་པའི་ཁང་པ་རྩིག་ཏུ་བཅུག་ནས་ཟས་
[155b.4]འདོད་པ་རྣམས་ལ་ནི་ཟས། བཏུང་བ་འདོད་པ་རྣམས་ལ་ནི་བཏུང་བ་བྱིན་ནོ། །དེར་འབྲས་ཁུ་དབོ་བའི་དོང་བྱས་ནས། དེར་དྲོན་པོ་དག་བླུགས་པ་དང་བསིལ་བར་གྱུར་པས་མ་དྲོས་པ་མ་དྲོས་པ་ཞེས་བྱ་བར་གྲགས་སོ། །དེའི་འབྲས་ཁུ་དང་འབྲས་བཀྲུས་པའི་ཁུ་བས་ལོ་བཅུ་
[155b.5]གཉིས་ཚང་པར་བཀང་བས་ལུད་པར་གྱུར་པའི་ཁ་དེ་ནས་འབབ་ཆུར་བབ་པས་འབྲས་ཁུའི་ཆུ་འབྲས་ཁུའི་ཆུ་ཞེས་བྱ་བར་གྲགས་སོ།། །།སྡོམ་ལ། གཞོན་ནུ་བསྐྱེད་དང་གླང་ཆེན་སྒྲ། །དཔུང་རྒྱན་ལྡན་དང་ནོར་བུ་ཅན། །ས་ལ་སྟོབས་དང་ས་ལའི་སྟོབས། །(གསར་,གསེར་)བྲེ་
[155b.6]དང་ནི་གནས་བཅས་དང་། །ཐུག་པ་དང་ནི་མཉན་ཡོད་དང་། །མ་དྲོས་གྲོང་ཁྱེར་བིན་དུ་དང་། །ཡངས་པ་ཅན་ནི་ཐ་མ་ཡིན། །དེ་ནས་བཅོམ་ལྡན་འདས་ཡུལ་གཞོན་ནུ་བསྐྱེད་པར་གཤེགས་ནས་གཞོན་ནུ་བསྐྱེད་པར་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་
[155b.7]དགའ་བོ་ཕྱོགས་འདིར་རྒྱལ་པོ་གསོ་སྦྱོང་འཕགས་ཞེས་བྱ་བ་བཙས་ནས་འདི་ཉིད་དུ་ཆེན་པོར་གྱུར་ཏོ། །དེས་ན་གྲོང་ཁྱེར་ཡང་གཞོན་ནུ་བསྐྱེད་པ་ཞེས་བྱ་བར་གྲགས་སོ། །ཀྲུང་ཀྲུང་སྒྲ་ཅན་དུ་གཤེགས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་
[156a]
[156a.1]ལ་བཀའ་སྩལ་པ། ཀུན་དགའ་བོ་ཀྲུང་ཀྲུང་སྒྲ་འདིར་རྒྱལ་པོ་གསོ་སྦྱོང་འཕགས་ཀྱི་གླང་པོ་ཆེ་དམ་པས་ཀྲུང་ཀྲུང་ཞེས་བྱ་བའི་སྐད་ཕྱུང་བས། ཀྲུང་ཀྲུང་ཅན་ཀྲུང་ཀྲུང་ཅན་ཞེས་བྱ་བར་གྲགས་སོ། །དཔུང་རྒྱན་ལྡན་དུ་གཤེགས་ནས་དཔུང་རྒྱན་ལྡན་
[156a.2]གྱི་ཕྱོགས་ཞིག་ཏུ་འཛུམ་པ་མཛད་དོ། །ཞེས་བྱ་བ་ནས་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །ནོར་བུ་ཅན་དུ་གཤེགས་ནས་ནོར་བུ་ཅན་དུ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ནོར་བུ་ཅན་འདིར་བྱང་ཆུབ་སེམས་དཔས་ནོར་
[156a.3]བུ་མང་པོའི་མཆོད་སྦྱིན་བྱས་པས་ནོར་བུ་ཅན་ཞེས་བྱ་བར་གྲགས་སོ། །ས་ལའི་སྟོབས་སུ་གཤེགས་ནས། ས་ལའི་སྟོབས་ཀྱི་ཕྱོགས་ཞིག་ཏུ་འཛུམ་པ་མཛད་ནས་ཞེས་བྱ་བ་ནས་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །གསེར་གྱི་བྲེར་གཤེགས་
[156a.4]ནས་ཀུན་དགའ་བོ་གསེར་གྱི་བྲེ་འདིར་བྱང་ཆུབ་སེམས་དཔས་གསེར་མང་པོ་མཆོད་སྦྱིན་བྱས་པས་ད་དུང་ཡང་བྲམ་ཟེ་རྣམས་གསེར་བྲེས་འཇལ་ཞིང་འགེད་པས་གསེར་གྱི་བྲེ་གསེར་གྱི་བྲེ་ཞེས་བྱ་བར་གྲགས་སོ། །གནས་བཅས་སུ་གཤེགས་ནས་གནས་བཅས་སུ་ཚེ་དང་ལྡན་པ་ཀུན་དགའ་བོ་
[156a.5]ལ་བཀའ་སྩལ་པ། ཀུན་དགའ་བོ་གནས་བཅས་འདིར་རྒྱལ་པོ་གསོ་སྦྱོང་འཕགས་ཞེས་བྱ་བ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ་ན་རྒྱལ་སྲིད་བྱེད་དུ་འཇུག་གོ། །དེ་དུས་གཞན་ཞིག་ན་སྤྱི་བོར་ཤ་རྨེན་འཇམ་
[156a.6]ཞིང་ཤིན་ཏུ་འཇམ་པ་ཞིག་སྐྱེས་ཏེ། དཔེར་ན་ཤིང་བལ་གྱི་འདའ་བའམ་རས་བལ་གྱི་འདའ་བ་བཞིན་དུ་ཅུང་ཟད་ཀྱང་གནོད་པ་སྐྱེད་པར་མི་བྱེད་དོ། །དེ་ཡོངས་སུ་སྨིན་ནས་བརྟོལ་བ་ལས་གཞོན་ནུ་ཞིག་བྱུང་ན། གཟུགས་བཟང་བ་མཛེས་པ་བལྟ་ན་སྡུག་པ། པགས་
[156a.7]པའི་མདོག་གསེར་འདྲ་བ་ཞེས་བྱ་བ་ནས་ཡན་ལག་ཐམས་ཅད་དང་ལྡན་པ་ཞེས་བྱ་བའི་བར་གོང་མ་བཞིན་དུ་སྟེ། །སྤྱི་བོ་སྐྱེས་སྤྱི་བོ་སྐྱེས་ཞེས་བྱ་བར་གྲགས་སོ། །རྒྱལ་པོ་གསོ་སྦྱོང་འཕགས་ཀྱིས་གཞོན་ནུ་བྱུང་མ་ཐག་ཏུ་བཙུན་མོའི་འཁོར་དྲུག་ཁྲིའི་ནང་དུ་བཀྲི་བ་དང་། 
[156b]
[156b.1]མཐོང་མ་ཐག་ཏུ་བཙུན་མོ་དེ་ཐམས་ཅད་ཀྱི་ནུ་མ་ལས་འོ་མ་ཟགས་ནས་སོ་སོ་ནས་སྨྲས་པ། ང་ལས་ནུ། ང་ལས་ནུ་ཞེས་སྨྲས་པས། ང་ལས་ནུ་ང་ལས་ནུ་ཞེས་བྱ་བར་གྲགས་སོ། །དེ་ལ་ཁ་ཅིག་གིས་ནི་སྤྱི་བོ་སྐྱེས། ཁ་ཅིག་གིས་ནི་ང་ལས་ནུ་ཞེས་བྱ་བར་
[156b.2]ཤེས་སོ། །གཞོན་ནུ་ང་ལས་ནུ་ཡུལ་ཞིག་ཏུ་སོང་བ་དང་། རྒྱལ་པོ་གསོ་སྦྱོང་འཕགས་ན་བར་གྱུར་ནས། དེ་རྩ་བ་དང་། སྡོང་བུ་དང་། ལོ་མ་དང་། མེ་ཏོག་དང་། འབྲས་བུའི་སྨན་གྱིས་བཀུར་སྟི་བྱས་ཀྱང་། དེ་སླར་ཐུ་བར་གྱུར་ནས། དེས་བློན་པོ་རྣམས་ལ་བསྒོ་བ། 
[156b.3]ཤེས་ལྡན་དག་མྱུར་དུ་གཞོན་ནུ་ལ་རྒྱལ་སྲིད་ཀྱི་དབང་བསྐུར་བས་དབང་སྐུར་ཅིག །ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་ཕོ་ཉ་བཏང་ནས་རྒྱལ་པོ་གསོ་སྦྱོང་འཕགས་པ་སྙུང་བར་གྱུར་ནས་དེས་བཀའ་སྩལ་པ། གཞོན་ནུ་སྤྱན་དྲོངས་ལ་རྒྱལ་སྲིད་ཀྱི་དབང་བསྐུར་
[156b.4]བ་ཉམས་སུ་མྱོང་བར་གྱིས་ཤིག་ཅེས་བྱུང་གིས། དེ་བས་ན་གཞོན་ནུ་མྱུར་དུ་གཤེགས་པའི་རིགས་སོ་ཞེས་སྤྲིང་ངོ་། །དེ་ཆས་པ་ན་རྒྱལ་པོ་གསོ་སྦྱོང་འཕགས་ཤིའོ། །དེ་ནས་ཡང་བློན་པོ་རྣམས་ཀྱིས་ཡང་དེ་ལ་ཕོ་ཉ་བཏང་སྟེ། གཞོན་ནུ་ཁྱེད་ཀྱི་ཡབ་ནོངས་ཀྱིས་གཤེགས་
[156b.5]ཏེ་རྒྱལ་སྲིད་བཞེས་སུ་གསོལ་ཞེས་སྤྲིང་བ་དང་། གཞོན་ནུ་ང་ལས་ནུས་བསམས་པ། བདག་གི་ཡབ་ནི་ནོངས་ན་བདག་དེར་ཇི་སྟེ་འགྲོ་སྙམ་དུ་བསམས་ནས་དེ་ཉིད་ན་འདུག་པ་དང་། ཡང་བློན་པོ་རྣམས་འདུས་ནས་བློན་པོའི་གཙོ་བོ་ཕོ་ཉར་བཏང་ནས་དེ་སོང་སྟེ་སྨྲས་པ། 
[156b.6]གཞོན་ནུ་གཤེགས་ལ་རྒྱལ་སྲིད་བཞེས་སུ་གསོལ། དེས་སྨྲས་པ། གལ་ཏེ་བདག་གིས་ཆོས་བཞིན་གྱིས་རྒྱལ་སྲིད་འཐོབ་ན་འདི་ཉིད་དུ་རྒྱལ་སྲིད་ཀྱི་དབང་བསྐུར་བ་འོང་བར་འགྱུར་རོ། །བློན་པོ་རྣམས་ཀྱིས་སྤྲིང་བ། ལྷ་རྒྱལ་སྲིད་ཀྱི་དབང་བསྐུར་བ་ལ་ནི་མང་དུ་འཚལ་ཏེ། 
[156b.7]རིན་པོ་ཆེའི་གཅལ་དང་། སེང་གེའི་ཁྲི་དང་། གདུགས་དང་། ཅོད་པན་དང་། དཔུང་རྒྱན་གྱིས་ཕོ་བྲང་གི་ནང་དུ་རྒྱལ་སྲིད་དབང་བསྐུར་འཚལ་ལོ། །དེ་བས་ན་གཞོན་ནུ་འདི་ཉིད་དུ་གཤེགས་པའི་རིགས་སོ། །དེས་སྨྲས་པ། གལ་ཏེ་བདག་གིས་ཆོས་བཞིན་གྱིས་
[157a]
[157a.1]རྒྱལ་སྲིད་འཐོབ་པར་འགྱུར་ན་ཐམས་ཅད་འདི་ཉིད་དུ་འོང་གྲང་། གཞོན་ནུ་ང་ལས་ནུའི་མདུན་ནས་འགྲོ་བ་གནོད་སྦྱིན་ལྷ་གནས་ཞེས་བྱ་བ་དེས་རིན་པོ་ཆེའི་གཅལ་དང་། སེང་གེའི་ཁྲི་དེ་ཉིད་དུ་བླངས་སོ། །ཕོ་བྲང་ན་གནས་པ་རྣམས་ཀྱིས་ཀྱང་
[157a.2]གདུགས་དང་། ཅོད་པན་དང་། དཔུང་རྒྱན་ཁྱེར་ཏེ་རང་ལྷགས་ཏེ་ཕོ་བྲང་ན་གནས་པ་རང་ལྷགས་ཤིང་རང་ལྷགས་པས་གནས་བཅས་གནས་བཅས་ཞེས་བྱ་བར་གྲགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་
[157a.3]དགའ་བོ་མཉན་ཡོད་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་མཉན་ཡོད་ནས་རྒྱུ་ཞིང་གཤེགས་པ་དང་། ཇི་ཙམ་ནས་ཕྱོགས་ཤིག་ན་བྲམ་ཟེ་ཞིག་
[157a.4]ཟན་མ་ཟོས་པར་ཞིང་རྨེད་པ་ན། དེའི་ཆེད་དུ་བུ་མོ་ཞིག་ཐུག་པ་ཁྱེར་ཏེ་འོངས་སོ། །བཅོམ་ལྡན་འདས་ཀྱང་ཕྱོགས་དེ་ཉིད་དུ་གཤེགས་སོ། །དེ་ནས་བྲམ་ཟེས་སངས་རྒྱས་བཅོམ་ལྡན་འདས་ཀྱི་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ལེགས་པར་
[157a.5]བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །མཐོང་མ་ཐག་ཏུ་ཡང་དེ་བཅོམ་ལྡན་འདས་ལ་དད་པ་སྐྱེས་ཏེ། ཇི་ལྟར་
[157a.6]དགེ་བའི་རྩ་བ་བསགས་པའི་སེམས་ཅན་ལ་ཐོག་མར་སངས་རྒྱས་མཐོང་བ་དེ་ལྟར་ནི་ལོ་བཅུ་གཉིས་སུ་ཞི་གནས་གོམས་པར་བྱས་པ་ལ་སེམས་ལས་སུ་རུང་བ་སྐྱེ་བ་དང་། བུ་མེད་པ་བུ་རྙེད་པ་དང་། དབུལ་པོས་ནོར་གྱི་གཏེར་མཐོང་བ་དང་། རྒྱལ་སྲིད་ལ་དགའ་བ་རྒྱལ་སྲིད་
[157a.7]ཀྱི་དབང་བསྐུར་བ་ནི་དེ་ལྟ་མ་ཡིན་ནོ། །དེས་ཐུག་པ་དེ་ཁྱེར་ཏེ་མྱུར་བ་མྱུར་བར་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་འདི་ནི་ཐུག་པ་ལགས་ཏེ། གལ་ཏེ་ཤེས་ལྡན་གཽ་ཏ་མ་བདག་ལ་
[157b]
[157b.1]ཐུགས་བརྩེ་ན་འཇམས་གསོལ་ཅིག །དེ་ནས་བཅོམ་ལྡན་འདས་ཀྱིས་བྲམ་ཟེ་དེ་ལ་ཁྲོན་པ་རྙིང་པ་ཞིག་བསྟན་ནས། བྲམ་ཟེ་ཁྱོད་ཀྱིས་གལ་ཏེ་ཡོངས་སུ་བཏང་ན་ཁྲོན་པ་རྙིང་པ་འདིར་ལུགས་ཤིག །དེས་ཁྲོན་པ་རྙིང་པ་དེར་བླུགས་སོ་དེས་ཁྲོན་པ་རྙིང་པ་དེར་བླུགས་
[157b.2]པ་དང་། འདི་ལྟར་ཡང་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་ཁྲོན་པ་རྙིང་པ་དེ་ཐུག་པས་གང་ནས་རླངས་པ་འཐུལ་ཞིང་འདུག་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་བྲམ་ཟེ་དེ་བོས་ནས་བྲམ་ཟེ་ཐུག་པ་བྲིམས་ཤིག །དེས་བྲིམ་
[157b.3]པར་བརྩམས་པ་ན་བཅོམ་ལྡན་འདས་ཀྱིས་ཇི་ལྟར་དགེ་འདུན་ཐམས་ཅད་ཀྱིས་འཐུངས་ཀྱང་ཁྲོན་པ་རྙིང་པ་དེ་དེ་བཞིན་དུ་ཐུག་པས་གང་ནས་རླངས་པ་འཐུལ་ཞིང་འདུག་པར་འགྱུར་བ་དེ་ལྟར་བྱིན་གྱིས་བརླབས་སོ། །དེ་ནས་བྲམ་ཟེ་དེ་ལྷག་པར་ཡང་མངོན་པར་དད་པར་གྱུར་ཏེ། 
[157b.4]བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ་ཆོས་མཉན་པའི་ཕྱིར་སྤྱན་སྔ་ན་འདུག་པ་དང་། བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་འདྲ་བར་འཕགས་པའི་བདེན་པ་བཞི་སོ་སོར་རྟོགས་པར་འགྱུར་
[157b.5]བའི་ཆོས་བཤད་པ་མཛད་པས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ནི་འཕགས་སོ། །མངོན་པར་འཕགས་
[157b.6]སོ། །ཞེས་བྱ་བའི་བར་གོང་མ་བཞིན་དུའོ། །བདག་ནི་བཅོམ་ལྡན་འདས་དང་ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་
[157b.7]ལགས་སོ། །དེ་ནས་བྲམ་ཟེ་དེ་ཚོང་པ་ཁེ་སྤོགས་རྙེད་པ་ལྟ་བུ་དང་། ཞིང་པ་ལོ་ཐོག་ལེགས་པ་ལྟ་བུ་དང་། དཔའ་བོ་གཡུལ་ངོར་རྒྱལ་བ་ལྟ་བུ་དང་། ནད་པ་ནད་ཐམས་ཅད་ལས་ཐར་བ་ལྟ་བུར་གྱུར་ནས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་
[158a]
[158a.1]རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །ཇི་ཙམ་ན་ཞིང་དྲུང་དུ་ཕྱིན་པ་དང་། ཞིང་དེ་ལ་གསེར་གྱི་ནས་ཤེ་དག་སྐྱེས་པར་མཐོང་ངོ་། །མཐོང་ནས་ཀྱང་ཡ་མཚན་
[158a.2]སྐྱེས་ནས་མིག་བགྲད་དེ་ཚིགས་སུ་བཅད་པས་སྨྲས་པ། ཀྱེ་མ་ཡོན་ཏན་རང་བཞིན་ཞིང་། །ཉེས་ཀུན་རྣམ་པར་སྤངས་པ་ལ། །བདག་གིས་དེ་རིང་ས་བོན་བཏབ། །དེ་རིང་ཉིད་དུ་འབྲས་བུ་ཐོབ། །དེ་ནས་བྲམ་ཟེ་དེ་རིངས་པ་རིངས་པར་རྒྱལ་པོའི་དྲུང་དུ་སོང་ནས་
[158a.3]སོན་པ་དང་། རྒྱལ་བ་དང་ཚེ་སྤེལ་བ་དག་བྱས་ནས་རྒྱལ་པོ་ལ་སྨྲས་པ། ལྷ་བདག་གིས་སྩང་ནས་སྩལ་བ་དེ་རྣམས་གསེར་ཤེ་དག་ཏུ་གྱུར་གྱིས་དེ་ལ་སྤྱན་ཞིག་བསྐོ་བར་གསོལ། རྒྱལ་པོས་སྤྱན་བསྐོས་ཏེ་བཏང་བ་དང་། བྲམ་ཟེས་ཕུང་པོར་བྱས་ཏེ། བགོས་པ་ལས་
[158a.4]རྒྱལ་པོའི་སྐལ་བ་ནས་ཐ་མལ་པར་གྱུར་ནས། སྤྱན་གྱིས་རྒྱལ་པོ་ལ་རིག་པར་བྱས་པ་དང་། རྒྱལ་པོས་བསྒོ་བ། ཡང་བགོས་ཤིག །ཡང་བགོས་པ་དང་། དེ་བཞིན་དུ་རྒྱལ་པོའི་སྐལ་བ་ནི་ནས་ཐ་མལ་པར་གྱུར་ནས། དེ་ལྟར་ལན་བདུན་གྱི་བར་དུ་བགོས་ན་དེ་ཁོ་ན་
[158a.5]བཞིན་དུ་ནས་སུ་གྱུར་པ་དང་། རྒྱལ་པོ་ངོ་མཚར་སྐྱེས་ནས་དེ་བདག་ཉིད་སོང་སྟེ་བལྟས་ན་དེ་བཞིན་དུ་གྱུར་ནས་དེས་བྲམ་ཟེ་དེ་ལ་སྨྲས་པ། བྲམ་ཟེ་འདི་ནི་ཁྱོད་ཀྱི་བསོད་ནམས་ལས་སྐྱེས་པ་ཡིན་གྱིས། རྒྱལ་པོའི་སྐལ་བ་ཐོང་ལ་ཁྱོད་ཀྱིས་ཅི་དཔགས་པ་དེ་ཁོ་བོ་ལ་བྱིན་ཅིག །
[158a.6]དེ་ནས་བྲམ་ཟེ་དེ་ཤིན་ཏུ་མགུ་བས་ཅི་བྱིན་པ་དེ་དག་གསེར་གྱི་ནས་ཤེ་དག་ཏུ་གྱུར་ཏོ། །དེ་ནས་བཅོམ་ལྡན་འདས་གཤེགས་པ་དང་། ཇི་ཙམ་ན་ཕྱོགས་གཞན་ཞིག་ན་ཞིང་པ་སྐྱ་བོ་རྦབ་རྦབ་པོ་རྐང་པ་དང་ལག་པ་སེར་ག་བྱུང་བ། ཤ་ནའི་རས་ཀྱི་སྨད་གཡོགས་གྱོན་པ་ལྔ་བརྒྱ་
[158a.7]ཞིང་རྨེད་དོ། །རྨོན་པ་དེ་དག་ཀྱང་ལྕག་གཟེར་བུ་ཅན་གྱིས་གཞུས་པས། ལུས་སྨས་ཤིང་རྨ་བྱུང་བས་རྣག་འཛག་ལ་སྔམ་པ་འདོན་བཞིན་དུ་ཞིང་རྨོད་དོ། །ཞིང་པ་དེ་རྣམས་ཀྱིས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་
[158b]
[158b.1]པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་ཞེས་བྱ་བ་ནས། དགེ་བའི་རྩ་བ་བསགས་པའི་སེམས་ཅན་རྣམས་ལ་ཐོག་མར་
[158b.2]སངས་རྒྱས་མཐོང་བ་ནི་ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་གང་ན་བ་དེར་དོང་བ་དང་། བཅོམ་ལྡན་འདས་ཀྱིས་རྒྱང་རིང་པོ་ཁོ་ན་ནས་ཞིང་པ་རྣམས་འོང་བ་གཟིགས་སོ། །གཟིགས་ནས་ཀྱང་གདུལ་བའི་དོན་དུ་ལམ་ལ་བཟུར་ནས་དགེ་སློང་གི་དགེ་
[158b.3]འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་ཞིང་པ་དེ་རྣམས་ཀྱིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ཀྱིས་ཞིང་པ་དེ་རྣམས་ཀྱི་བསམ་པ་དང་། བག་ལ་ཉལ་དང་། 
[158b.4]ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་
[158b.5]ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེ་རྣམས་ཀྱིས་བདེན་པ་མཐོང་ནས་ཞེས་བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་ལེགས་པར་གསུངས་
[158b.6]པའི་ཆོས་འདུལ་བ་ལ་བདག་ཅག་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་ཅག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །བཅོམ་ལྡན་འདས་ཀྱིས་དེ་རྣམས་དགེ་སློང་ཚུར་ཤོག་ཅེས་བྱ་བས་རབ་
[158b.7]ཏུ་ཕྱུང་ངོ་ཞེས་བྱ་བ་ནས། སངས་རྒྱས་དགོངས་པས་ལུས་གཟུགས་བཀབ་པར་གྱུར་ཅེས་བྱ་བའི་བར་གོང་མ་བཞིན་དུའོ། །བཅོམ་ལྡན་འདས་ཀྱིས་དེ་རྣམས་ལ་གདམས་ངག་བྱིན་ནས་དེ་རྣམས་ཀྱིས་འབད་པ་དང་། བརྩལ་བ་དྲག་པོ་ཞེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ། །
[159a]
[159a.1]ཞེས་བྱ་བའི་བར་གོང་མ་བཞིན་དུའོ། །གླང་དེ་དག་ཀྱང་གཉའ་ཤིང་དང་། རུ་ཐག་བཅད་ནས་བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས་བཅོམ་ལྡན་འདས་ལ་ཀུན་ནས་བསྐོར་ཏེ་འདུག་པ་དང་། བཅོམ་ལྡན་འདས་ཀྱིས་དེ་རྣམས་ལ་ཚིག་གསུམ་
[159a.2]གྱི་ཆོས་བཤད་པས་ཞེས་བྱ་བའི་བར་གོང་མ་བཞིན་དུའོ། །དཔེར་ན་ཆུ་བོ་གང་གཱ་རྒལ་ཏེ་གཤེགས་པ་ན་ངང་པ་དང་། ཉ་དང་། རུ་སྦལ་རྣམས་ཀྱིས་བདེན་པ་མཐོང་ནས་རང་གི་གནས་སུ་སོང་བ་བཞིན་ནོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་
[159a.3]སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་སྔོན་ཞིང་པ་བགྱིད་བགྱིད་པའི་དགེ་སློང་འདི་དག་གིས་ལས་ཅི་ཞིག་བགྱིས་ན། ལས་དེས་ཞིང་པར་གྱུར་ནས་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་སྟེ། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་
[159a.4]མངོན་སུམ་དུ་བགྱིས་ལགས། སྔོན་གླང་བགྱིད་བགྱིད་པའི་ལྷའི་བུ་འདི་དག་གིས་ཀྱང་ལས་ཅི་ཞིག་བགྱིས་ན། དེས་ན་གླང་རྣམས་སུ་སྐྱེས་ཤིང་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་
[159a.5]བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན། སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། 
[159a.6]ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ། །ཞེས་བྱ་བའི་བར་གོང་མ་བཞིན་དུའོ། །དེའི་བསྟན་པ་ལ་ཞིང་པ་ལྔ་བརྒྱ་པོ་འདི་རྣམས་རབ་ཏུ་བྱུང་བར་གྱུར་ཏེ། དེ་ན་འདི་དག་གིས་མ་བཀླགས་མ་བཏོན། 
[159a.7]ཡིད་ལ་བྱ་བ་གོམས་པར་མ་བྱས་སོ། །འོན་ཀྱང་དད་པས་བྱིན་པ་ཟོས་ཤིང་ཟོས་ནས་འདུ་འཛི་ལ་ཆགས་ཏེ་ལེ་ལོས་དུས་འདས་པར་བྱས་སོ། །དགེ་སློང་དག་ཇི་སྙམ་དུ་སེམས། དགེ་སློང་ལྔ་བརྒྱ་པོ་གང་ཡིན་པ་དེ་ནི་ཞིང་པ་ལྔ་བརྒྱ་པོ་འདི་དག་ཉིད་ཡིན་ནོ། །གཙུག་ལག་ཁང་གི་
[159b]
[159b.1]བདག་པོ་གང་ཡིན་པ་དེ་ནི་ཞིང་པ་འདི་དག་གང་གི་ཡིན་པའི་ཁྱིམ་བདག་འདི་ཉིད་ཡིན་ཏེ། གང་ཡང་འདི་དག་གིས་གཙུག་ལག་ཁང་གི་བདག་པོའི་དད་པས་བྱིན་པ་ཟོས་ནས་མ་བཀླགས་མ་བཏོན། ཡིད་ལ་བྱ་བ་གོམས་པར་མ་བྱས་ལ། འདུ་འཛི་ལ་ཆགས་ཏེ། 
[159b.2]ལེ་ལོས་དུས་འདས་པར་བྱས་པའི་ལས་དེས་ན་ཚེ་རབས་ལྔ་བརྒྱར་གཙུག་ལག་ཁང་གི་བདག་པོ་དེའི་ཞིང་པ་རྣམས་སུ་གྱུར་ཏེ། ད་ལྟའི་བར་དུ་ཡང་ཞིང་པར་སྐྱེས་པ་ཡིན་ནོ། །འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་
[159b.3]ནས་ཚངས་པར་སྤྱོད་པ་སྤྱོད་པ་དེས་ན་ད་ལྟར་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་སོ། །སྔོན་གླང་བྱེད་བྱེད་པའི་ལྷའི་བུ་འདི་རྣམས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་
[159b.4]བྱུང་བར་གྱུར་ཏེ། འདི་དག་གིས་དེ་ན་བསླབ་པའི་གཞི་ཕྲ་མོ་ཕྲ་མོ་རྣམས་དྲལ་བས་ལས་དེས་ན་གླང་རྣམས་སུ་སྐྱེས་སོ། །གང་ཡང་ང་ལ་སེམས་མངོན་པར་དད་པར་བྱས་པ་དེས་ན་ལྷ་རྣམས་སུ་སྐྱེས་སོ། །གང་ཡང་དག་པར་རྫོགས་པའི་སངས་རྒྱས་འོད་སྲུང་ལས་ཚངས་
[159b.5]པར་སྤྱོད་པ་སྤྱད་ཅིང་བསྲུངས་པས་ད་ལྟར་ལྷའི་བུར་གྱུར་ནས་བདེན་པ་མཐོང་བར་བྱས་སོ། །དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཅག་གིས་དེ་ལྟ་བུ་
[159b.6]ལ་བསླབ་པར་བྱའོ་ཞེས་དེ་སྐད་ཅེས་བཀའ་སྩལ་ཅེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཆུ་མངས་གང་ན་བ་དེར་འདོང་ངོ་། །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་
[159b.7]ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་ཆུ་མངས་སུ་གཤེགས་པ་དང་། ཕྱོགས་གཞན་ཞིག་ན་བྲམ་ཟེ་ཞིག་ཞིང་རྨེད་དོ། །དེ་ནས་བྲམ་ཟེ་དེས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་
[160a]
[160a.1]ནས་བརྒྱན་པ། དཔེ་བྱད་བཟང་པོ་བརྒྱད་བཅུས་བརྒྱན་པ་ཞེས་བྱ་བ་ནས་ཀུན་ནས་བཟང་བ་མཐོང་ངོ་། །ཞེས་བྱ་བའི་བར་གོང་མ་བཞིན་དུའོ། །དེས་བསམས་པ། གལ་ཏེ་ཤེས་ལྡན་གཽ་ཏ་མའི་དྲུང་དུ་ཕྱག་འཚལ་དུ་སོང་ན་ནི་བདག་གི་ལས་
[160a.2]འཆོར་ལ། འོན་ཏེ་ཕྱག་འཚལ་དུ་མ་སོང་ན་ནི་བསོད་ནམས་ཡོངས་སུ་ཉམས་པར་འགྱུར་ན། དེ་ལ་གང་གིས་ན་ལས་ཀྱང་མི་འཆོར་ལ་བསོད་ནམས་ཀྱང་ཡོངས་སུ་ཉམས་པར་མི་འགྱུར་བའི་ཐབས་བཟང་པོ་ཅི་ཡོད་སྙམ་པ་ལས་དེ་བློ་སྐྱེས་པ། འདི་ཉིད་ན་འདུག་བཞིན་དུ་
[160a.3]ཕྱག་བྱས་ན་དེ་ལྟ་ན་ལས་ཀྱང་མི་འཆོར་ལ། བསོད་ནམས་ཀྱང་ཡོངས་སུ་ཉམས་པར་མི་འགྱུར་རོ་སྙམ་ནས། དེས་ཇི་ལྟར་ལྕག་གཟེར་བུ་ཅན་ཉིད་ཐོགས་ཤིང་གནས་དེ་ཉིད་དུ་འདུག་བཞིན་དུ་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ་ཞེས་ཕྱག་བྱས་སོ། །དེ་ནས་
[160a.4]བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བྲམ་ཟེ་འདིས་ཉེས་ཏེ། གལ་ཏེ་ཕ་བི་ལས་ཕྱོགས་འདི་ན་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པར་བཞུགས་སོ་སྙམ་པ་དེ་ལྟ་བུའི་སོ་སོ་རང་
[160a.5]གིས་རིགས་པའི་ཡེ་ཤེས་ཤིག་ཡོད་པར་གྱུར་ན་ངའི་སྤྱན་སྔར་འོངས་ཏེ་ཕྱག་བྱས་པ་ཞིག །དེ་ལྟ་ན་ཕ་བིས་ཡང་དག་པར་རྫོགས་པའི་སངས་རྒྱས་གཉིས་ལ་ཕྱག་བྱས་པར་འགྱུར་བ་ཞིག །དེ་ཅིའི་ཕྱིར་ཞེ་ན། ཀུན་དགའ་བོ་ཕྱོགས་འདི་ན་ཡང་དག་པར་རྫོགས་པའི་སངས་རྒྱས་འོད་
[160a.6]སྲུང་གི་རིང་བསྲེལ་གྱི་ཚོགས་མ་ཞིག་པ་བཞུགས་པའི་ཕྱིར་རོ། །དེ་ནས་ཚེ་དང་ལྡན་པ་ཀུན་དགའ་བོས་མྱུར་བ་མྱུར་བར་བླ་གོས་བཞི་ལྟབ་ཏུ་བྱས་ཏེ་བཏིང་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གདན་བཤམས་པ་ཉིད་ལ་བཞུགས་སུ་གསོལ། དེས་ན་ས་
[160a.7]ཕྱོགས་འདིར་ཡང་དག་པར་རྫོགས་པའི་སངས་རྒྱས་གཉིས་ཀྱིས་ལོངས་སྤྱད་པར་འགྱུར་ལགས་ཏེ། གང་ཡང་ཡང་དག་པར་རྫོགས་པའི་སངས་རྒྱས་འོད་སྲུང་དང་། གང་ཡང་ད་ལྟར་བཅོམ་ལྡན་འདས་ཀྱིས་སོ། །བཅོམ་ལྡན་འདས་ཀྱི་གདན་བཤམས་པ་ཉིད་ལ་བཞུགས་སོ། །
[160b]
[160b.1]བཞུགས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་རྣམས་ལྟ་བར་འདོད་དམ། བཅོམ་ལྡན་འདས་ད་དེའི་དུས་ལ་བབ་ལགས་སོ། །བདེ་བར་གཤེགས་པ་ད་དེའི་དུས་ལ་
[160b.2]བབ་ལགས་ཏེ། བཅོམ་ལྡན་འདས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་གང་དགེ་སློང་རྣམས་ལ་བསྟན་པ་མཐོང་ལགས་ན། དགེ་སློང་རྣམས་སེམས་མངོན་པར་དད་པར་འགྱུར་ལགས་སོ། །བཅོམ་ལྡན་འདས་ཀྱིས་
[160b.3]འཇིག་རྟེན་པའི་ཐུགས་བསྐྱེད་པ་མཛད་དེ། ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་སྲོག་ཆགས་གྲོག་སྦུར་རྣམས་ཀྱིས་ཀྱང་བཅོམ་ལྡན་འདས་ཀྱི་དགོངས་པ་སེམས་ཀྱིས་ཤེས་པར་འགྱུར་བས་ཀླུ་རྣམས་ཀྱིས་བསམས་
[160b.4]པ། བཅོམ་ལྡན་འདས་ཀྱིས་ཅི་ཞིག་གི་ཕྱིར་འཇིག་རྟེན་པའི་ཐུགས་བསྐྱེད་པ་མཛད་སྙམ་ན། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་གཟིགས་པར་བཞེད་པར་མཐོང་ནས། དེ་ནས་དེ་རྣམས་ཀྱིས་ཡང་དག་པར་
[160b.5]རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པར་ཕྱུང་བ་དང་། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་རྟགས་ཟུང་ཤིག །ནུབ་པར་འགྱུར་རོ་ཞེས་པ་དང་ནུབ་བོ། །རྒྱལ་པོ་གསལ་རྒྱལ་གྱིས་བཅོམ་ལྡན་
[160b.6]འདས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ། ཉན་ཐོས་རྣམས་ལ་བསྟན་ཏོ་ཞེས་ཐོས་སོ། །ཐོས་ནས་ཀྱང་ཡང་ངོ་མཚར་སྐྱེས་ནས་བཙུན་མོ་དང་། གཞོན་ནུ་དང་། བློན་པོ་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་
[160b.7]མི་རྣམས་དང་། ལྷན་ཅིག་ཆས་སོ། །དེ་བཞིན་དུ་ལུས་འཕགས་པོ་དང་། ཁྱིམ་བདག་མགོན་མེད་ཟས་སྦྱིན་དང་། དྲང་སྲོང་སྦྱིན་དང་། སོ་ཕག་མཁན་རྙིང་པ་དག་དང་། རི་དགས་འཛིན་གྱི་མ་ས་ག་དང་། སྲོག་ཆགས་བརྒྱ་སྟོང་ཕྲག་དུ་མ་ངོ་མཚར་སྐྱེས་ཏེ་ཆས་སོ། །
[161a]
[161a.1]ཁ་ཅིག་སྔོན་གྱི་དགེ་བའི་རྩ་བས་ཡང་དག་པར་བསྐུལ་བ་དང་། ཇི་ཙམ་ན་དེ་མི་སྣང་བར་གྱུར་ཏོ། །དེ་རྣམས་ཀྱིས་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་ནུབ་པར་གྱུར་ཏོ་ཞེས་ཐོས་
[161a.2]སོ། །ཐོས་ནས་ཀྱང་ཡང་དེ་རྣམས་ཀྱིས་བདག་ཅག་འདིར་ལྷགས་པ་དག་ནི་དོན་མེད་པར་གྱུར་ཏོ་ཞེས་སྡུག་བསྔལ་དང་། ཡིད་མི་བདེ་བ་སྐྱེས་སོ། །དགེ་བསྙེན་ཞིག་གིས་ས་ཕྱོགས་དེར་བསྐོར་བ་བྱས་ནས་སེམས་ལ་སེམས་ཀྱིས་འདི་སྙམ་དུ་མངོན་པར་འདུས་བྱས་ཏེ། 
[161a.3]བདག་གིས་འདི་ལ་གོམ་པ་བོར་བས་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་སྐྱེ་བོའི་ཚོགས་ཆེན་པོ་དེའི་འགྱོད་པ་སྐྱེས་པ་བསལ་བའི་ཕྱིར་དང་། དགེ་བསྙེན་དེའི་བསམ་པ་ཡང་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། མཁས་
[161a.4]པ་གང་ཞིག་རབ་ཏུ་སེམས་དང་བས། །སངས་རྒྱས་མཆོད་རྟེན་ལ་ནི་གོམ་འདོར་ན། །འཛམ་བུའི་ཆུ་བོའི་གསེར་གྱི་སྲང་ཚད་ནི། །སྟོང་ཕྲག་བརྒྱ་ཡང་དེ་དང་མཉམ་པ་མིན། །དགེ་བསྙེན་གཞན་ཞིག་གིས་ཡང་ཕྱོགས་དེར་འཇིམ་པའི་གོང་བུ་གཅིག་བཞག་ནས་སེམས་ཀྱིས་
[161a.5]འདི་སྙམ་དུ་མངོན་པར་འདུས་བྱས་ཏེ། རེ་ཞིག་གོམ་པ་བོར་བའི་བསོད་ནམས་ཀྱང་དེ་སྙེད་དུ་བཅོམ་ལྡན་འདས་ཀྱིས་གསུངས་ན། འདི་ལ་འཇིམ་པའི་གོང་བུ་བཞག་པའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དགེ་བསྙེན་དེའི་བསམ་པ་
[161a.6]ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། གང་ཞིག་རབ་དང་སེམས་ཀྱིས་སངས་རྒྱས་ཀྱི། །མཆོད་རྟེན་ལ་ནི་འཇིམ་གོང་འཇོག་བྱེད་ན། །འཛམ་བུའི་ཆུ་བོའི་གསེར་གྱི་གོང་བུ་ནི། །སྟོང་ཕྲག་བརྒྱ་ཡང་དེ་དང་མཉམ་པ་མིན། །དེ་ཐོས་ནས་སྲོག་ཆགས་བརྒྱ་
[161a.7]སྟོང་ཕྲག་དུ་མ་དག་གིས་ཀྱང་འཇིམ་པའི་གོང་བུ་བཅེར་ཏོ། །གཞན་དག་གིས་དེ་ལ་མེ་ཏོག་སིལ་མས་གཏོར་ནས། སེམས་ཀྱིས་འདི་སྙམ་དུ་མངོན་པར་འདུས་བྱས་པ། རེ་ཞིག་གོམ་པ་བོར་བ་དང་། འཇིམ་པའི་གོང་བུའི་བསོད་ནམས་ཀྱང་དེ་སྙེད་དུ་བཅོམ་ལྡན་
[161b]
[161b.1]འདས་ཀྱིས་གསུངས་ན། བདག་ཅག་གི་མེ་ཏོག་སིལ་མ་རྣམས་ལ་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེའི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། གང་ཞིག་རབ་དང་སེམས་ཀྱིས་སངས་རྒྱས་ཀྱི། །
[161b.2]མཆོད་རྟེན་མེ་ཏོག་སིལ་མ་སྤུངས་པས་འཐོར། །འཛམ་བུའི་ཆུ་བོའི་གསེར་གྱི་བྲེ་བོ་ནི། །སྟོང་ཕྲག་བརྒྱ་ཡང་དེ་དང་མཉམ་པ་མིན། །གཞན་དག་གིས་དེ་ལ་མེ་ཏོག་གི་ཕྲེང་བས་བསྐོར་བ་བྱས་ནས་སེམས་ཀྱིས་མངོན་པར་འདུས་བྱས་པ། མེ་ཏོག་སིལ་མ་རྣམས་ཀྱི་བསོད་
[161b.3]ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གིས་མེ་ཏོག་ཕྲེང་བས་བསྐོར་བ་ལ་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། མཁས་པ་གང་
[161b.4]ཞིག་རབ་ཏུ་སེམས་དང་བས། །སངས་རྒྱས་མཆོད་རྟེན་མེ་ཏོག་ཕྲེང་བསྐོར་བ། །འཛམ་བུ་ཆུ་བོའི་གསེར་གྱི་སྒྲོམ་དག་ནི། །སྟོང་ཕྲག་བརྒྱ་ཡང་དེ་དང་མཉམ་པ་མིན། །གཞན་དག་གིས་དེ་ལ་མར་མེའི་ཕྲེང་བ་ཕུལ་ནས། སེམས་ཀྱིས་མངོན་པར་འདུས་བྱས་པ། མེ་
[161b.5]ཏོག་ཕྲེང་བས་བསྐོར་བའི་བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གིས་མེ་མར་ཕུལ་བའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་དག་གི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། 
[161b.6]མཁས་པ་གང་ཞིག་རབ་ཏུ་སེམས་དང་བས། །སངས་རྒྱས་མཆོད་རྟེན་མར་མེ་འབུལ་བྱེད་ན། །འཛམ་བུའི་ཆུ་བོའི་གསེར་སྲང་བྱེ་བ་ནི། །སྟོང་ཕྲག་བརྒྱ་ཡང་དེ་དང་མཉམ་པ་མིན། །གཞན་དག་གིས་དེ་ལ་དྲིའི་ཆུས་ཆག་ཆག་བཏབ་ནས། སེམས་ཀྱིས་མངོན་པར་
[161b.7]འདུས་བྱས་པ། མར་མེ་ཕུལ་བའི་བསོད་ནམས་དེ་སྙེད་དུ། བཅོམ་ལྡན་འདས་ཀྱིས་གསུངས་ན། བདག་ཅག་གིས་དྲིའི་ཆུས་ཆག་ཆག་བཏབ་པའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་
[162a]
[162a.1]ཆུད་ནས་ཚིགས་སུ་བཅད་དེ་གསུངས་པ། མཁས་པ་གང་ཞིག་རབ་ཏུ་སེམས་དང་བས། །སངས་རྒྱས་མཆོད་རྟེན་དྲི་ཆུས་འཐོར་བྱེད་ན། །འཛམ་བུའི་ཆུ་བོའི་གསེར་གྱི་ཕུང་པོ་ནི། །སྟོང་ཕྲག་བརྒྱ་ཡང་དེ་དང་མཉམ་པ་མིན། །གཞན་དག་གིས་དེ་ལ་
[162a.2]གདུགས་དང་། རྒྱལ་མཚན་དང་། འཕན་བཏགས་ནས་སེམས་ཀྱིས་མངོན་པར་འདུས་བྱས་པ་གོམ་པ་བོར་བ་དང་། འཇིམ་གོང་བཞག་པ་དང་། མེ་ཏོག་སིལ་མས་གཏོར་བ་དང་། མེ་ཏོག་ཕྲེང་བས་བསྐོར་བ་དང་། མེ་མར་ཕུལ་བ་དང་། དྲིའི་ཆུས་གཏོར་བའི་
[162a.3]བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གིས་གདུགས་དང་། རྒྱལ་མཚན་དང་། འཕན་བཏགས་པའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་
[162a.4]སུ་བཅད་དེ་གསུངས་པ། རབ་དང་སེམས་ཀྱིས་སངས་རྒྱས་མཆོད་རྟེན་ལ། །གདུགས་དང་རྒྱལ་མཚན་འཕན་ནི་འདོགས་བྱེད་ན། །གསེར་ནི་རི་བོ་ལྷུན་པོ་དང་མཉམ་པ། །སྟོང་ཕྲག་བརྒྱ་ཡང་དེ་དང་མཉམ་པ་མིན། །རྒྱ་མཚོ་ལྟ་བུའི་རྫོགས་སངས་རྒྱས། །དེ་བཞིན་
[162a.5]གཤེགས་པ་ཚད་མེད་པ། །དེད་དཔོན་བླ་ན་མེད་པ་ལ། །ཡོན་དུ་བཤད་པ་དེ་ཡིན་ནོ། །དེ་རྣམས་འདི་སྙམ་དུ་དེ་ལ་རེ་ཞིག་བཅོམ་ལྡན་འདས་ཡོངས་སུ་མྱ་ངན་ལས་འདས་པ་ལ་བྱ་བ་བྱས་པའི་བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བཞུགས་པ་
[162a.6]ལ་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། འདི་ན་སེམས་རབ་དང་བྱས་ནས། །གང་ཞིག་བཞུགས་དང་གང་ཞིག་ནི། །མྱ་ངན་འདས་ལ་མཆོད་བྱེད་པ། །
[162a.7]བསོད་ནམས་མཉམ་སྟེ་ཁྱད་པར་མེད། །འདི་ལྟར་སངས་རྒྱས་བསམ་མི་ཁྱབ། །སངས་རྒྱས་ཆོས་ཀྱང་བསམ་མི་ཁྱབ། །བསམ་མི་ཁྱབ་ལ་དད་རྣམས་ཀྱི། །རྣམ་པར་སྨིན་པའང་བསམ་མི་ཁྱབ། །ཡང་དག་པར་རྫོགས་པའི་སངས་རྒྱས་ཆོས་ཀྱི་འཁོར་ལོ་
[162b]
[162b.1]ཐོགས་པ་མེད་པ་སྐོར་བ་བསམ་གྱིས་མི་ཁྱབ་པ་དེ་དག་གི་ཡོན་ཏན་ནི་རྟོགས་པར་མི་ནུས་སོ། །དེ་ནས་བཅོམ་ལྡན་འདས་ཀྱིས་སྐྱེ་བོའི་ཚོགས་ཆེན་པོ་དེ་ལ་གང་ཐོས་ན་སྲོག་ཆགས་བརྒྱ་སྟོང་ཕྲག་དུ་མས་ཁྱད་པར་ཆེན་པོ་ཐོབ་སྟེ། ཁ་ཅིག་གིས་ནི་ཉན་ཐོས་ཀྱི་བྱང་ཆུབ་
[162b.2]ཏུ་སེམས་བསྐྱེད། ཁ་ཅིག་གིས་ནི་རང་སངས་རྒྱས་ཀྱི་བྱང་ཆུབ་ཏུ། ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་དྲོ་བར་གྱུར་པ་ཐོབ། ཁ་ཅིག་གིས་ནི་རྩེ་མོ། །ཁ་ཅིག་གིས་ནི་བདེན་པ་དང་མཐུན་པའི་བཟོད་
[162b.3]པ་དག །ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ། །ཁ་ཅིག་གིས་ནི་ལན་གཅིག་ཕྱིར་འོང་བའི་འབྲས་བུ། ཁ་ཅིག་གིས་ནི་ཕྱིར་མི་འོང་བའི་འབྲས་བུ། ཁ་ཅིག་གིས་ནི་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་སུམ་དུ་
[162b.4]བྱས། འཁོར་དེ་ལས་ཕལ་ཆེར་ནི་སངས་རྒྱས་ལ་གཞོལ། ཆོས་ལ་འབབ། དགེ་འདུན་ལ་བབ་པར་བཀོད་པ་དེ་ལྟ་བུའི་ཆོས་བཤད་པ་མཛད་དོ། །བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཕྱོགས་དེ་ཉིད་དུ་དུས་སྟོན་བཙུགས་པ་དང་། དེ་ནས་ཆུ་མངས་དུས་
[162b.5]སྟོན་ཅན་ཆུ་མངས་དུས་སྟོན་ཅན་ཞེས་བྱ་བར་གྲགས་སོ། །དེ་ནས་བཅོམ་ལྡན་འདས་ཡུལ་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །ཁྱིམ་
[162b.6]བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས། མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་གྱི་བདག་གི་ཀུན་དགའ་ར་བ་ན་བཞུགས་སོ་ཞེས་ཐོས་སོ། །ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་
[162b.7]ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་
[163a]
[163a.1]དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་ཁྱིམ་བདག་མགོན་མེད་ཟས་སྦྱིན་སྟན་ལས་ལངས་
[163a.2]ཏེ་ཞེས་བྱ་བ་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་
[163a.3]བ་ནས། གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས། ནང་པར་སྔར་ལངས་ཏེ་གདན་བཏིང་ནས་ནོར་བུའི་ཆུ་སྣོད་སྟ་གོན་བྱས་ནས་ཞེས་བྱ་བའི་བར་གོང་མ་བཞིན་ཏེ། བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་ལགས་
[163a.4]ཤིང་མཆིས་ན་བཅོམ་ལྡན་འདས་དེའི་དུས་ལ་བབ་པར་དགོངས་སུ་གསོལ། །སྒོ་སྲུངས་ཀྱི་མི་ལ་བསྒོ་བ། ཀྱེ་ནང་རྗེ་རེ་ཞིག་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་མ་གསོལ་གྱི་བར་དུ་གཞན་མུ་སྟེགས་པ་དག་ནང་དུ་མ་བཏང་ཞིག །དེའི་འོག་ཏུ་མུ་སྟེགས་པ་
[163a.5]རྣམས་ལ་སྦྱིན་ནོ། །ཇོ་བོ་བཀའ་བཞིན་འཚལ་ཞེས་སྒོ་སྲུངས་ཀྱི་མིས་ཁྱིམ་བདག་མགོན་མེད་ཟས་སྦྱིན་ལས་མཉན་ཏོ། །དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ་དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་
[163a.6]གྱིས་མདུན་གྱིས་བལྟས་ནས་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །དེ་ནས་ཚེ་དང་ལྡན་པ་འོད་སྲུང་ཆེན་པོ་དགོན་པའི་གནས་མལ་ཞིག་ནས་སྐྲ་དང་ཁ་སྤུ་རིང་ཞིང་ཆོས་
[163a.7]གོས་ངན་པ་ཞིག་གྱོན་ཏེ་རྒྱལ་བྱེད་ཀྱི་ཚལ་དུ་འོངས་ཏེ། དེས་བལྟས་ན་རྒྱལ་བྱེད་ཀྱི་ཚལ་སྟོང་པར་འདུག་ནས་དེས་དགེ་སྐོས་ལ་དྲིས་པ། སངས་རྒྱས་ལ་སོགས་པ་དགེ་སློང་གི་དགེ་འདུན་གང་དུ་བཞུད། དེས་སྨྲས་པ། ཁྱིམ་བདག་མགོན་མེད་ཟས་སྦྱིན་གྱིས་སྤྱན་དྲངས་སོ། །དེས་བསམས་
[163b]
[163b.1]པ། དེ་ཉིད་དུ་བསོད་སྙོམས་བཟའ་ཞིང་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བསྙེན་བཀུར་བྱའོ་སྙམ་ནས། དེ་ཁྱིམ་བདག་མགོན་མེད་ཟས་སྦྱིན་གྱི་ཁྱིམ་དུ་སོང་བ་དང་། སྒོ་སྲུངས་ཀྱིས་སྨྲས་པ། འཕགས་པ་ནང་དུ་མ་བཞུད་པར་གཞེས་ཤིག །ཅིའི་ཕྱིར་ཁྱིམ་བདག་
[163b.2]མགོན་མེད་ཟས་སྦྱིན་གྱི་མཆིད་ནས་རེ་ཞིག་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་མ་གསོལ་གྱི་བར་དུ་གཞན་མུ་སྟེགས་པ་དག་ནང་དུ་མ་བཏང་ཞིག །དེའི་འོག་ཏུ་མུ་སྟེགས་པ་རྣམས་ལ་སྦྱིན་ནོ་ཞེས་བསྒོ་ལགས་སོ། །ཚེ་དང་ལྡན་པ་འོད་སྲུང་ཆེན་པོས་བསམས་
[163b.3]པ། བྲམ་ཟེ་དང་ཁྱིམ་བདག་དག་གིས་བདག་ལ་དགེ་སྦྱོང་ཤཱཀྱའི་སྲས་ཀྱི་ཡིན་ནོ་ཞེས་བྱ་བར་མ་ཤེས་པ་དེ་ནི་བདག་གིས་རྙེད་པ་ལེགས་པར་རྙེད་ཀྱིས་སོང་ལ་སྐྱེ་བོ་བཀྲེན་པ་རྣམས་ལ་སྙིང་རྗེ་བྱའོ་སྙམ་དུ་བསམས་ཏེ་སྐྱེད་མོས་ཚལ་དུ་སོང་ནས་དེས་བསམས་པ། དེང་བདག་གིས་སུ་ཞིག་རྗེས་
[163b.4]སུ་གཟུང་བར་བྱ་སྙམ་པ་དང་། རེ་ཞིག་ཅིག་ན་གྲོང་ཕྱི་ཉུག་མ་མཛེས་ཐེབས་པ་ལུས་ཞིགས་ཤིང་ལུས་ལས་རྣག་ཁྲག་འཛག་པ་ཞིག་སློང་མོ་ལ་རྒྱུ་ཞིང་འདུག་ནས་དེའི་དྲུང་དུ་དེ་སོང་བ་དང་དེས་ཀྱང་བསླངས་ན་འབྲས་ཁུ་ཞིག་རྙེད་ནས། དེས་ཚེ་དང་ལྡན་པ་འོད་སྲུང་ཆེན་པོ་ལུས་མཛེས་པ་དང་སེམས་དང་
[163b.5]ཞིང་སྤྱོད་ལམ་ཞི་བར་མཐོང་ནས་དེས་བསམས་པ། ངེས་པར་བདག་གིས་ཡོན་གནས་འདི་ལྟ་བུ་ལ་བྱ་བ་མ་བྱས་པས་དེས་ན་བདག་འདི་ལྟ་བུའི་གནས་སུ་གྱུར་གྱིས། གལ་ཏེ་འཕགས་པ་འོད་སྲུང་ཆེན་པོས་བདག་ལ་ཐུགས་བརྩེ་བའི་ཕྱིར་འབྲས་ཁུ་བཞེས་ན་བདག་གིས་འདི་དབུལ་ལོ་སྙམ་པ་
[163b.6]དང་། དེ་ནས་ཚེ་དང་ལྡན་པ་འོད་སྲུང་ཆེན་པོས་དེའི་བསམ་པ་སེམས་ཀྱིས་ཤེས་ནས་ལྷུང་བཟེད་བཟེད་དེ། སྲིང་མོ་གལ་ཏེ་ཁྱོད་ཀྱིས་བཏང་བ་ཡིན་ན་ལྷུང་བཟེད་འདིར་ལུགས་ཤིག །དེ་ནས་དེས་སེམས་མངོན་པར་དད་པར་བྱས་ནས་ལྷུང་བཟེད་དེར་བླུགས་པ་དང་སྦྲང་མ་ཞིག་ལྷུང་ངོ་། །
[163b.7]དེས་དེ་དབྱུང་བར་བརྩམས་པ་དང་། འབྲས་ཁུ་དེའི་ནང་དུ་སོར་མོ་གཅིག་ཆད་དེ་ལྷུང་ངོ་། །དེས་བསམས་པ། འཕགས་པས་བདག་གི་སེམས་བསྲུང་བའི་ཕྱིར་མ་ཕོར་ཟད་ཀྱི་འོན་ཀྱང་གསོལ་ནི་མི་གསོལ་ལོ་སྙམ་པ་དང་། ཚེ་དང་ལྡན་པ་འོད་སྲུང་ཆེན་པོས་དེའི་བསམ་པ་སེམས་ཀྱིས་ཤེས་ནས་
[164a]
[164a.1]དེའི་མངོན་སུམ་ཁོ་ནར་འབབ་པའི་རྩིག་དྲུང་ཞིག་ཏུ་འདུག་ནས་འཐུངས་པ་དང་། དེས་བསམས་པ། ཅུང་ཟད་དུ་ན་བདག་གི་སེམས་བསྲུང་བའི་ཕྱིར་གསོལ་གྱི། འོན་ཀྱང་འདིས་ཟས་ཀྱི་གོ་ཆོད་པར་ནི་མ་བྱས་སོ་སྙམ་པ་དང་། དེ་ནས་ཚེ་དང་ལྡན་པ་འོད་སྲུང་ཆེན་པོས་
[164a.2]དེའི་བསམ་པ་སེམས་ཀྱིས་ཤེས་ནས་གྲོང་ཕྱི་ཉུག་མ་དེ་ལ་འདི་སྐད་ཅེས་སྨྲས་སོ། །སྲིང་མོ་རབ་ཏུ་དགའ་བ་སྐྱེད་ཅིག་དང་ཁྱོད་ཀྱིས་བྱིན་པའི་ཟས་འདིས་ཁོ་བོ་ཉིན་ཞག་གཅིག་འདའ་བར་བྱའོ། །དེ་ལྷག་པར་དགའ་བ་སྐྱེས་ནས་བདག་གིས་འཕགས་པ་འོད་སྲུང་ཆེན་པོ་ལ་བསོད་སྙོམས་
[164a.3]བསྟབས་ན་བཞེས་སོ་སྙམ་ནས། ཚེ་དང་ལྡན་པ་འོད་སྲུང་ཆེན་པོ་ལ་སེམས་དང་བ་བསྐྱེད་ནས་ཤི་བས་དགའ་ལྡན་གྱི་ལྷའི་རིས་སུ་སྐྱེས་སོ། །ལྷ་རྣམས་ཀྱི་དབང་པོ་བརྒྱ་བྱིན་གྱིས་དེས་འབྲས་ཁུ་ཞིག་ཕུལ་ནས་སེམས་མངོན་པར་དད་པར་བྱས་ནས་ཤི་བ་ནི་མཐོང་ན་གང་དུ་སྐྱེས་པ་མ་མཐོང་ནས། 
[164a.4]དེས་སེམས་ཅན་དམྱལ་བར་བརྟག་པར་བརྩམས་ན་ཡང་མ་མཐོང་། དུད་འགྲོ་དང་། ཡི་དགས་དང་། མི་དང་། རྒྱལ་ཆེན་བཞིའི་རིས་དང་། སུམ་བཅུ་རྩ་གསུམ་པ་རྣམས་སུ་ཡང་མ་མཐོང་སྟེ། འདི་ལྟར་ལྷ་རྣམས་ཀྱི་ཤེས་པ་མཐོང་བ་ནི་འོག་ཏུ་འཇུག་གི་གོང་དུ་མི་འཇུག་གོ།(།,) །།
[164a.5]འདུལ་བ་གཞི། བམ་པོ་བཞི་བཅུ་པ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་ཚིགས་སུ་བཅད་པའི་དབྱངས་ཀྱིས་ཞུ་བ་ཞུས་པ། འོད་སྲུང་བདག་ཉིད་ཆེན་པོ་ཅན། །བསོད་སྙོམས་ཕྱིར་ནི་རྒྱུ་བ་ན། །འོད་སྲུང་
[164a.6]འབྲས་ཁུ་ཕུལ་བ་ཡི། །བུད་མེད་དེ་ནི་གར་དགའ་ལགས། །བཅོམ་ལྡན་འདས་ཀྱིས་བཀའ་སྩལ་པ། དགའ་ལྡན་ཞེས་བྱའི་ལྷ་དེ་རྣམས། །འདོད་པ་ཐམས་ཅད་འབྱོར་པ་སྟེ། །འོད་སྲུང་འབྲས་ཁུ་ཕུལ་བ་ཡི། །བུད་མེད་དེ་ནི་དེ་ན་དགའ། །དེ་ནས་ལྷ་རྣམས་ཀྱི་དབང་པོ་བརྒྱ་
[164a.7]བྱིན་འདི་སྙམ་དུ་སེམས་ཏེ། རེ་ཞིག་མི་འདི་དག་ནི་བསོད་ནམས་མངོན་སུམ་དུ་མ་མཐོང་ན་ཡང་སྦྱིན་པ་དག་གཏོང་། བསོད་ནམས་དག་བྱེད་ན། བདག་བསོད་ནམས་དག་མངོན་སུམ་དུ་མཐོང་ཞིང་རང་གི་བསོད་ནམས་ཀྱི་འབྲས་བུ་ལ་གནས་པ་གོ་ཅིའི་ཕྱིར་སྦྱིན་པ་དག་མི་གཏང་བསོད་ནམས་
[164b]
[164b.1]དག་མི་བྱ་སྙམ་ནས། འཕགས་པ་འོད་སྲུང་ཆེན་པོ་འདི་སྡུག་པ་དང་། མགོན་མེད་པ་དང་། བཀྲེན་པ་དང་། ཕོངས་པ་ལ་ཐུགས་བརྩེ་བ་ཡིན་གྱིས། མ་ལ་བདག་གིས་འདི་ལ་བསོད་སྙོམས་བསྟབ་པར་བྱའོ་སྙམ་དུ་བསམས་ནས། བཀྲེན་པའི་སྲང་དུ་ཁྱིམ་ཤག་ཤིག་ཏུ་འདུག་པ། 
[164b.2]ལྷང་ལྷོང་རྡོལ་བ་ཤིན་ཏུ་མི་བཟད་པ་ཞིག་སྤྲུལ་ནས། བདག་ཉིད་ཐག་པ་སྐྲ་ཡེགས་པ། ཤ་ནའི་རས་ཀྱི་སྨད་གཡོགས་གྱོན་པ། རྐང་ལག་སེར་ག་བྱུང་བ་ཞིག་ཏུ་སྤྲུལ་ནས་རས་འཐག་པར་བརྩམས་སོ། །ལྷ་མོ་བདེ་སོགས་ཀྱང་ཐག་པའི་ཆུང་མའི་ཆ་བྱད་དུ་བྱས་ནས་རས་སྐུད་
[164b.3]འཇུ་བར་བརྩམས་སོ། །དེའི་ཕྱོགས་གཅིག་ཏུ་ནི་ལྷའི་ཞལ་ཟས་ཞིག་སྟ་གོན་བྱས་ཏེ་བཞག་པ་དང་། དེ་ནས་ཚེ་དང་ལྡན་པ་འོད་སྲུང་ཆེན་པོ་བཀྲེན་པ་དང་། མགོན་མེད་པ་དང་། ཕོངས་པའི་སྐྱེ་བོ་རྣམས་ལ་རྗེས་སུ་བརྩེ་བའི་ཕྱིར་རིམ་གྱིས་ཁང་པ་དེར་ཕྱིན་ནས་འདི་ནི་སྡུག་བསྔལ་
[164b.4]བ་ཞིག་གོ་ཞེས་ལྷུང་བཟེད་བཟེད་ནས་སྒོར་བསྡད་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་ལྷའི་ཞལ་ཟས་ཀྱིས་བཀང་ངོ་། །དེ་ནས་ཚེ་དང་ལྡན་པ་འོད་སྲུང་ཆེན་པོ་འདི་སྙམ་དུ་འདིའི་ཟས་ལྷའི་བདུད་རྩི་ལ་ཁྱིམ་གྱི་སྤུངས་ནི་འདི་ཙམ་པས་ཤིན་ཏུ་འགལ་ལོ་ཞེས་བསམས་ཏེ། བདག་
[164b.5]གི་སྙིང་ལ་ཐེ་ཚོམ་སྐྱེས་པ། འདི་ནི་ཆོས་ཉིད་ཡིན་ཏེ། དགྲ་བཅོམ་པ་རྣམས་ནི་མ་བསམས་པར་ཡེ་ཤེས་མཐོང་བ་མི་འཇུག་པས་བསམ་པ་ལ་ཞུགས་པ་དང་། ཇི་ཙམ་ན་ལྷ་རྣམས་ཀྱི་དབང་པོ་བརྒྱ་བྱིན་ཡིན་པར་མཐོང་ནས་དེས་སྨྲས་པ། ཀཽ་ཤི་ཀ་འདི་ལྟར་དེ་བཞིན་གཤེགས་
[164b.6]པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཁྱོད་ཀྱི་ཡུན་རིང་པོ་ནས་རྗེས་སུ་འབྲེལ་པའི་ཐེ་ཚོམ་དང་སོམ་ཉིའི་ཟུག་རྔུ་རྩ་ནས་ཕྱུང་ཟིན་ན་ཅིའི་ཕྱིར་སྐྱེ་བོ་སྡུག་བསྔལ་བའི་བར་ཆད་བྱེད། འཕགས་པ་འོད་སྲུང་ཆེན་པོ་སྐྱེ་བོ་སྡུག་བསྔལ་བའི་བར་ཆད་ཅི་སྟེ་བགྱིད། རེ་
[164b.7]ཞིག་མི་འདི་རྣམས་ནི་བསོད་ནམས་དག་མངོན་སུམ་དུ་མ་མཐོང་ན་ཡང་སྦྱིན་པ་དག་གཏོང་། བསོད་ནམས་དག་བགྱིད་ན། བདག་བསོད་ནམས་དག་མངོན་སུམ་དུ་མཐོང་ཞིང་རང་གི་བསོད་ནམས་ཀྱི་འབྲས་བུ་ལ་གནས་པ་གོ་ཅིའི་ཕྱིར་སྦྱིན་པ་དག་མི་གཏང་། བསོད་ནམས་དག་མི་
[165a]
[165a.1]བགྱིད། བཅོམ་ལྡན་འདས་ཀྱིས་ཀྱང་། བསོད་ནམས་དག་ནི་བྱ་དགོས་ཏེ། །བསོད་ནམས་མ་བྱས་སྡུག་བསྔལ་འགྱུར། །བསོད་ནམས་དག་ནི་བྱས་པ་ཡིས། །འཇིག་རྟེན་འདི་དང་ཕ་རོལ་དགའ། །ཞེས་མ་གསུངས་སམ། དེ་ཕྱིན་ཆད་ཚེ་དང་ལྡན་པ་
[165a.2]འོད་སྲུང་ཆེན་པོ་བསམས་ནས་ཁྱིམ་རྣམས་སུ་བསོད་སྙོམས་ལ་འགྲོ་བར་བརྩམས་སོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་ནམ་མཁའ་ལ་འདུག་བཞིན་དུ་ལྷའི་ཞལ་ཟས་ཀྱིས་ཚེ་དང་ལྡན་པ་འོད་སྲུང་གི་ལྷུང་བཟེད་འགེངས་པ་དང་། ཚེ་དང་ལྡན་པ་འོད་སྲུང་ཆེན་པོས་ལྷུང་བཟེད་ཁས་
[165a.3]བུབ་པས་བཟའ་བ་དང་བཏུང་བ་བོར་བར་གྱུར་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་གིས་ལྷུང་བཟེད་ཀྱི་ཁ་གཡོགས་བཅང་བར་བྱའོ། །གྲོང་ཕྱི་ཉུག་མ་ཆེ་གེ་མོ་ཞེས་བྱ་བས་
[165a.4]འཕགས་པ་འོད་སྲུང་ཆེན་པོ་ལ་འབྲས་ཁུ་གསོལ་ནས་དེ་དགའ་ལྡན་གྱི་ལྷ་རྣམས་ཀྱི་རིས་སུ་སྐྱེས་སོ་ཞེས་ཀུན་དུ་སྒྲ་གྲགས་སོ། །ཀོ་ས་ལའི་རྒྱལ་པོ་གསལ་རྒྱལ་གྱིས་གྲོང་ཕྱི་ཉུག་མ་ཆེ་གེ་མོ་ཞེས་བྱ་བས་འཕགས་པ་འོད་སྲུང་ཆེན་པོ་ལ་འབྲས་ཁུ་གསོལ་ནས་དགའ་ལྡན་གྱི་
[165a.5]ལྷའི་རིས་སུ་སྐྱེས་སོ་ཞེས་ཐོས་སོ། །ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་
[165a.6]གསལ་རྒྱལ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་ནོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་སྟན་ལས་
[165a.7]ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འཕགས་པ་འོད་སྲུང་ཆེན་པོའི་སླད་དུ་དགུང་བདུན་དུ་བདག་
[165b]
[165b.1]གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་བས་གནང་ངོ་། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་
[165b.2]གཉིས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ནང་པར་སྔར་ལངས་ཏེ་གདན་བཏིང་ནས་ནོར་བུའི་ཆུ་སྣོད་བཞག་ནས་བཅོམ་
[165b.3]ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ་ཞེས་བྱ་བ་ནས། རང་གི་ལག་ནས་སྟོབས་ཤིང་ཚིམ་པར་བྱེད་དེ་ཞེས་བྱ་བའི་བར་གོང་མ་བཞིན་ནོ། །མུ་ལྟོ་བ་ཞིག་རྒན་གྲལ་ལོགས་ན་འདུག་པ་རྒྱལ་པོ་འདི་བསོད་ནམས་དག་མངོན་སུམ་དུ་མཐོང་ཞིང་རང་གི་བསོད་ནམས་ཀྱི་འབྲས་བུ་
[165b.4]ལ་གནས་པ་ཡིན་པས་བསོད་ནམས་དག་གིས་ངོམས་མི་ཤེས་པར་སྦྱིན་པ་དག་གཏོང་བསོད་ནམས་དག་བྱེད་དོ་ཞེས་སེམས་མངོན་པར་དད་པར་གྱུར་ཏོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་རྣམ་གྲངས་དུ་མར་གཙང་ཞིང་བསོད་
[165b.5]པའི་བཟའ་བ་དང་བཅའ་བ་རང་གི་ལག་ནས་བསྟབས་ཤིང་ཚིམ་པར་བྱས་ཏེ། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ། །དེ་ནས་བཅོམ་
[165b.6]ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་སུའི་མིང་ནས་བརྗོད་དེ་ཡོན་བསྔོ་བ་བྱ། ཅི་ཁྱོད་ཀྱི་འམ། འོན་ཏེ་ཁྱོད་པས་བསོད་ནམས་ཆེས་མང་དུ་བསྐྱེད་པ་གང་ཡིན་པ་ཞིག་གི། རྒྱལ་པོས་བསམས་པ་བདག་གི་བསོད་སྙོམས་བཅོམ་ལྡན་འདས་ཀྱིས་ཡོངས་སུ་ལོངས་སྤྱད་པས་བདག་
[165b.7]བས་བསོད་ནམས་ཆེས་མང་དུ་བསྐྱེད་པ་གཞན་ལྟ་སུ་ཡོད་སྙམ་དུ་བསམས་ནས་གསོལ་པ། བཅོམ་ལྡན་འདས་བདག་པས་བསོད་ནམས་ཆེས་མང་དུ་བསྐྱེད་པ་གང་ལགས་པ་དེའི་མིང་ནས་བརྗོད་ཅིང་བཅོམ་ལྡན་འདས་ཀྱིས་ཡོན་བསྔོ་བ་མཛད་དུ་གསོལ། དེ་ནས་བཅོམ་ལྡན་འདས་ཀྱིས་མུ་ལྟོ་བ་
[166a]
[166a.1]དེའི་མིང་ནས་བརྗོད་ཅིང་ཡོན་བསྔོ་བ་མཛད་དོ། །དེ་བཞིན་དུ་ཉི་མ་དྲུག་གི་བར་དུ་མཛད་པ་དང་། ཉི་མ་དྲུག་པ་ལ་རྒྱལ་པོ་ལག་པ་ལ་འགྲམ་པ་གཏད་ནས། བཅོམ་ལྡན་འདས་ནི་བདག་གི་བསོད་སྙོམས་ལོངས་སྤྱད་ཅིང་ཡོན་བསྔོ་བ་ནི་མུ་ལྟོ་བའི་མིང་ནས་བརྗོད་ནས་མཛད་དོ་
[166a.2]སྙམ་སྟེ་སེམས་ཁོང་དུ་ཆུད་ཅིང་འདུག་པ་དེ་བློན་པོ་རྣམས་ཀྱིས་མཐོང་ནས་དེ་རྣམས་ཀྱིས་སྨྲས་པ། ལྷ་ཅིའི་སླད་དུ་ཕྱག་ལ་ཞལ་གཏད་དེ་ཐུགས་མི་དགྱེས་ཤིང་བཞུགས། རྒྱལ་པོས་སྨྲས་པ། ཤེས་ལྡན་དག་ད་ལྟར་བཅོམ་ལྡན་འདས་ནི་ངའི་བསོད་སྙོམས་ཡོངས་སུ་ལོངས་སྤྱད་ན་ཡོན་
[166a.3]བཤད་པ་ནི་མུ་ལྟོ་བའི་མིང་ནས་བརྗོད་ཅིང་མཛད་ན། ཅི་སྟེ་སེམས་ཁོང་དུ་ཆུད་ཅིང་མི་འདུག །དེ་ནས་བློན་པོ་རྒན་པོ་ཞིག་གིས་སྨྲས་པ། ལྷ་ཐུགས་ཁྲལ་ཆུང་ངུར་བཞུགས་ཤིག་དང་བདག་གིས་སང་ཅི་ནས་ཀྱང་བཅོམ་ལྡན་འདས་ཀྱིས་ལྷ་ཁོ་ནའི་མཚན་ནས་བརྗོད་དེ་ཡོན་བསྔོ་བ་མཛད་པ་
[166a.4]དེ་ལྟར་བགྱིའོ། །དེས་ཞོ་ཤས་འཚོ་བ་རྣམས་ལ་བསྒོ་བ། ཁྱེད་ཀྱིས་སང་ཁ་ཟས་ཆེས་བསོད་པ་དང་རབ་ཏུ་མང་པོ་སྟ་གོན་གྱིས་ལ་བྲིམ་པ་ཡང་འདི་ལྟར་ཅི་ནས་ཀྱང་ཕྱེད་ནི་དགེ་སློང་རྣམས་ཀྱི་ལྷུང་བཟེད་ཀྱི་ནང་དུ་འགྲོ་ལ། ཕྱེད་ནི་ས་ལ་འབོ་བར་གྱིས་ཤིག །དེ་དག་གིས་ཕྱི་དེ་ཉིན་ཁ་ཟས་ཆེས་བསོད་
[166a.5]པ་དང་། ཆེས་རབ་ཏུ་མང་བ་བཤམས་ཏེ། དེ་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་ལེགས་པར་བཞུགས་པར་རིག་ནས་བྲིམ་པར་བརྩམས་ཏེ། ཕྱེད་ནི་དགེ་སློང་རྣམས་ཀྱི་ལྷུང་བཟེད་དུ་བླུགས། ཕྱེད་ནི་ས་ལ་ཕོའོ། །དེ་ནས་མུ་ལྟོ་བས་ས་ལ་ཕོ་བ་རྣམས་བསྡུ་བའི་ཕྱིར་བརྒྱུགས་པ་དང་
[166a.6]དེ་ཕྱག་ཚང་འབྲིམ་པ་དག་གིས་སླར་བསྐྲད་དོ། །དེ་ནས་མུ་ལྟོ་བ་དེས་སྨྲས་པ། གལ་ཏེ་རྒྱལ་པོ་འདི་ལ་ནོར་རྫས་རབ་ཏུ་མང་པོ་ཡོད་ན་བདག་ཅག་ལྟ་བུ་སྡུག་བསྔལ་བ་སློང་བ་གང་ཡིན་པ་དེ་དག་ལ་ཅིའི་ཕྱིར་མི་སྦྱིན། ཁ་ཟས་འདི་བོར་བ་ཅི་ཕན་ཞེས་མུ་ལྟོ་བ་དེ་སེམས་འཁྲུགས་པས་སྔོན་གྱི་ཇི་ལྟ་བ་དེ་
[166a.7]ལྟར་སེམས་དད་པར་བྱ་མ་ནུས་སོ། །དེ་ནས་རྒྱལ་པོས་སངས་རྒྱས་ལ་སོགས་པ་དགེ་སློང་གི་དགེ་འདུན་དེ་རྣམས་གདུགས་ཚོད་གསོལ་ཟིན་པ་དང་། བཅོམ་ལྡན་འདས་བདག་གི་མིང་ནས་སྨོས་ཏེ་ཡོན་བསྔོ་བ་ནི་མི་མཛད་དོ་སྙམ་དུ་བསམས་ནས་ཡོན་བསྔོ་བ་མ་མཉན་པ་ཁོ་ནར་ཁྱིམ་དུ་སོང་ངོ་། །
[166b]
[166b.1]དེ་ནས་བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་མིང་ནས་སྨོས་ཏེ་ཡོན་བསྔོས་པ་འདི་སྐད་དུ་མཛད་དེ། གླང་པོ་རྟ་དང་ཤིང་རྟ་དཔུང་བུ་ཆུང་། །ཞོན་ནས་གྲོང་ཁྱེར་ཡུལ་བཅས་འཁོལ་བྱེད་པ། །ཟན་དྲོན་ལན་ཚྭ་དག་གིས་མ་བཏབ་ཅིང་། །སྣུམ་བག་མེད་པའི་མ་ཐུ་ནི་ཡིན་པར་
[166b.2]ལྟོས། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་ཕོ་བྲང་དུ་གདུགས་ཚོད་ལན་མང་དུ་གསོལ་ནས་མིང་ནས་བརྗོད་དེ་ཡོན་བསྔོ་བ་མཛད་ན། འདི་ལྟ་བུའི་ཡོན་བསྔོ་བ་མཛད་
[166b.3]པ་ནི་བདག་གིས་སྔོན་ཆད་ནི་ལན་འགའ་ཡང་མ་ཐོས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཀོ་ས་ལའི་རྒྱལ་པོ་གསལ་རྒྱལ་གྱི་ནས་ཀྱི་དར་ཐུག་ལན་ཚྭས་མ་བཏབ་པ་ལ་བརྩམས་ཏེ་ལས་ཀྱི་རྒྱུ་བ་ཁྱོད་ཉན་པར་འདོད་དམ། བཅོམ་ལྡན་འདས་ད་དེའི་དུས་ལ་བབ་ལགས་སོ། །
[166b.4]བདེ་བར་གཤེགས་པ་ད་དེའི་དུས་ལ་བབ་ལགས་ཏེ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་ནས་ཀྱི་དར་ཐུག་ལན་ཚྭས་མ་སྩལ་བ་ལས་བརྩམས་ཏེ་ལས་ཀྱི་རྒྱུ་བ་བཤད་པ་བཅོམ་ལྡན་འདས་ལས་དགེ་སློང་རྣམས་ཀྱིས་ཐོས་ནས་འཛིན་པར་འགྱུར་ལགས་སོ། །དེ་ནས་བཅོམ་ལྡན་འདས་
[166b.5]ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་སྔོན་བྱུང་བ་རི་འོར་ཞིག་ན་ཁྱིམ་བདག་ཅིག་གནས་པ་དེས་རིགས་མཉམ་པ་ལས་ཆུང་མ་བླངས་ནས། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་
[166b.6]བྱེད་པ་ལས་བུ་གཟུགས་བཟང་བ་མཛེས་པ་བལྟ་ན་སྡུག་པ་ཞེས་བྱ་བ་ནས་བསྐྱེད་བསྲིངས་ཏེ་དེ་ཆེན་པོར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །ཇི་ཙམ་ན་ཁྱིམ་བདག་དེས་ཆུང་མ་ལ་སྨྲས་པ། བཟང་མོ་བདག་ཅག་གི་བུ་ལོན་དེད་པ་དང་། ནོར་འཕྲོག་པ་སྐྱེས་ཀྱིས་བདག་ཟོང་ཐོགས་ཏེ་ཡུལ་གཞན་
[166b.7]དུ་འགྲོའོ། །དེས་སྨྲས་པ། རྗེའི་སྲས་དེ་བཞིན་མཛོད་ཅིག །དེས་ཟོང་ཐོགས་ཏེ་ཡུལ་གཞན་ཞིག་ཏུ་སོང་བ་ལས་དེ་དེ་ཉིད་དུ་མ་སྟེས་ཏེ་ཤི་བར་གྱུར་ཏོ། །དེ་ཆེད་པོ་མི་བདོག་པ་ཞིག་པས་དེའི་ཁྱིམ་གྱི་ནོར་རྣམས་ཟད་པས་དེའི་བུ་ཡང་སྡུག་བསྔལ་བར་གྱུར་པ་དང་། ཁྱིམ་བདག་དེའི་སྟེན་གྲོགས་ཤིག་
[167a]
[167a.1]ཡོད་པ་དེས་དེ་ལ་སྨྲས་པ། ཁྱེའུ་ཁོ་བོའི་ཞིང་ལས་དག་བྱོས་ཤིག་དང་ངས་ཁྱོད་ཀྱི་ཟན་སྦྱར་བར་བྱའོ། །དེས་དེའི་ཞིང་ལས་དག་བྱ་བར་བརྩམས་ནས་དེས་ཀྱང་དེའི་ཟན་སྦྱར་ཏོ། །ཇི་ཙམ་དུས་གཞན་ཞིག་ན་དུས་སྟོན་ལ་བབ་ནས་ཁྱེའུ་དེའི་མས་བསམས་པ། དེང་ནི་
[167a.2]ཁྱིམ་བདག་གི་ཆུང་མ་མཛའ་བཤེས་དང་གཉེན་དང་ཉེ་དུ་དང་། དགེ་སྦྱོང་དང་། བྲམ་ཟེའི་སྐྱེ་བོ་རྣམས་ཟན་སྦྱིན་པས་བྲེལ་བར་འགྱུར་གྱིས། སྔ་འཚོགས་སུ་སོང་ལ་ཁྱེའུ་དེའི་ཟན་བསྐྱལ་ལོ་སྙམ་ནས། དེ་སྔ་འཚོགས་སུ་སོང་ནས་ཁྱིམ་བདག་གི་ཆུང་མ་ལ་དོན་དེ་དག་གོ་བར་བྱས་པ་དང་དེ་ཁྲོས་
[167a.3]ནས་སྨྲས་པ། རེ་ཞིག་དགེ་སྦྱོང་དང་། བྲམ་ཟེ་དང་། ཉེ་དུ་རྣམས་ཀྱང་ད་དུང་མ་བྱིན་པར་མངག་གཞུག་པ་ཁྱེའུ་ལ་སྦྱིན་ནམ། རེ་ཞིག་དེ་རིང་ནི་སྡོད་ཅིག །སང་ཉིས་འགྱུར་དུ་སྦྱིན་ནོ། །དེ་ནས་ཁྱེའུ་དེའི་མས་བསམས་པ། ཁྱེའུ་བཀྲེས་པར་མ་གྱུར་གྲང་སྙམ་ནས་བདག་ཉིད་ཀྱི་ནས་ཀྱི་ཟན་དྲོན་ལན་
[167a.4]ཚྭས་མ་བཏབ་པ་འདི་བསྐྱལ་ལོ་སྙམ་མོ། །དེས་དེ་ཁྱེར་ནས་ཞིང་ཐོག་ཏུ་སོང་བ་དང་ཁྱེའུ་དེས་དེ་རྒྱང་མི་རིང་བ་ཞིག་ནས་མཐོང་ནས་དེས་སྨྲས་པ། ཡུམ་ཞིམ་པོ་ཅུང་ཟད་མ་མཆིས་སམ། དེས་སྨྲས་པ། བུ་དེ་རིང་ནི་ཟན་ནར་མ་གང་ཡིན་པ་ཉིད་ཀྱང་མེད་དོ། །ཡུམ་ཅི་སྟེ་ལགས། དེས་བུ་ལ་ཁྱིམ་བདག་གི་
[167a.5]ཆུང་མ་ཇི་སྐད་དུ་ཟེར་བ་དེ་དག་ཐམས་ཅད་རྒྱས་པར་བསྙད་ནས་ཟན་དྲོན་ལན་ཚྭས་མ་བཏབ་པ་འདི་ཡང་ཁོ་མོ་ཉིད་ཀྱིས་ཁྱེར་ཏེ་འོངས་ཀྱིས། བུ་འདི་ཟོ་ཤིག་ཅེས་སྨྲས་པ་དང་། དེས་སྨྲས་པ། ཞོག་ལ་བཞུད་ཅིག །དེས་བཞག་སྟེ་སོང་ངོ་། །སངས་རྒྱས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་
[167a.6]རྒྱས་དམན་ཞིང་ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་བས་ཇི་ཙམ་ན་རང་སངས་རྒྱས་ཤིག་ཕྱོགས་དེར་ཕྱིན་པ་དང་། དེས་དེ་ལུས་མཛེས་པ་དང་། སེམས་དང་བ་དང་། སྤྱོད་ལམ་ཞི་བར་མཐོང་ནས་དེས་བསམས་
[167a.7]པ། གདོན་མི་ཟ་བར་བདག་གིས་ཡོན་གནས་ཡང་དག་པ་འདི་ལྟ་བུ་ལ་བྱ་བ་མ་བྱས་པ་དེས་ན་བདག་འདི་འདྲ་བའི་གནས་སྐབས་སུ་གྱུར་གྱིས། གལ་ཏེ་བདག་ལས་ཟན་དྲོན་ལན་ཚྭས་མ་བཏབ་པ་འདི་བཞེས་ན་བདག་གིས་དེ་ལ་དབུལ་བར་བྱའོ་སྙམ་པ་དང་། དེ་ནས་རང་སངས་རྒྱས་དེས་སྐྱེས་བུ་
[167b]
[167b.1]བཀྲེན་པ་དེའི་བསམ་པ་སེམས་ཀྱིས་ཤེས་ནས་ལྷུང་བཟེད་བཟེད་དེ། བཞིན་བཟངས་གལ་ཏེ་ཁྱོད་ཀྱིས་བཏང་བ་ཡིན་ན་ལྷུང་བཟེད་འདིར་ཆུག་ཤིག །དེ་ནས་དེས་དད་པ་དྲག་པོས་ཟན་དྲོན་ལན་ཚྭས་མ་བཏབ་པ་རང་སངས་རྒྱས་དེ་ལ་ཕུལ་ལོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་
[167b.2]དུས་ཀྱི་ཁྱེའུ་བཀྲེན་པ་གང་ཡིན་པ་དེ་ནི་ཀོ་ས་ལའི་རྒྱལ་པོ་གསལ་རྒྱལ་འདི་ཉིད་ཡིན་ཏེ། དེའི་ཚེ་དེའི་དུས་ན་འདིས་རང་སངས་རྒྱས་ལ་ཟན་དྲོན་ལན་ཚྭས་མ་བཏབ་པ་ཕུལ་བ་གང་ཡིན་པའི་ལས་དེས་ན་ལན་དྲུག་སུམ་བཅུ་རྩ་གསུམ་པའི་ལྷ་རྣམས་ཀྱི་རྒྱལ་སྲིད་ཀྱི་དབང་ཕྱུག་ལ་དབང་བྱས་སོ། 
[167b.3]མཉན་ཡོད་འདི་ཉིད་དུ་ཡང་ལན་དྲུག་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་ཏོ། །ལས་ཀྱི་ལྷག་མ་དེ་ཉིད་ཀྱིས་ད་ལྟར་ཡང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བར་གྱུར་ཏེ། ངས་འདིའི་ཟན་དྲོན་གྱི་རྣམ་པར་སྨིན་པ་རྫོགས་པ་དེ་ལ་དགོངས་ནས། གླང་པོ་རྟ་དང་ཤིང་རྟ་དཔུང་བུ་ཆུང་། །ཞོན་
[167b.4]ནས་གྲོང་ཁྱེར་ཡུལ་བཅས་འཁོལ་བྱེད་པ། །ཟན་དྲོན་ལན་ཚྭ་དག་གིས་མ་བཏབ་ཅིང་། །སྣུམ་བག་མེད་པའི་མཐུ་ནི་ཡིན་པར་ལྟོས། །ཞེས་གསུངས་སོ། །བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་ཟན་དྲོན་ལན་ཚྭས་མ་བཏབ་པ་ལས་བརྩམས་ནས་ལས་ཀྱི་རྒྱུ་བ་བཤད་དོ་
[167b.5]ཞེས་ཀུན་དུ་སྒྲ་གྲགས་པ་ཀོ་ས་ལའི་རྒྱལ་པོ་གསལ་རྒྱལ་གྱིས་ཐོས་ནས། དེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་རྒྱལ་པོ་གསལ་
[167b.6]རྒྱལ་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་
[167b.7]བཙུགས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་དགུང་ཟླ་བ་གསུམ་དུ་ན་བཟའ་ཆོས་གོས་དང་བསོད་སྙོམས་དང་། སྙུན་གསོས་ཀྱི་རྐྱེན་
[168a]
[168a.1]སྨན་གྱི་ཡོ་བྱད་རྣམས་འབུལ་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་བས་གནང་ངོ་། །དེ་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཀོ་ས་ལའི་རྒྱལ་པོ་གསལ་རྒྱལ་གྱིས་ཟླ་བ་གསུམ་
[168a.2]དུ་ཞལ་ཟས་རོ་བརྒྱ་དང་ལྡན་པ་གསོལ་ནས་དགེ་སློང་རེ་རེ་ལ་ཡང་འབུམ་རི་བའི་གོས་རེ་རེ་བསྐོན་ཏེ། འབྲུ་མར་གྱི་བུམ་པ་བྱེ་བ་བསོགས་ནས་མར་མེའི་ཕྲེང་བ་བལྟམ་པར་བརྩམས་སོ། །དེ་ན་གདུགས་ཚོད་ཀྱི་ཁ་དང་། མཆོད་པའི་ཚེ་ཅ་ཅོའི་སྒྲ་ཆེན་པོ་གྲག་པ་དང་། ཅི་ཙམ་ན་གྲོང་ཉུག་མ་ཤིན་ཏུ་
[168a.3]སྡུག་བསྔལ་བ་ཞིག་རྫའི་ཆག་དུམ་ཞིག་ཐོགས་ཏེ་སློང་བ་ལ་ཞུགས་པ་དེས་སྒྲ་ཆེན་པོ་དང་སྒྲ་མཐོན་པོ་ཐོས་སོ། །ཐོས་ནས་ཀྱང་དྲིས་པ། ཤེས་ལྡན་དག་སྒྲ་མཐོན་པོ་དང་སྒྲ་ཆེན་པོ་འདི་ཅི་ཞིག་ཡིན། གཞན་དག་གིས་སྨྲས་པ། ཀོ་ས་ལའི་རྒྱལ་པོ་གསལ་རྒྱལ་གྱིས་སངས་རྒྱས་ལ་སོགས་པ་དགེ་སློང་གི་དགེ་
[168a.4]འདུན་ལ་ཟླ་བ་གསུམ་དུ་གདུགས་ཚོད་གསོལ་ནས་དགེ་སློང་རེ་རེ་ལ་ཡང་འབུམ་རི་བའི་གོས་རེ་རེ་བསྐོན་ཏེ། འབྲུ་མར་གྱི་བུམ་པ་བྱེ་བ་བསོགས་ཏེ་མར་མེའི་ཕྲེང་བ་གཏོང་བར་རྩོམ་པ་ཡིན་ནོ། །དེ་ནས་གྲོང་ཉུག་མ་དེ་འདི་སྙམ་དུ་སེམས་ཏེ། ཀོ་ས་ལའི་རྒྱལ་པོ་གསལ་རྒྱལ་འདི་བསོད་ནམས་ཀྱིས་
[168a.5]ངོམས་མི་ཤེས་ནས་ད་དུང་ཡང་སྦྱིན་པ་དག་གཏོང་བསོད་ནམས་དག་བྱེད་ན། མ་ལ་བདག་གིས་ཀྱང་འགའ་ཞིག་ལས་བསླངས་ལ་བཅོམ་ལྡན་འདས་ལ་མེ་མར་ཞིག་བལྟམ་མོ་སྙམ་ནས། དེས་བསླངས་པའི་འབྲུ་མར་ཉུང་ཟད་སྣོད་གྱོ་རལ་གྱི་ནང་དུ་བླུགས་ཏེ་བཅོམ་ལྡན་འདས་ཀྱི་འཆག་སའི་སླད་དུ་མར་
[168a.6]མེ་བལྟམ་ནས། ཞབས་གཉིས་ལ་གཏུགས་ཏེ་སྨོན་ལམ་བཏབ་པ། དགེ་བའི་རྩ་བ་འདིས་ཇི་ལྟར་སྟོན་པ་བཅོམ་ལྡན་འདས་ཤཱཀྱ་ཐུབ་པ་འདི་སྐྱེ་དགུའི་ཚེ་ལོ་བརྒྱ་ཐུབ་པ་ན་འཇིག་རྟེན་དུ་བྱུང་བ་དེ་བཞིན་དུ་བདག་ཀྱང་སྐྱེ་དགུའི་ཚེ་ལོ་བརྒྱ་ཐུབ་པ་ན་སྟོན་པ་ཤཱཀྱ་ཐུབ་པ་ཞེས་བྱ་བ་ཁོ་ནར་འགྱུར་ཞིང་། ཡང་ཇི་
[168a.7]ལྟར་འདིའི་ཟུང་མཆོག་དང་ཟུང་བཟང་པོ་ཤཱ་རིའི་བུ་དང་། མཽད་གལ་གྱི་བུ་དང་། ཉེ་གནས་དགེ་སློང་ཀུན་དགའ་བོ་དང་། ཡབ་ཟས་གཙང་དང་། ཡུམ་ལྷ་མོ་སྒྱུ་འཕྲུལ་ཆེན་མོ་དང་། སྲས་གཞོན་ནུ་སྒྲ་ཅན་ཟིན་བཟང་པོ་དང་། གྲོང་ཁྱེར་སེར་སྐྱའི་གཞི་ལགས་པ་དེ་བཞིན་དུ་བདག་གི་ཡང་ཟུང་མཆོག་དང་ཟུང་བཟང་
[168b]
[168b.1]པོ་ཤཱ་རིའི་བུ་དང་། མཽད་གལ་གྱི་བུ་དང་། ཉེ་གནས་དགེ་སློང་ཀུན་དགའ་བོ་དང་། ཡབ་ཟས་གཙང་དང་། ཡུམ་ལྷ་མོ་སྒྱུ་འཕྲུལ་ཆེན་མོ་དང་། སྲས་གཞོན་ནུ་སྒྲ་ཅན་ཟིན་བཟང་པོ་དང་། གྲོང་ཁྱེར་སེར་སྐྱའི་གཞིར་འགྱུར་ཞིང་ཇི་ལྟར་ཡང་བཅོམ་ལྡན་འདས་འདི་སྐུ་གདུང་གསེས་ནས་ཡོངས་སུ་མྱ་
[168b.2]ངན་ལས་འདས་པ་དེ་བཞིན་དུ་བདག་ཀྱང་སྐུ་གདུང་གསེས་ནས་ཡོངས་སུ་མྱ་ངན་ལས་འདའ་བར་གྱུར་ཅིག་ཅེས་བྱས་སོ། །ཇི་ཙམ་ན་མར་མེ་དེ་དག་ཐམས་ཅད་ནི་ཤིའོ། །དེས་བཏང་བའི་མར་མེ་ནི་འབར་ཞིང་འདུག་གོ། །ཆོས་ཉིད་ཀྱིས་སངས་རྒྱས་བཅོམ་ལྡན་འདས་རྣམས་ཇི་སྲིད་ནང་དུ་ཡང་དག་
[168b.3]མ་བཞག་པ་དེ་སྲིད་དུ་སངས་རྒྱས་བཅོམ་ལྡན་འདས་རྣམས་ཀྱི་ཉེ་གནས་རྣམས་ནང་དུ་ཡང་དག་མི་འཇོག་པས་ཚེ་དང་ལྡན་པ་ཀུན་དགའ་བོས་བསམས་པ། སངས་རྒྱས་བཅོམ་ལྡན་འདས་རྣམས་འོད་ལ་མནལ་བར་མཛད་པ་དེ་ནི་གནས་མ་ཡིན་ཞིང་གོ་སྐབས་མེད་པས་མ་ལ་བདག་གིས་མར་མེ་དེ་གསད་
[168b.4]པར་བྱའོ་སྙམ་ནས་དེས་ལག་པས་གསད་པར་བརྩམས་པ་ལས་མ་ནུས་སོ། །དེ་ནས་ཆོས་གོས་ཀྱི་གྲྭ་དང་། དེ་ནས་བསིལ་ཡབ་ཀྱིས་གཡབས་ན་འོན་ཀྱང་གསད་པར་མ་ནུས་སོ། །བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་འདི་ཅི་བྱེད། དེས་གསོལ་པ། 
[168b.5]བཅོམ་ལྡན་འདས་བདག་གི་གློ་བ་ལ་བསམས་པ། སངས་རྒྱས་བཅོམ་ལྡན་འདས་རྣམས་འོད་ལ་མནལ་བར་མཛད་པ་ནི་གནས་མ་མཆིས་ཤིང་གོ་སྐབས་མ་མཆིས་ཀྱིས། མ་ལ་བདག་གིས་ཞུགས་མར་དགུམ་མོ་སྙམ་ནས་བདག་གིས་དེ་སུག་པས་དགུམ་པར་བརྩམས་ན་རྔོ་མ་ཐོག་གོ། །དེ་ནས་
[168b.6]ཆོས་གོས་ཀྱི་གྲྭ་དང་། དེ་ནས་བསིལ་ཡབ་ཀྱིས་གཡབས་ན་འོན་ཀྱང་རྔོ་མ་ཐོག་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དུབ་པར་མ་བྱེད་ཅིག །གལ་ཏེ་རྣམ་པར་འཐོར་རླུང་ལངས་ན་དེས་ཀྱང་གསད་པར་མི་ནུས་ན་ལག་པ་དང་། ཆོས་གོས་ཀྱི་གྲྭ་དང་། བསིལ་ཡབ་
[168b.7]ཀྱིས་ལྟ་སྨོས་ཀྱང་ཅི་དགོས། འདི་ལྟར་མར་མེ་འདི་ནི་བུ་མོ་འདིས་སེམས་ཀྱིས་མངོན་པར་འདུ་བྱེད་པ་ཆེན་པོས་བུས་པ་ཡིན་ནོ། །གཞན་ཡང་ཀུན་དགའ་བོ་བུ་མོ་འདི་ནི་སྐྱེ་དགུ་རྣམས་ཀྱི་ཚེ་ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་
[169a]
[169a.1]ཞེས་བྱ་བར་འགྱུར་ཞིང་དེའི་ཟུང་མཆོག་དང་ཟུང་བཟང་པོ་ཤཱ་རིའི་བུ་དང་། མཽད་གལ་གྱི་བུ་དང་། ཉེ་གནས་དགེ་སློང་ཀུན་དགའ་བོ་དང་། ཡབ་ཟས་གཙང་དང་། ཡུམ་ལྷ་མོ་སྒྱུ་འཕྲུལ་ཆེན་མོ་དང་། སྲས་གཞོན་ནུ་སྒྲ་ཅན་ཟིན་བཟང་པོ་དང་གྲོང་ཁྱེར་(སར་,སེར་)སྐྱའི་གཞི་ཞེས་བྱ་
[169a.2]བར་འགྱུར་ལ། དེ་སྐུ་གདུང་གསེས་ནས་ཡོངས་སུ་མྱ་ངན་ལས་འདའ་བར་འགྱུར་རོ། །གྲོང་ཉུག་མ་ཆེ་གེ་མོ་ཞེས་བྱ་བས་བཅོམ་ལྡན་འདས་ཀྱི་འཆག་སའི་སླད་དུ་མར་མེ་བཏང་བས་དེ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ་ཞེས་ཀུན་དུ་
[169a.3]སྒྲ་གྲགས་པ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཐོས་ནས། དེའི་མ་འོངས་པའི་ཡོན་ཏན་ལ་བསམས་ནས་ཡོ་བྱད་ཐམས་ཅད་ཀྱིས་བསྟབས་སོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་ཐོས་ནས་དེ་ནས་ངོ་མཚར་སྐྱེས་ཏེ། འབྲུ་མར་བུམ་པ་སྟོང་བསྡོགས་ནས་མར་མེ་སྣ་
[169a.4]ཚོགས་སུ་སྦྲེངས་ཏེ་རིན་པོ་ཆེ་སྣ་བཞིའི་མར་མེ་འཆག་སའི་སླད་དུ་བུས་སོ། །དེ་ནས་བཅོམ་ལྡན་འདས་ཀྱི་སྤྱན་སྔར་སོང་སྟེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གིས་འཕགས་པ་འོད་སྲུང་ཆེན་པོ་མཆོད་པའི་སླད་དུ་བཅོམ་ལྡན་འདས་དགུང་བདུན་གྱི་བར་དུ་
[169a.5]གདུགས་ཚོད་ལ་སྤྱན་དྲངས་ནས། བཅོམ་ལྡན་འདས་ཀྱིས་བདག་གི་སྔོན་གྱི་འཚལ་མ་དྲོན་པོ་ལན་ཚྭས་མ་སྩལ་བ་ལས་བརྩམས་ཏེ་ལས་ཀྱི་རྒྱུ་བ་ལུང་བསྟན་ནས། ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་བདག་གིས་དགུང་ཟླ་གསུམ་དུ་གདུགས་ཚོད་གསོལ་ནས་དགེ་
[169a.6]སློང་རེ་རེ་ལ་ཡང་འབུམ་རི་བའི་གོས་ཕྲུགས་རེ་བསྐོན་ཏེ། འབྲུ་མར་བུམ་པ་བྱེ་བ་བསྡོགས་ཏེ་ཕྲེང་བར་སྦྲེངས་ནས་ཞུགས་མར་བལྟམ་ལགས་ན། བཅོམ་ལྡན་འདས་ཀྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་ལགས་ན། བཅོམ་ལྡན་འདས་བདག་ཀྱང་འཇིག་
[169a.7]རྟེན་གྱི་གཙོ་བོ་འདྲེན་པར་འགྱུར་བར་ལྟ་ན། བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ན་ལེགས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་ཟབ་པ། ཟབ་པར་སྣང་བ། མཐོང་བར་དཀའ་
[169b]
[169b.1]བ། རྟོགས་པར་དཀའ་བ། བརྟག་པར་བྱ་བ་མ་ཡིན་པ། རྟོག་གེའི་སྤྱོད་ཡུལ་མ་ཡིན་པ། ཞིབ་མོ་བརྟགས་པའི་རྟོགས་པ་དང་། མཁས་པ་དང་མཛངས་པས་རིག་པར་བྱ་བ་ཡིན་ཏེ། དེ་ནི་ཁྱེད་ཀྱི་སྦྱིན་པ་ལན་གཅིག་བྱས་པས་ཐོབ་པར་སླ་བ་མ་ཡིན་ཏེ། སྦྱིན་པ་ལན་བརྒྱས་མ་ཡིན། སྦྱིན་
[169b.2]པ་ལན་སྟོང་གིས་མ་ཡིན། སྦྱིན་པ་ལན་བརྒྱ་ཕྲག་སྟོང་གིས་མ་ཡིན་ནོ། །འོན་ཀྱང་རྒྱལ་པོ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་ན་སྦྱིན་པ་དག་ཀྱང་སྦྱིན། བསོད་ནམས་དག་ཀྱང་བྱ་ཞིང་དགེ་བའི་བཤེས་གཉེན་དག་ཀྱང་བསྟེན་པར་བྱ། བསྙེན་པར་བྱ། བསྙེན་
[169b.3]བཀུར་བྱའོ། །རྒྱལ་པོ་ཆེན་པོ་ཁྱོད་ཀྱིས་དེ་བཞིན་དུ་སྦྱིན་པ་དག་ནི་བཏང་། བསོད་ནམས་དག་ནི་བྱས་ཤིང་དགེ་བའི་བཤེས་གཉེན་དག་ཀྱང་བསྟེན། བསྙེན་བསྙེན་བཀུར་བྱས་ན་དེ་ལྟ་ན་ཁྱོད་ནམ་ཞིག་ན་འཇིག་རྟེན་གྱི་གཙོ་བོ་འདྲེན་པར་འགྱུར་གྲང་། དེ་སྐད་ཅེས་བཀའ་སྩལ་པ་དང་། ཀོ་ས་
[169b.4]ལའི་རྒྱལ་པོ་གསལ་རྒྱལ་མཆི་མ་བླགས་ཏེ་ངུས་སོ། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་གོས་ཀྱི་མཐའ་མས་མཆི་མ་ཕྱིས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་
[169b.5]སྦྱིན་པ་ནི་ཅི་སྙེད་ཅིག་སྩལ། བསོད་ནམས་ནི་ཇི་སྙེད་ཅིག་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་རེ་ཞིག་འདས་པའི་བསྐལ་པ་གཞན་རྣམས་ལྟ་ཞོག་གི། བསྐལ་པ་བཟང་པོ་འདི་ཉིད་ལ་ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བས་རྣམ་
[169b.6]གྲངས་དུ་མར་སྦྱིན་པ་བཏང་བ་དང་། བསོད་ནམས་བྱས་པ་དེ་དག་ལེགས་པར་རབ་ཏུ་ཉོན་ལ་ཟུང་ཤིག་དང་བཤད་དོ།། །།བར་སྡོམ་ལ། ང་ལས་ནུ་དང་ལེགས་མཐོང་ཆེ། །དུས་དཔོག་ཀུ་ཤ་གདོལ་བ་དང་། །ལྷ་ཆེན་པོ་དང་མུ་ཁྱུད་རྒྱལ། །མེ་ལོང་གདོང་དང་ནོར་བཟངས་དང་། །ཐམས་
[169b.7]ཅད་སྒྲོལ་དང་འདུམ་བྱེད་དོ། །རྒྱལ་པོ་ཆེན་པོ་སྔོན་བྱུང་བ་སྐྱེ་དགུ་རྣམས་ཀྱི་ཚེ་ལོ་དཔག་ཏུ་མེད་པ་ན་རྒྱལ་པོ་གསོ་སྦྱོང་འཕགས་ཞེས་བྱ་བ་བྱུང་བར་གྱུར་ཏེ། དེའི་སྤྱི་བོར་ཤ་རྨེན་འཇམ་ཞིང་ཤིན་ཏུ་འཇམ་པ་ཞིག་སྐྱེས་པ་དཔེར་ན་ཤིང་བལ་གྱི་འདའ་བ་འམ། རས་བལ་གྱི་འདའ་བ་ལྟ་བུར་གནོད་པ་
[170a]
[170a.1]ཅུང་ཟད་ཀྱང་མི་སྐྱེད་དོ། །དེ་ཡོངས་སུ་སྨིན་ནས་རྡོལ་བ་ལས་གཞོན་ནུ་གཟུགས་བཟང་པོ་མཛེས་པ། བལྟ་ན་སྡུག་པ། པགས་པའི་མདོག་གསེར་འདྲ་བ། མགོ་གདུགས་ལྟར་འདུག་པ། ལག་པ་རིང་བ། དཔྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ། ཡན་
[170a.2]ལག་དང་ཉིང་ལག་ཐམས་ཅད་དང་ལྡན་པ། སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པའི་ལུས་དང་ལྡན་པ་ཞིག་བྱུང་ངོ་། །བྱུང་མ་ཐག་ཏུ་བཙུན་མོའི་འཁོར་གྱི་ནང་དུ་བཀྲི་བ་དང་། རྒྱལ་པོ་གསོ་སྦྱོང་འཕགས་ཀྱི་བཙུན་མོ་བརྒྱད་ཁྲིས་གཞོན་ནུ་མཐོང་ནས་ནུ་མ་རྣམས་ལས་འོ་མ་
[170a.3]ཟགས་པ་དང་། བུད་མེད་རེ་རེས་ཀྱང་ང་ལས་ནུ་ང་ལས་ནུ་ཞེས་སྨྲས་པས་དེའི་མིང་ང་ལས་ནུ་ང་ལས་ནུ་ཞེས་བྱ་བར་གྱུར་ཏོ། །གཞན་དག་ན་རེ་འདི་སྤྱི་བོ་ལས་སྐྱེས་པས་དེའི་ཕྱིར་གཞོན་ནུའི་མིང་སྤྱི་བོ་སྐྱེས་ཞེས་བྱའོ་ཞེས་ཟེར་ཏོ། །དེ་ན་ཁ་ཅིག་གིས་ནི་ང་ལས་ནུ་ཞེས་བྱ་བར་ཤེས་སོ། །ཁ་ཅིག་གིས་ནི་
[170a.4]སྤྱི་བོ་སྐྱེས་ཞེས་བྱ་བར་ཤེས་སོ། །གཞོན་ནུ་ང་ལས་ནུ་གཞོན་ནུའི་རྩེད་མོས་རྩེ་བ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །རྒྱལ་ཚབ་ལ་གནས་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །གཞོན་ནུ་ང་ལས་ནུ་ཡུལ་ཞིག་ཏུ་སོང་སྟེ། དེ་ཡུལ་དུ་ཕྱིན་པ་དང་རྒྱལ་པོ་གསོ་སྦྱོང་འཕགས་ན་བར་གྱུར་ནས་དེ་
[170a.5]རྩ་བ་དང་། སྡོང་བུ་དང་། ལོ་མ་དང་། མེ་ཏོག་དང་། འབྲས་བུའི་སྨན་གྱིས་སྙེན་བཀུར་བྱས་ན་ཡང་ཕྱིར་ཐུ་བ་ཁོ་ནར་གྱུར་ནས་དེས་བློན་པོ་རྣམས་ལ་བསྒོ་བ། ཤེས་ལྡན་དག་མྱུར་དུ་གཞོན་ནུ་ལ་རྒྱལ་སྲིད་ཀྱི་དབང་བསྐུར་བས་དབང་བསྐུར་ཅིག །ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་ཕོ་ཉ་བཀུག་སྟེ་
[170a.6]རྒྱལ་པོ་གསོ་སྦྱོང་འཕགས་བསྙུང་ནས། དེས་གཞོན་ནུ་སྤྱན་དྲོངས་ལ་རྒྱལ་སྲིད་ཀྱི་དབང་བསྐུར་བ་ཉམས་སུ་མྱོང་བར་གྱིས་ཤིག་ཅེས་བཀའ་སྩལ་གྱིས། གཞོན་ནུ་མྱུར་དུ་བྱོན་པའི་རིགས་སོ་ཞེས་སྤྲིང་ངོ་། །དེ་ཆས་པ་དང་རྒྱལ་པོ་གསོ་སྦྱོང་འཕགས་ཤིའོ། །དེ་ནས་བློན་པོ་དག་གིས་ཡང་ཕོ་ཉ་གཞན་ཞིག་
[170a.7]གཏོང་བ་ལ་གཞོན་ནུ་ཁྱོད་ཀྱི་ཡབ་ནི་ནོངས་ཀྱིས། ཚུར་སྤྱོན་རྒྱལ་སྲིད་བཞེས་ཤིག་ཅེས་སྤྲིང་ངོ་། །གཞོན་ནུ་ང་ལས་ནུས་བསམས་པ། གལ་ཏེ་བདག་གི་ཡབ་ནོངས་ན། དེར་སོང་ཡང་ཅི་ཕན་སྙམ་དུ་བསམས་ནས་དེ་ཉིད་ན་འདུག་གོ། །བློན་པོ་རྣམས་ཡང་འདུས་ནས་བློན་པོ་ཞིག་ཕོ་ཉར་བཏང་
[170b]
[170b.1]བ་དང་དེར་སོང་ནས་སྨྲས་པ། གཞོན་ནུ་རྒྱལ་སྲིད་བཞེས་ཤིག །དེས་སྨྲས་པ། གལ་ཏེ་ཁོ་བོས་ཆོས་དང་མཐུན་པས་རྒྱལ་སྲིད་འཐོབ་པར་འགྱུར་ན་རྒྱལ་སྲིད་ཀྱི་དབང་བསྐུར་བ་འདི་ཉིད་དུ་འོང་བར་འགྱུར་རོ། །བློན་པོ་རྣམས་ཀྱིས་སྤྲིང་བ། ལྷ་རྒྱལ་སྲིད་ཀྱི་དབང་བསྐུར་བ་ལ་ནི་མང་
[170b.2]དུ་འཚལ་ཏེ། རིན་པོ་ཆེའི་གཅལ་དང་། སེང་གེའི་ཁྲི་དང་། གདུགས་དང་། ཅོད་པན་དང་། དཔུང་རྒྱན་གྱིས་ཕོ་བྲང་གི་ནང་དུ་རྒྱལ་སྲིད་ཀྱི་དབང་བསྐུར་བར་བགྱི་འཚལ་བས་དེ་ལྟ་བས་ན་གཞོན་ནུ་འདི་ཉིད་དུ་བྱོན་པའི་རིགས་སོ། །དེས་སྨྲས་པ། ངས་ཆོས་དང་མཐུན་པར་རྒྱལ་སྲིད་
[170b.3]འཐོབ་པ་ལྟ་ན་ཐམས་ཅད་འདི་ཉིད་དུ་འོང་བར་འགྱུར་རོ། །གཞོན་ནུ་ང་ལས་ནུའི་མདུན་ནས་འགྲོ་བ་གནོད་སྦྱིན་ལྷ་གནས་ཞེས་བྱ་བ་དེས་རིན་པོ་ཆེའི་གཅལ་དང་། སེང་གེའི་ཁྲི་དེ་ཉིད་དུ་བླངས་སོ། །ཕོ་བྲང་ན་གནས་པ་རྣམས་ཀྱིས་ཀྱང་གདུགས་དང་། ཅོད་པན་དང་། དཔུང་རྒྱན་ཁྱེར་
[170b.4]ནས་རང་དེ་ཉིད་དུ་ལྷགས་ཏེ། ཕོ་བྲང་འཁོར་བ་རང་ལྷགས་པས་གནས་དེའི་མིང་གནས་བཅས་གནས་བཅས་ཞེས་བྱ་བར་གྲགས་སོ། །ཕྱིས་བློན་པོ་དེ་རྣམས་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་རྣམས་ཀྱིས་ནི་དབང་བསྐུར་བ་ཁྱེར་ཏེ་དོང་ནས་དེ་རྣམས་ཀྱིས་སྨྲས་པ། ལྷ་
[170b.5]དབང་བསྐུར་བ་བཞེས་སུ་གསོལ། དེས་སྨྲས་པ། ང་མི་རྣམས་ཀྱིས་ཅོད་པན་བཅིང་ངམ། གལ་ཏེ་ཆོས་ཀྱི་རྒྱལ་སྲིད་འཐོབ་ན་མི་མ་ཡིན་པ་རྣམས་ཀྱིས་ཅོད་པན་འཆིང་གྲང་། ཇི་ཙམ་ན་དེ་མི་མ་ཡིན་པ་རྣམས་ཀྱིས་ཅོད་པན་བཅིངས་པ་དང་། དེའི་རིན་པོ་ཆེ་སྣ་བདུན་བྱུང་བ་འདི་ལྟ་སྟེ། འཁོར་ལོ་རིན་
[170b.6]པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཉིད་དོ། །དེ་ལ་བུ་དཔའ་བ་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་སྟོང་ཡང་
[170b.7]ཚང་བར་བྱུང་ངོ་། །ཡངས་པ་ཅན་གྱི་ཉེན་ཀོར་ན་ནགས་ཚལ་སྟུག་པོ་དག་དགའ་དགའ་ལྟར་འདུག་པ་ཞིག་ཡོད་པ་དེ་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ལྔ་བརྒྱ་བསམ་གཏན་བྱེད་དོ། །ནགས་ཚལ་སྟུག་པོ་དེ་ན་ཡང་བྱ་གར་རབ་ཏུ་མང་པོ་དག་ཅིག་ཀྱང་གནས་སོ། །བསམ་གཏན་གྱི་ཚེར་མ་ནི་
[171a]
[171a.1]སྒྲ་ཡིན་པས་བྱ་གར་རྣམས་ལྡིང་ཞིང་སྐད་འབྱིན་པར་བྱེད་པ་དང་། དེ་ནས་དྲང་སྲོང་རང་བཞིན་ངན་ཞེས་བྱ་བ་ཞིག་ཡོད་པ་དེ་འཁྲུགས་ནས་དེས་བྱ་གར་རྣམས་ལ་འདབ་གཤོག་རྣམས་ལྷགས་པར་ཤོག་ཤིག་ཅེས་དམོད་པ་བོར་རོ། །དེ་རྣམས་དྲང་སྲོང་འཁྲུགས་པས་འདབ་གཤོག་
[171a.2]རྣམས་ལྷགས་པར་གྱུར་ཏོ། །དེ་ནས་དེ་རྣམས་རྐང་པས་འགྲོ་བར་བརྩམས་པ་དང་། རྒྱལ་པོ་དེ་ཡང་ལྗོངས་རྒྱུར་སོང་བས་བྱ་གར་རྣམས་རྐང་པས་འགྲོ་བ་མཐོང་ངོ་། །དེ་ནས་དེས་བློན་པོ་རྣམས་ལ་དྲིས་པ་ཅིའི་ཕྱིར་བྱ་གར་འདི་རྣམས་རྐང་པས་འགྲོ་བར་གྱུར། བློན་པོ་རྣམས་ཀྱིས་སྨྲས་པ། ལྷ་
[171a.3]བསམ་གཏན་གྱི་ཚེར་མ་ནི་སྒྲ་ལགས་པས་དྲང་སྲོང་འཁྲུགས་པ་དག་གིས་འདི་རྣམས་ལ་དམོད་པ་བོར་བ་དང་། དེ་ནས་དྲང་སྲོང་འཁྲུགས་པས་འདི་རྣམས་ཀྱི་འདབ་གཤོག་རྣམས་ལྷགས་པར་གྱུར་ཏོ། །དེ་ནས་རྒྱལ་པོས་སྨྲས་པ། གང་དག་སེམས་ཅན་རྣམས་ལ་སྙིང་བརྩེ་བ་མེད་པའི་དྲང་སྲོང་འདི་ལྟ་བུ་
[171a.4]ཡང་ཡོད་པ་ལྟ་ཞེས་སྨྲས་ནས། ཤེས་ལྡན་དག་དེང་ལ་དྲང་སྲོང་རྣམས་ལ་ཁྱེད་ཅག་ངའི་ཡུལ་ན་མ་འདུག་ཤིག་ཅེས་སྒོ་ཤིག་ཅེས་སྨྲས་སོ། །དེ་ནས་བློན་པོ་རྣམས་དྲང་སྲོང་གི་ཐད་དུ་དོང་ནས་བསྒོ་བ། རྒྱལ་པོའི་ཞལ་ནས་ཁྱེད་ཅག་ངའི་ཡུལ་ན་མ་འདུག་ཤིག་ཅེས་བཀའ་སྩལ་ཏོ། །དྲང་སྲོང་རྣམས་ཀྱིས་
[171a.5]བསམས་པ། རྒྱལ་པོ་འདི་ནི་གླིང་བཞི་ལ་དབང་བ་ཡིན་པས་རི་རབ་ཀྱི་བང་རིམ་དུ་འགྲོའོ་སྙམ་ནས། དེ་རྣམས་དེར་དོང་སྟེ་གནས་སོ། །རྒྱལ་པོ་ང་ལས་ནུའི་མི་རྣམས་ནི་སེམས་པར་བྱེད་པ་དང་། འཇལ་བར་བྱེད་པ་དང་། ཉེ་བར་རྟོག་པར་བྱེད་པ་ཡིན་ཏེ། དེ་དག་གིས་བསམས་ཤིང་ཉེ་བར་བརྟགས་ནས་
[171a.6]བཟོའི་གནས་དང་ལས་ཀྱི་གནས་ཐ་དད་པ་རྣམས་བྱ་བར་བརྩོན་པས་དེ་རྣམས་སེམས་པར་བྱེད་པ་དང་། འཇལ་བར་བྱེད་པ་དང་། ཉེ་བར་རྟོག་པར་བྱེད་པ་ཡིན་པའི་ཕྱིར་མིང་ཤེད་ལས་སྐྱེས་ཤེད་ལས་སྐྱེས་ཞེས་བྱ་བར་གྲགས་སོ། །དེ་རྣམས་ཀྱིས་ཞིང་ལས་དག་བྱ་བར་བརྩམས་པ་དང་། རྒྱལ་པོ་ལྗོངས་
[171a.7]རྒྱུར་སོང་བས་མི་དེ་རྣམས་ཞིང་ལས་དག་བྱེད་པར་མཐོང་ནས་དེས་བློན་པོ་རྣམས་ལ་སྨྲས་པ། མི་འདི་རྣམས་ཅི་ཞིག་བྱེད། བློན་པོ་རྣམས་ཀྱིས་སྨྲས་པ། ལྷ་སྨན་དུ་འགྱུར་བར་བགྱི་བའི་སླད་དུ་ལོ་ཐོག་ལ་སོགས་པ་སྐྲུན་པ་ལགས་སོ། །རྒྱལ་པོས་སྨྲས་པ། ཅི་བདག་གི་རྒྱལ་སྲིད་ཀྱི་མི་རྣམས་ཞིང་ལས་
[171b]
[171b.1]བྱེད་དམ། དེ་ནས་དེས་སྨྲས་པ། ལྷས་ས་བོན་གྱི་རིགས་ཉི་ཤུ་རྩ་བདུན་གྱི་ཆར་ཕོབ་ཤིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་ས་བོན་གྱི་རིགས་ཉི་ཤུ་རྩ་བདུན་གྱི་ཆར་ཕབ་བོ། །རྒྱལ་པོ་ང་ལས་ནུས་ཡུལ་མི་རྣམས་ལ་དྲིས་པ། འདི་
[171b.2]དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་ལགས། བདག་ཅག་གི་ཡང་ལགས་སོ། །ཡང་མི་དེ་རྣམས་རས་བལ་གྱི་ཞིང་རྨོ་བར་བརྩམས་པ་དང་། ཡང་རྒྱལ་པོ་ང་ལས་ནུ་ལྗོངས་རྒྱུར་སོང་བས་མཐོང་ནས། དེས་བློན་པོ་རྣམས་ལ་སྨྲས་པ། མི་འདི་
[171b.3]རྣམས་ཅི་ཞིག་བྱེད། བློན་པོ་རྣམས་ཀྱིས་སྨྲས་པ། ལྷ་མི་འདི་རྣམས་ནི་རས་བལ་གྱི་ཞིང་རྨེད་ལགས་སོ། །རྒྱལ་པོས་སྨྲས་པ། ཅི་ཞིག་ཏུ་དགོས། དེ་རྣམས་ཀྱིས་སྨྲས་པ། ལྷ་གོས་བགྱི་བའི་སླད་དུའོ། །དེ་ནས་རྒྱལ་པོ་ང་ལས་ནུས་སྨྲས་པ། ཅི་ངའི་རྒྱལ་སྲིད་ཀྱི་མི་རྣམས་རས་བལ་
[171b.4]གྱི་ཞིང་རྨེད་དམ། ལྷས་རས་བལ་ཁོ་ནའི་ཆར་ཕོབ་ཅིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་རས་བལ་ཁོ་ནའི་ཆར་ཕབ་བོ། །རྒྱལ་པོས་ཡུལ་མི་རྣམས་ལ་དྲིས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་
[171b.5]ལགས། བདག་ཅག་གི་ཡང་ལགས་སོ། །ཡང་མི་དེ་རྣམས་རས་བལ་དེ་རྣམས་འཁལ་བར་བརྩམས་པ་དང་། རྒྱལ་པོས་སྨྲས་པ། མི་འདི་དག་ཅི་ཞིག་བྱེད། བློན་པོ་རྣམས་ཀྱིས་སྨྲས་པ། ལྷ་སྐུད་པ་འཚལ་བའི་སླད་དུ་རས་བལ་དེ་འཁལ་ལགས་སོ། །རྒྱལ་པོས་སྨྲས་པ། 
[171b.6]ཅི་ངའི་རྒྱལ་སྲིད་ཀྱི་མི་རྣམས་རས་སྐུད་འཁལ་ལམ། ལྷས་རས་སྐུད་ཀྱི་ཆར་ཁོ་ན་ཕོབ་ཤིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་རས་སྐུད་ཁོ་ནའི་ཆར་ཕབ་བོ། །རྒྱལ་པོ་དེས་སྨྲས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་
[171b.7]ཡང་ལགས། བདག་ཅག་གི་ཡང་ལགས་སོ། །དེ་ནས་རིམ་གྱིས་རས་འཐག་པར་བརྩམས་པ་དང་། རྒྱལ་པོས་སྨྲས་པ། འདི་དག་ཅི་ཞིག་བྱེད། དེ་རྣམས་ཀྱིས་སྨྲས་པ། ལྷ་གོས་སུ་བགྱི་བའི་སླད་དུ་རས་འཐག་ལགས་སོ། །རྒྱལ་པོས་བསམས་པ། ད་ཅི་ངའི་རྒྱལ་སྲིད་ཀྱི་མི་རྣམས་རས་འཐག་
[172a]
[172a.1]གམ་སྙམ་ནས། ལྷས་རས་ཉིད་ཀྱི་ཆར་ཕོབ་ཤིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་རས་ཉིད་ཀྱི་ཆར་ཕབ་བོ། །རྒྱལ་པོས་དྲིས་པ་འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་ལགས། བདག་ཅག་གི་ཡང་
[172a.2]ལགས་སོ། །རྒྱལ་པོས་བསམས་པ། མི་འདི་རྣམས་ནི་བདག་གི་བསོད་ནམས་དག་གི་མཐུ་རབ་ཏུ་མི་ཤེས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་
[172a.3]དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བཙུན་མོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་སྟོང་ཡང་ཚང་བར་
[172a.4]ཡོད་ཀྱིས། ཀྱེ་མ་བདག་གི་ཕོ་བྲང་གི་ནང་དུ་རིན་པོ་ཆེའི་ཆར་འབབ་ཅིང་དེ་ལས་ཕྱི་རོལ་དུ་ནི་ཀཱར་ཥཱ་པ་ཎ་འགའ་ཡང་མི་འབབ་པར་གྱུར་ཅིག་སྙམ་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ཕོ་བྲང་གི་ནང་དུ་ཞག་བདུན་དུ་རིན་པོ་ཆེའི་ཆར་བབ་ལ། ཕྱི་རོལ་དུ་ནི་ཀཱར་ཥཱ་པ་ཎ་འགའ་ཡང་མ་བབ་སྟེ། 
[172a.5]ཇི་ལྟར་མཐུ་ཆེན་པོ། རྫུ་འཕྲུལ་ཆེན་པོ་བསོད་ནམས་བྱས་པ། དགེ་བ་བྱས་པ་རང་གི་བསོད་ནམས་ཀྱི་འབྲས་བུ་སོ་སོར་ཉམས་སུ་མྱོང་བ་བཞིན་ནོ། །རྒྱལ་པོས་སྨྲས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ལགས་སོ། །རྒྱལ་པོས་སྨྲས་པ། ཤེས་ལྡན་དག་ཁྱེད་ཀྱིས་ཉེས་ཏེ། 
[172a.6]གལ་ཏེ་ཁྱེད་ཀྱིས་ལྷའི་བསོད་ནམས་ཀྱིས་ལགས་སོ་ཞེས་སྨྲས་པ་དང་། ངས་འཛམ་བུའི་གླིང་མཐའ་དག་ཏུ་རིན་པོ་ཆེའི་ཆར་ཕབ་པར་འགྱུར་བ་ཞིག །འོན་ཀྱང་ཁྱེད་ལས་རིན་པོ་ཆེ་སུ་འདོད་པ་དེས་རིན་པོ་ཆེ་ཅི་འདོད་པ་དག་ལོང་ཤིག །དེ་ནས་རྒྱལ་པོ་ང་ལས་ནུ་དེ་རྒྱལ་སྲིད་ཆེན་པོའི་དབང་བྱེད་དུ་འཇུག་པ་ལ་
[172a.7]བརྒྱ་བྱིན་དྲུག་ཤི་འཕོས་པ་ལོན་ནོ། །ང་ལས་ནུའི་མདུན་ནས་འགྲོ་བ་གནོད་སྦྱིན་ལྷ་གནས་ཞེས་བྱ་བ་དེ་ལ་རྒྱལ་པོས་སྨྲས་པ། གང་ངས་བཀའ་སྩལ་དགོས་པ་བཀའ་འོག་ཏུ་མ་ཆུད་པའི་གླིང་གཞན་འགའ་ལྟ་ཡོད་དམ། ལྷ་གནས་ཀྱིས་སྨྲས་པ། ལྷ་ཤར་གྱི་ལུས་འཕགས་ཞེས་བགྱི་བའི་གླིང་
[172b]
[172b.1]འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་མཆིས་ཀྱིས། ལྷ་དེར་གཤེགས་ཏེ་བཀའ་སྩལ་དུ་གསོལ། དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། 
[172b.2]སྐྱེ་བོ་དང་མི་མང་པོས་གང་བ་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ། 
[172b.3]རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་བབ་ན། ཤར་གྱི་ལུས་འཕགས་ཞེས་བྱ་བའི་གླིང་ཞིག་ཡོད་ཅེས་གྲག་གིས། མ་ལ་བདག་དེར་ཡང་སོང་ལ་རྗེས་སུ་བསྟན་པར་
[172b.4]བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་ནམ་མཁའ་ལ་འཕགས་ཏེ། རྒྱལ་པོ་ང་ལས་ནུ་ཤར་གྱི་ལུས་འཕགས་ཀྱི་གླིང་དུ་ཆས་ནས་རྒྱལ་པོ་ང་
[172b.5]ལས་ནུ་ཤར་གྱི་ལུས་འཕགས་ཀྱི་གླིང་དུ་གནས་ཏེ། རྒྱལ་པོ་ང་ལས་ནུས་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་ཆེན་པོས་རང་གི་བསོད་ནམས་ཀྱི་འབྲས་བུ་ཉམས་སུ་མྱོང་བ་ལྟར་ཤར་གྱི་ལུས་འཕགས་ཀྱི་གླིང་དུ་ལོ་མང་པོ་དང་། 
[172b.6]ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་རྗེས་སུ་བསྟན་པར་བྱས་སོ། །དེ་ཤར་གྱི་ལུས་འཕགས་གླིང་ན་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །ཡང་རྒྱལ་པོ་ང་ལས་ནུས་གནོད་སྦྱིན་ལྷ་གནས་ལ་སྨྲས་པ། བཀའ་འོག་ཏུ་མ་ཆུད་
[172b.7]པའི་གླིང་གཞན་འགའ་ལྟ་ཡོད་དམ། ལྷ་གནས་ཀྱིས་སྨྲས་པ། ལྷ་ནུབ་ཀྱི་བ་ལང་སྤྱོད་ཅེས་བྱ་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ་མཆིས་ཀྱིས་ལྷ་དེར་ཡང་གཤེགས་ཏེ་རྗེས་སུ་བསྟན་དུ་གསོལ།། །།
[173a]
[173a.1]འདུལ་བ་གཞི། བམ་པོ་བཞི་བཅུ་རྩ་གཅིག་པ། དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་ཡང་ཡོད། བདག་གི་ཕོ་བྲང་གི་
[173a.2]ནང་དུ་ཡང་རིན་པོ་ཆེའི་ཆར་ཞག་བདུན་དུ་བབ། བདག་གིས་ཤར་གྱི་ལུས་འཕགས་ཀྱི་གླིང་དུ་ཡང་ཕྱིན། ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ཤར་གྱི་ལུས་འཕགས་ཀྱི་གླིང་དུ་རྗེས་སུ་བསྟན་ན། ནུབ་ཀྱི་བ་
[173a.3]ལང་སྤྱོད་ཅེས་བྱ་བའི་གླིང་ཞིག་ཡོད་ཅེས་གྲག་གིས། མ་ལ་བདག་དེར་ཡང་སོང་ལ་རྗེས་སུ་བསྟན་པར་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་
[173a.4]སྣ་བདུན་དང་སྟེང་གི་ནམ་མཁའ་ལ་འཕགས་ཏེ། རྒྱལ་པོ་ང་ལས་ནུ་ནུབ་ཀྱི་བ་ལང་སྤྱོད་ཀྱི་གླིང་དུ་ཆས་ནས་རྒྱལ་པོ་ང་ལས་ནུ་ནུབ་ཀྱི་བ་ལང་སྤྱོད་ཀྱི་གླིང་དུ་གནས་ཏེ། རྒྱལ་པོ་ང་ལས་ནུས་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་
[173a.5]ཆེན་པོས་རང་གི་བསོད་ནམས་ཀྱི་འབྲས་བུ་ཉམས་སུ་མྱོང་བ་ལྟར་ནུབ་ཀྱི་བ་ལང་སྤྱོད་ཀྱི་གླིང་དུ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་རྗེས་སུ་བསྟན་པར་བྱས་སོ། །དེ་ནུབ་ཀྱི་བ་ལང་སྤྱོད་ཀྱི་གླིང་ན་རྗེས་སུ་སྟོན་པ་ལ་བརྒྱ་
[173a.6]བྱིན་དྲུག་ཤི་འཕོས་པ་ལོན་ནོ། །ཡང་རྒྱལ་པོ་ང་ལས་ནུས་གནོད་སྦྱིན་ལྷ་གནས་ལ་སྨྲས་པ། བཀའ་འོག་ཏུ་མ་ཆུད་པའི་གླིང་གཞན་འགའ་ལྟ་ཡོད་དམ། ལྷ་གནས་ཀྱིས་སྨྲས་པ། ལྷ་བྱང་གི་སྒྲ་མི་སྙན་ཅེས་བགྱི་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་
[173a.7]ལེགས་པ་དང་། སྐྱེ་བོ་དང་། མི་མང་པོས་གང་ལ། གཞན་ཡང་མི་དེ་དག་ནི་བདག་གིར་བགྱི་བ་མ་མཆིས་པ། ཡོངས་སུ་འཛིན་པ་མ་མཆིས་པ་ཞིག་མཆིས་ཀྱིས། ཀྱེ་མ་ལྷ་དེར་ཡང་གཤེགས་ཏེ། ཉིད་ཀྱི་དཔུང་གི་ཚོགས་རྣམས་ལ་རྗེས་སུ་བསྟན་དུ་གསོལ། དེ་ནས་
[173b]
[173b.1]རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་ཡང་ཡོད། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་བབ། བདག་ཤར་(ཀྱི་,གྱི་)ལུས་
[173b.2]འཕགས་ཀྱི་གླིང་དུ་སོང་སྟེ་ཡང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ཤར་གྱི་ལུས་འཕགས་ཀྱི་གླིང་དུ་རྗེས་སུ་བསྟན། བདག་ནུབ་ཀྱི་བ་ལང་སྤྱོད་ཀྱི་གླིང་དུ་ཡང་སོང་སྟེ་ལོ་མང་པོ་དང་། ལོ་བརྒྱ་ཕྲག་མང་པོ་
[173b.3]དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ནུབ་ཀྱི་བ་ལང་སྤྱོད་ཀྱི་གླིང་དུ་རྗེས་སུ་བསྟན་ན། བྱང་གི་སྒྲ་མི་སྙན་ཅེས་བྱ་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་ལ། 
[173b.4]གཞན་ཡང་མི་དེ་དག་ནི་བདག་གིར་བྱ་བ་མེད་པ། ཡོངས་སུ་འཛིན་པ་མེད་པ་ཞིག་ཡོད་ཅེས་གྲག་གིས། མ་ལ་བདག་དེར་ཡང་སོང་ལ་རང་གི་དཔུང་གི་ཚོགས་ལ་རྗེས་སུ་བསྟན་པར་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་
[173b.5]བརྒྱད་འབུམ་དང་ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་ནམ་མཁའ་ལ་འཕགས་ཏེ་ཆས་པ་དང་། རྒྱལ་པོ་ང་ལས་ནུས་རི་རབ་ཀྱི་ངོས་ལོགས་ནས་ས་ཕྱོགས་དཀར་ཞིང་དཀར་བ་དག་མཐོང་ངོ་། །མཐོང་ནས་ཀྱང་གནོད་སྦྱིན་
[173b.6]ལྷ་གནས་ལ་སྨྲས་པ། ལྷ་གནས་ས་ཕྱོགས་དཀར་ཞིང་དཀར་བ་ཕ་བི་ཅི་ཞིག་ཡིན། ལྷ་དེ་ནི་བྱང་གི་སྒྲ་མི་སྙན་གྱི་མི་རྣམས་ཀྱི་མ་རྨོས་མ་བཏབ་པའི་འབྲས་སཱ་ལུའི་འབྲུ་ལགས་ཏེ། འདི་ལྟར་བྱང་གི་སྒྲ་མི་སྙན་པའི་མི་རྣམས་ནི་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་
[173b.7]ལོངས་སྤྱོད་པ་ལགས་པས་ལྷ་ཡང་དེར་ཡང་གཤེགས་ནས་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པར་འགྱུར་ལགས་སོ། །རྒྱལ་པོ་ང་ལས་ནུས་ཐོས་ནས་ཀྱང་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཀྱིས་ས་ཕྱོགས་དཀར་ཞིང་དཀར་བ་དག་མཐོང་ངམ། ལྷ་
[174a]
[174a.1]མཐོང་ལགས་སོ། །སྣ་བོ་དག་དེ་ནི་བྱང་གི་སྒྲ་མི་སྙན་གྱི་མི་རྣམས་ཀྱི་མ་རྨོས་མ་བཏབ་པའི་འབྲས་སཱ་ལུའི་འབྲུ་ཡིན་ཏེ། འདི་ལྟར་བྱང་གི་སྒྲ་མི་སྙན་པའི་མི་རྣམས་ནི་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པ་ཡིན་པས། ཁྱེད་ཅག་ཀྱང་དེར་སོང་ནས་མ་
[174a.2]རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པར་འགྱུར་རོ། །རྒྱལ་པོ་ང་ལས་ནུ་ཆས་པ་ན་རི་རབ་ཀྱི་ངོས་ལོགས་ན་བཀྲ་ཞིང་བཀྲ་བའི་ལྗོན་པ་ཕྲེང་བ་བཀོད་པ་བཞིན་དུ་གྱུར་པ་དག་རྒྱང་རིང་པོ་ཁོ་ན་ནས་མཐོང་ངོ་། །མཐོང་ནས་ཀྱང་ཡང་གནོད་སྦྱིན་ལྷ་གནས་ལ་སྨྲས་པ། 
[174a.3]ལྷ་གནས་བཀྲ་ཞིང་བཀྲ་བའི་ལྗོན་པ་ཕྲེང་བ་བཀོད་པ་བཞིན་དུ་གྱུར་པ་ཕ་བི་ཅི་ཞིག་ཡིན། ལྷ་དེ་རྣམས་ནི་བྱང་གི་སྒྲ་མི་སྙན་གྱི་མི་རྣམས་ཀྱི་དཔག་བསམ་གྱི་ཤིང་ལགས་ཏེ། འདི་ལྟར་བྱང་གི་སྒྲ་མི་སྙན་གྱི་མི་རྣམས་ནི་དཔག་བསམ་གྱི་ཤིང་གི་གོས་འཚལ་ལགས་སོ། །རྒྱལ་
[174a.4]པོ་ང་ལས་ནུས་ཐོས་ནས་ཀྱང་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཀྱིས་བཀྲ་ཞིང་བཀྲ་བའི་ལྗོན་པ་ཕྲེང་བ་བཀོད་པ་བཞིན་དུ་གྱུར་པ་དག་མཐོང་ངམ། ལྷ་མཐོང་ལགས་སོ། །སྣ་བོ་དག་དེ་རྣམས་ནི་བྱང་གི་སྒྲ་མི་སྙན་གྱི་མི་རྣམས་ཀྱི་དཔག་བསམ་གྱི་གོས་ཀྱི་ཤིང་
[174a.5]ཡིན་ཏེ། འདི་ལྟར་བྱང་གི་སྒྲ་མི་སྙན་གྱི་མི་རྣམས་ནི་དཔག་བསམ་གྱི་ཤིང་གི་གོས་གྱོན་པ་ཡིན་གྱིས། ཁྱེད་ཀྱང་དེར་སོན་ནས་དཔག་བསམ་གྱི་ཤིང་གི་གོས་གྱོན་པར་འགྱུར་རོ། །རྒྱལ་པོ་ང་ལས་ནུ་བྱང་གི་སྒྲ་མི་སྙན་དུ་སོང་སྟེ། རྒྱལ་པོ་ང་ལས་ནུ་བྱང་གི་སྒྲ་མི་སྙན་དུ་
[174a.6]འདུག་ནས། རྒྱལ་པོ་ང་ལས་ནུས་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་ཆེན་པོས་རང་གི་བསོད་ནམས་ཀྱི་འབྲས་བུ་མྱོང་བ་ལྟར་བྱང་གི་སྒྲ་མི་སྙན་གྱི་གླིང་དུ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་
[174a.7]མང་པོ་དང་། ལོ་བརྒྱ་སྟོང་ཕྲག་མང་པོར་རང་གི་དཔུང་གི་ཚོགས་རྣམས་ལ་རྗེས་སུ་བསྟན་ཏོ། །དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །ཡང་རྒྱལ་པོ་ང་ལས་ནུས་གནོད་སྦྱིན་ལྷ་གནས་ལ་སྨྲས་པ། བཀའ་འོག་ཏུ་མ་ཆུད་པའི་
[174b]
[174b.1]གླིང་གཞན་འགའ་ལྟ་ཡོད་དམ། ལྷ་མ་མཆིས་སོ། །འོན་ཀྱང་ལྷ་སུམ་བཅུ་རྩ་གསུམ་པའི་ལྷ་ཚེ་རིང་བ། ཁ་དོག་དང་ལྡན་པ། བདེ་བ་མང་ཞིང་གཞལ་མེད་ཁང་མཐོན་པོ་ན་ཡུན་རིང་དུ་གནས་པ་དག་མཆིས་ཀྱིས། ཀྱེ་མ་ལྷ་སུམ་བཅུ་རྩ་གསུམ་པའི་ལྷ་རྣམས་ལ་
[174b.2]གཟིགས་སུ་བཞུད་ཅིག །དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་
[174b.3]ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། 
[174b.4]ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་ཕབ། བདག་ཤར་གྱི་ལུས་འཕགས་ཀྱི་གླིང་དུ་ཡང་སོང་སྟེ། ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་
[174b.5]པོར་བདག་གིས་ཤར་གྱི་ལུས་འཕགས་ཀྱི་གླིང་དུ་རྗེས་སུ་བསྟན། བདག་ནུབ་ཀྱི་བ་ལང་སྤྱོད་ཀྱི་གླིང་དུ་ཡང་སོང་སྟེ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ནུབ་ཀྱི་བ་ལང་སྤྱོད་ཀྱི་གླིང་དུ་རྗེས་སུ་བསྟན། བདག་
[174b.6]བྱང་གི་སྒྲ་མི་སྙན་གྱི་གླིང་དུ་ཡང་སོང་སྟེ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་བྱང་གི་སྒྲ་མི་སྙན་གྱི་གླིང་དུ་རང་གི་དཔུང་གི་ཚོགས་ལ་རྗེས་སུ་བསྟན་ན། སུམ་བཅུ་རྩ་གསུམ་པའི་ལྷ་ཚེ་རིང་བ། 
[174b.7]ཁ་དོག་དང་ལྡན་པ། བདེ་བ་མང་ཞིང་གཞལ་མེད་ཁང་མཐོན་པོ་ན་ཡུན་རིང་དུ་གནས་པ་དག་ཅིག་ཡོད་ཅེས་གྲག་གིས། མ་ལ་བདག་སུམ་བཅུ་རྩ་གསུམ་པའི་ལྷ་རྣམས་བལྟ་བའི་ཕྱིར་འགྲོའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་
[175a]
[175a.1]འབུམ་དང་། ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་སྟེང་གི་ནམ་མཁའ་ལ་འཕགས་ཏེ་ཆས་སོ། །རིའི་རྒྱལ་པོ་རི་རབ་ནི་གསེར་གྱི་རི་བོ་བདུན་གྱིས་བསྐོར་བ་ཡིན་པས། དེ་ནས་རྒྱལ་པོ་ང་ལས་ནུ་གསེར་
[175a.2]གྱི་རི་བོ་མུ་ཁྱུད་འཛིན་ལ་གནས་ཏེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །རི་བོ་མུ་ཁྱུད་འཛིན་ནས་གསེར་གྱི་རི་བོ་རྣམ་པར་འདུད་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་
[175a.3]པ་ལོན་ནོ། །རི་བོ་རྣམ་པར་འདུད་ནས་གསེར་གྱི་རི་བོ་རྟ་རྣ་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །རི་བོ་རྟ་རྣ་ནས་གསེར་གྱི་རི་བོ་བལྟ་ན་སྡུག་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་
[175a.4]ལ་བརྒྱ་བྱིན་དྲུག་ཤི་འཕོས་པ་ལོན་ནོ། །རི་བོ་བལྟ་ན་སྡུག་ནས་གསེར་གྱི་རི་བོ་སེང་ལྡེང་ཅན་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །རི་བོ་སེང་ལྡེང་ཅན་ནས་གསེར་གྱི་རི་བོ་གཤོལ་མདའ་འཛིན་ལ་འདུག་སྟེ། 
[175a.5]དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །རི་བོ་གཤོལ་མདའ་འཛིན་ནས་གསེར་གྱི་རི་བོ་གཉའ་ཤིང་འཛིན་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ།། །།བར་སྡོམ་ལ། 
[175a.6]མུ་ཁྱུད་འཛིན་དང་རྣམ་པར་འདུད། །དེ་བཞིན་རི་བོ་རྟ་རྣ་དང་། །བལྟ་ན་སྡུག་དང་སེང་ལྡེང་ཅན། །གཤོལ་མདའ་འཛིན་དང་གཉའ་ཤིང་འཛིན། །རི་བོ་གཉའ་ཤིང་འཛིན་ནས་སྟེང་གི་ནམ་མཁའ་ལ་འཕགས་ཏེ་ཆས་པ་ན་རི་རབ་ཀྱི་བང་རིམ་དེ་ལ་དྲང་སྲོང་ལྔ་བརྒྱ་པོ་དེ་རྣམས་གནས་ཏེ། དེ་
[175a.7]རྣམས་ཀྱིས་རྒྱལ་པོ་དེ་འོང་བ་མཐོང་ནས་དེ་རྣམས་ཀྱིས་སྨྲས་པ། ཤེས་ལྡན་དག་རྒྱལ་པོ་འཐབ་ཀྲོལ་ཅན་འདི་འོང་ངོ་། །དེ་ན་དྲང་སྲོང་བཞིན་ངན་ཞེས་བྱ་བ་དེས་སྐྱོར་བར་ཆུ་བླུགས་ཏེ་གཏོར་བས་དཔུང་གི་ཚོགས་རྣམས་ཐོགས་པར་གྱུར་པ་དང་། དེའི་མདུན་ནས་བློན་པོ་རིན་པོ་
[175b]
[175b.1]ཆེ་འགྲོ་བས་དེས་དྲང་སྲོང་དེ་རྣམས་ལ་སྨྲས་པ། བྲམ་ཟེ་ཁྲོ་བ་དོར་བར་གྱིས། །འདི་ནི་ཀུན་ལ་འགྲུབ་པ་ཡིན། །འདི་ནི་མི་དབང་ང་ལས་ནུ། །བྱ་གར་དེ་དག་མ་ཡིན་ནོ། །ཇི་ཙམ་ན་རྒྱལ་པོ་ང་ལས་ནུ་ཕྱོགས་དེར་ཕྱིན་ནས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག །
[175b.2]བློན་པོ་རིན་པོ་ཆེས་སྨྲས་པ། དྲང་སྲོང་རྣམས་ཀྱིས་སོ། །རྒྱལ་པོས་སྨྲས་པ། དྲང་སྲོང་འདི་རྣམས་ནང་ན་ཅི་ཞིག་ལ་དགའ། དེས་སྨྲས་པ། ལྷ་རལ་པ་ལ་དགའ་ལགས་སོ། །རྒྱལ་པོས་སྨྲས་པ། འདི་རྣམས་རལ་པ་བྱི་ནས་བདག་གི་མདུན་ནས་འགྲོ་བར་གྱུར་ཅིག་ཅེས་བྱས་
[175b.3]པ་དང་། དེ་ནས་དེ་རྣམས་ཀྱི་རལ་པ་བྱི་ནས་ལག་ན་མདའ་གཞུ་ཐོགས་ཏེ་མདུན་དུ་བརྒྱུག་པར་བརྩམས་པ་དང་། བུད་མེད་རིན་པོ་ཆེས་རྒྱལ་པོ་ལ་གསོལ་པ། ལྷ་དྲང་སྲོང་འདི་རྣམས་ནི་དཀའ་ཐུབ་ཅན་ལགས་ན་འདི་དག་ཅི་བགྱི་ཐོང་ལགས། རྒྱལ་པོས་བཏང་བ་དང་། དེ་
[175b.4]རྣམས་ཀྱིས་སླར་ཡང་བརྩོན་འགྲུས་ལ་གནས་ནས་མངོན་པར་ཤེས་པ་ལྔ་མངོན་སུམ་དུ་བྱས་སོ། །རྒྱལ་པོ་ང་ལས་ནུ་ཡང་དཔུང་གི་ཚོགས་དང་ནམ་མཁའ་ལ་འཕགས་ཏེ་ཆས་སོ། །རི་རབ་རིའི་རྒྱལ་པོ་དཔག་ཚད་བརྒྱད་ཁྲི་ནི་འོག་ཏུ་གསེར་གྱི་ས་གཞི་ལ་ཐུག་པར་འདུག་གོ། །དཔག་
[175b.5]ཚད་བརྒྱད་ཁྲི་ནི་ཆུའི་སྟེང་དུ་བྱུང་སྟེ། དེ་ལྟར་དཔག་ཚད་འབུམ་དྲུག་ཁྲི་ཡོད་དོ། །དེའི་ངོས་རེ་རེ་ལ་ཡང་དཔག་ཚད་བརྒྱད་ཁྲི་ཡོད་དེ། དེ་ནི་ཁོར་ཁོར་ཡུག་ཏུ་དཔག་ཚད་སུམ་འབུམ་ཉི་ཁྲི་ཡོད་དོ། །རིན་པོ་ཆེ་སྣ་བཞིའི་རང་བཞིན་བཟང་པོ་མཛེས་པ། བལྟ་ན་སྡུག་པ་ཡིན་ནོ། །
[175b.6]དེའི་སྟེང་ན་ལྷ་སུམ་བཅུ་རྩ་གསུམ་པ་རྣམས་གནས་ཏེ། སུམ་བཅུ་རྩ་གསུམ་པའི་ལྷ་རྣམས་ཀྱི་སྲུང་མ་ལྔ་པོ་ཆུ་ལ་གནས་པའི་ཀླུ་རྣམས་དང་། གནོད་སྦྱིན་ལག་ན་ཡོལ་གོ་ཐོགས་པ་རྣམས་དང་། ཕྲེང་ཐོགས་རྣམས་དང་། རྟག་ཏུ་མྱོས་རྣམས་དང་། རྒྱལ་པོ་ཆེན་པོ་བཞི་རྣམས་
[175b.7]བཀོད་པ་ལ། ཆུ་ན་གནས་པ་རྣམས་ཀྱིས་རྒྱལ་པོ་ང་ལས་ནུའི་དཔུང་གི་ཚོགས་རྣམས་བཀག་པ་དང་། ཇི་ཙམ་ན་རྒྱལ་པོ་ང་ལས་ནུ་ཕྱོགས་དེར་ཕྱིན་ནས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག །དེ་རྣམས་ཀྱིས་སྨྲས་པ། ལྷ་ཆབ་ན་གནས་པའི་ཀླུ་རྣམས་ཀྱིས་སོ། །རྒྱལ་
[176a]
[176a.1]པོས་སྨྲས་པ། བདག་དུད་འགྲོ་རྣམས་དང་གཡུལ་འགྱེད་དམ། དེས་སྨྲས་པ། ཆུ་ལ་གནས་པའི་ཀླུ་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག་ཅེས་བྱས་པ་དང་། དེ་རྣམས་རྒྱལ་པོ་ང་ལས་ནུའི་མདུན་ནས་འགྲོ་བར་ཆས་སོ། །ཇི་ཙམ་ན་ཀླུ་དེ་རྣམས་རྒྱལ་པོ་
[176a.2]ང་ལས་ནུའི་མདུན་ནས་རྒྱུག་ཅིང་། ལྷ་ལག་ན་ཡོལ་གོ་ཐོགས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག །དེ་རྣམས་ཀྱིས་སྨྲས་པ། འདིར་མིའི་རྒྱལ་པོ་འོང་ངོ་། །དེ་ནས་ཀླུ་དེ་རྣམས་དང་། ལྷ་ལག་ན་ཡོལ་གོ་ཐོགས་རྣམས་ལོག་
[176a.3]ནས་ཡང་དཔུང་གི་ཚོགས་དེ་ཐོགས་པར་བྱས་སོ། །ཇི་ཙམ་ན་རྒྱལ་པོ་ང་ལས་ནུ་འོངས་ནས་དེས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག །དེས་སྨྲས་པ། ལྷ་ལྷ་ལག་ན་ཡོལ་གོ་ཐོགས་འདི་རྣམས་ཀྱིས་དཔུང་གི་ཚོགས་བཀག་ལགས་སོ། །རྒྱལ་པོ་ང་ལས་ནུས་སྨྲས་པ། 
[176a.4]ལྷ་ལག་ན་ཡོལ་གོ་ཐོགས་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག་དེ་ནས་དེ་རྣམས་མདུན་ནས་རབ་ཏུ་བརྒྱུགས་ཏེ། ཇི་ཙམ་ན་ཀླུ་དེ་རྣམས་དང་ལྷན་ཅིག་ལྷ་ཕྲེང་ཐོགས་རྣམས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག་དེ་དག་གིས་སྨྲས་པ། 
[176a.5]མིའི་རྒྱལ་པོ་འདིར་འོང་ངོ་། །དེ་ནས་ལྷ་དང་། ཀླུ་དེ་རྣམས་ཡང་ལོག་ནས་དཔུང་གི་ཚོགས་ཐོགས་པར་བྱས་པ་དང་། རྒྱལ་པོ་ཕྱོགས་དེར་ཕྱིན་ནས་དེས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག་དེས་སྨྲས་པ། ལྷ་ལྷ་ཕྲེང་ཐོགས་རྣམས་ཀྱིས་སོ། །རྒྱལ་པོས་སྨྲས་
[176a.6]པ། ལྷ་ཕྲེང་ཐོགས་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག །དེ་ནས་དེ་རྣམས་མདུན་ནས་བརྒྱུག་པར་བརྩམས་སོ། །དེ་རྣམས་ཀྱིས་བརྒྱུགས་ནས་ལྷ་རྟག་ཏུ་མྱོས་རྣམས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག །
[176a.7]དེ་རྣམས་ཀྱིས་སྨྲས་པ། མིའི་རྒྱལ་པོ་འདིར་འོང་ངོ་། །དེ་ནས་དེ་རྣམས་ལོག་ནས་ཡང་དཔུང་གི་ཚོགས་དེ་ཐོགས་པར་བྱས་པ་དང་། རྒྱལ་པོ་ཕྱོགས་དེར་ཕྱིན་ནས་དེས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག་དེས་སྨྲས་པ། ལྷ་ལྷ་རྟག་ཏུ་མྱོས་རྣམས་ཀྱིས་སོ། །རྒྱལ་
[176b]
[176b.1]པོས་སྨྲས་པ། ལྷ་རྟག་ཏུ་མྱོས་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག །དེ་ནས་དེ་རྣམས་མདུན་ནས་བརྒྱུགས་སོ། །དེ་རྣམས་ཀྱིས་བརྒྱུགས་ནས་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་
[176b.2]རྒྱུག །མིའི་རྒྱལ་པོ་འདིར་འོང་ངོ་། །རྒྱལ་ཆེན་བཞིའི་རྣམས་ཀྱིས་བསམས་པ། སེམས་ཅན་འདི་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་ཏེ་དེ་དགག་པར་མི་ནུས་སོ་སྙམ་ནས། དེ་ནས་རྒྱལ་ཆེན་བཞིའི་རིས་ཀྱི་ལྷ་དེ་རྣམས་ཀྱིས་སུམ་བཅུ་རྩ་གསུམ་པའི་ལྷ་རྣམས་ལ་
[176b.3]འདིར་མིའི་རྒྱལ་པོ་ང་ལས་ནུ་འོང་ངོ་ཞེས་སྦྲན་ཏོ། །སུམ་བཅུ་རྩ་གསུམ་པའི་ལྷ་རྣམས་ཀྱིས་བསམས་པ། སེམས་ཅན་འདི་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་པས་དེ་བཟློག་པར་མི་བྱའི་མཆོད་ཡོན་གྱིས་བསུ་བར་བྱའོ་སྙམ་ནས། དེ་ནས་སུམ་བཅུ་རྩ་གསུམ་
[176b.4]པའི་ལྷ་དེ་རྣམས་ཀྱིས་མཆོད་ཡོན་གྱིས་བསུའོ། །རྒྱལ་པོ་ང་ལས་ནུ་རི་རབ་ཀྱི་རྩེ་ལ་འཛེག་པ་ན་ཚལ་སྔོ་ཞིང་སྔོ་བའི་ཕྲེང་བ་སྤྲིན་སྤུངས་པ་ལྟ་བུ་མཐོན་པོ་དག་མཐོང་ངོ་། །མཐོང་ནས་ཀྱང་གནོད་སྦྱིན་ལྷ་གནས་ལ་སྨྲས་པ། ལྷ་གནས་ཚལ་སྔོ་ཞིང་སྔོ་བའི་ཕྲེང་བ་སྤྲིན་སྤུངས་པ་
[176b.5]ལྟ་བུ་མཐོན་པོ་ཕ་བི་དག་ཅི་ཞིག་ཡིན། ལྷ་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཤིང་ཡོངས་འདུས་བརྟོལ་ཞེས་བགྱི་བ་ལགས་ཏེ། སུམ་བཅུ་རྩ་གསུམ་པའི་ལྷ་རྣམས་དབྱར་ཟླ་བ་བཞི་ལྷའི་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་དེ་ན་རྩེ་བར་བགྱིད། དགའ་བར་བགྱིད། 
[176b.6]དགའ་མགུར་སྤྱོད་པར་བགྱིད་དོ། །ལྷ་ཡང་དེར་བྱོན་ནས་ལྷའི་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་རོལ་བར་མཛད། དགྱེས་པར་མཛད། དགྱེས་མགུར་སྤྱད་པར་མཛོད་ཅིག་རྒྱལ་པོ་ང་ལས་ནུས་ཐོས་ནས་ཀྱང་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཅག་
[176b.7]གིས་ཚལ་སྔོ་ཞིང་སྔོ་བའི་ཕྲེང་བ་སྤྲིན་སྤུངས་པ་ལྟ་བུ་མཐོན་པོ་དག་མཐོང་ངམ། ལྷ་མཐོང་ལགས་སོ། །སྣ་བོ་དག་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཤིང་ཡོངས་འདུ་ས་བརྟོལ་ཅེས་བྱ་བ་ཡིན་ཏེ། སུམ་བཅུ་རྩ་གསུམ་པའི་ལྷ་རྣམས་དབྱར་ཟླ་བ་བཞི་ལྷའི་འདོད་པའི་ཡོན་
[177a]
[177a.1]ཏན་ལྔ་དང་འབྱོར་ཅིང་ལྡན་པར་དེ་ན་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་ཀྱིས། སྣ་བོ་དག་ཁྱེད་ཅག་ཀྱང་དེར་ཕྱིན་ནས་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་རྩེ་བར་གྱིས། དགའ་བར་གྱིས་དགའ་མགུར་སྤྱད་པར་གྱིས་ཤིག །
[177a.2]ཡང་རྒྱལ་པོ་ང་ལས་ནུས་རི་རབ་ཀྱི་རྩེ་ན་དཀར་ཞིང་དཀར་བ་སྤྲིན་སྤུངས་པ་ལྟ་བུ་མཐོན་པོ་ཞིག་མཐོང་ངོ་། །མཐོང་ནས་ཀྱང་གནོད་སྦྱིན་ལྷ་གནས་ལ་སྨྲས་པ། ལྷ་གནས་དཀར་ཞིང་དཀར་བ་སྤྲིན་སྤུངས་པ་ལྟ་བུ་མཐོན་པོ་ཕ་བི་ཅི་ཞིག་ཡིན། ལྷ་དེ་ནི་སུམ་བཅུ་རྩ་གསུམ་
[177a.3]པའི་ལྷ་རྣམས་ཀྱི་འདུན་ས་ཆོས་བཟང་ལགས་ཏེ། སུམ་བཅུ་རྩ་གསུམ་པའི་ལྷ་རྣམས་དང་། རྒྱལ་ཆེན་བཞི་རྣམས་དེར་འདུས་ཤིང་ཚོགས་ནས་ལྷ་དང་མི་རྣམས་ཀྱི་དོན་སེམས་པར་བགྱིད། འཇལ་བར་བགྱིད། ཉེ་བར་རྟོག་པར་བགྱིད་དེ། ལྷ་ཡང་དེར་བཞུད་པར་
[177a.4]འགྱུར་རོ། །རྒྱལ་པོ་ང་ལས་ནུས་ཐོས་ནས་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཅག་གིས་དཀར་ཞིང་དཀར་བ་སྤྲིན་སྤུངས་པ་ལྟ་བུ་མཐོན་པོ་མཐོང་ངམ། ལྷ་མཐོང་ལགས་སོ། །སྣ་བོ་དག་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་འདུན་ས་ཆོས་བཟང་ཞེས་བྱ་བ་ཡིན་
[177a.5]ཏེ། སུམ་བཅུ་རྩ་གསུམ་པའི་ལྷ་རྣམས་དང་། རྒྱལ་ཆེན་བཞི་རྣམས་དེར་འདུས་ཤིང་ཚོགས་ནས་ལྷ་དང་མི་རྣམས་ཀྱི་དོན་སེམས་པར་བྱེད། འཇལ་བར་བྱེད། ཉེ་བར་རྟོག་པར་བྱེད་དེ། སྣ་བོ་དག་ཁྱེད་ཅག་ཀྱང་དེར་འགྲོ་བར་འགྱུར་རོ། །སུམ་བཅུ་རྩ་གསུམ་
[177a.6]པའི་ལྷ་རྣམས་ཀྱི་གྲོང་ཁྱེར་བལྟ་ན་སྡུག་ཅེས་བྱ་བ་ནི་ཆུ་དང་ཞེང་དུ་དཔག་ཚད་ཉིས་སྟོང་ལྔ་བརྒྱ་ཡོད་དེ། ཁོ་ར་ཁོར་ཡུག་ཏུ་དཔག་ཚད་ཁྲི་ཡོད་པ། གསེར་གྱི་ར་བ་རིམ་པ་བདུན་གྱིས་ཡོངས་སུ་བསྐོར་བ་སྟེ། ར་བ་དེ་རྣམས་ཀྱི་འཕང་དུ་ནི་དཔག་ཚད་ཕྱེད་དང་གསུམ་ཡོད་དོ། །ར་བ་དེ་
[177a.7]རྣམས་ལ་ཅོག་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་དག་བཏགས་སོ། །སྐར་ཁུང་ཁ་ཡར་ལྟ་བ་དང་། མར་ལྟ་བ་དག་ཀྱང་བཏོད་དོ། །གྲོང་ཁྱེར་བལྟ་ན་སྡུག་གི་ནང་གི་སའི་ཕྱོགས་ནི་བཟང་པོ། 
[177b]
[177b.1]མཛེས་པ། བལྟ་ན་སྡུག་པ། བཀྲ་བ་ཤིན་ཏུ་བཀྲ་བ། ཚོན་བརྒྱ་རྩ་གཅིག་གིས་བཀྲ་བར་བྱས་པ་དཔེར་ན་རས་བལ་གྱི་འདའ་བའམ་ཤིང་བལ་གྱི་འདའ་བ་ལྟ་བུར་འཇམ་པ། ཤིན་དུ་འཇམ་པ། རྐང་པས་མནན་ནེམས་ཞེས་བྱེད་ལ། རྐང་པ་བཏེག་ན་བར་ཞེས་བྱེད་པ། 
[177b.2]ལྷའི་མེ་ཏོག་མན་དཱ་རའི་ཕུང་པོ་པུས་མོ་ནུབ་ཙམ་བཀྲམ་པ་སྟེ། རླུང་ལངས་པས་མེ་ཏོག་རྙིང་པ་རྣམས་ཁྱེར་ལ་མེ་ཏོག་སར་པ་རྣམས་འབབ་པར་བྱེད་དོ། །བལྟ་ན་སྡུག་གི་གྲོང་ཁྱེར་ལ་སྒོ་དགུ་བརྒྱ་དགུ་བཅུ་རྩ་དགུ་ཡོད་དེ། སྒོ་རེ་རེ་ན་གནོད་སྦྱིན་གོས་སྔོན་པོ་ཅན་གོ་ཆ་བགོས་པ། 
[177b.3]མདའ་གཞུ་སྐྱེས་སྐོར་ཐོགས་པ་ལྔ་བརྒྱ་འདི་ལྟར་སུམ་བཅུ་རྩ་གསུམ་པའི་ལྷ་རྣམས་བསྲུང་བ་དང་། བསྐྱབ་པ་དང་། མཛེས་པར་བྱ་བའི་ཕྱིར་གནས་སོ། །གྲོང་ཁྱེར་བལྟ་ན་སྡུག་གི་སྲང་གི་སྲིད་དུ་ནི་དཔག་ཚད་ཉིས་སྟོང་ལྔ་བརྒྱ་ཡོད་ལ་རྒྱར་ནི་དཔག་ཚད་བཅུ་གཉིས་ཡོད་དེ་
[177b.4]བཟང་པོ་མཛེས་པ། བལྟ་ན་སྡུག་པ། གསེར་གྱི་བྱེ་མས་བདལ་བ། ཙན་དན་གྱི་ཆུས་ཆག་ཆག་བཏབ་པ། གསེར་གྱི་དྲ་བས་བྲེས་པ། དེའི་ཕྱོགས་ཀུན་ན་རྫིང་བུ་རྣམ་པ་སྣ་ཚོགས་ཡོད་དེ། རྫིང་བུ་དེ་རྣམས་ཕ་གུ་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་
[177b.5]པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པས་བསྐོར་ཏོ། །རྫིང་བུ་དེ་རྣམས་ཀྱི་ཐེམ་སྐས་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་ཡིན་ནོ། །རྫིང་བུ་དེ་རྣམས་ལན་ཀན་རྣམ་པ་
[177b.6]བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པས་བསྐོར་ཅིང་། གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་དངུལ་ལས་བྱས་པ་དང་། དངུལ་ལས་བྱས་པའི་ལན་
[177b.7]ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་གསེར་ལས་བྱས་པ་དང་། བཻ་ཌཱུརྱ་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་ཤེལ་ལས་བྱས་པ་དང་། ཤེལ་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་
[178a]
[178a.1]ཀན་གྱི་རྟེན་མ་བཻ་ཌཱུརྱ་ལས་བྱས་པ་ཡིན་ནོ། །རྫིང་བུ་དེ་རྣམས་ཆུ་སྦྲང་རྩི་ལྟར་མངར་ཞིང་བསིལ་བས་གང་ལ། ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་གང་ཞིང་ཆུ་ལ་གནས་པའི་བྱ་རྣམ་པ་སྣ་ཚོགས་འདོད་དགུར་སྒྱུར་བའི་གཟུགས་
[178a.2]ཅན་རྣམས་ཀྱིས་སྙན་ཅིང་འཇེབས་ལ་ཡིད་དུ་འོང་བའི་སྒྲ་སྐད་འབྱིན་པར་བྱེད་དོ། །དེའི་ཕྱོགས་ཀུན་ན་མེ་ཏོག་གི་ཤིང་དང་། འབྲས་བུའི་ཤིང་དང་། དབུ་རྒྱན་སྐྱེ་བ་དག་ཤིན་དུ་དབྱིབས་ལེགས་ཤིང་ལེགས་པར་སྐྱེས་པ་ནི་དཔེར་ན་ཕྲེང་བ་མཁན་ནམ་ཕྲེང་བ་མཁན་གྱི་སློབ་མ་མཁས་
[178a.3]པ་ཞིག་གིས་རྣ་རྒྱན་དུ་བྱ་བའི་ཕྱིར་མེ་ཏོག་གི་ཕྲེང་བ་ལེགས་པར་བརྒྱུས་པ་བཞིན་ནོ། །ཐང་ལ་གནས་པའི་བྱ་རྣམ་པ་སྣ་ཚོགས་འདོད་དགུར་སྒྱུར་བའི་གཟུགས་ཅན་རྣམས་ཀྱང་སྙན་ཅིང་འཇེབས་པའི་སྒྲ་སྐད་འབྱིན་ཏོ། །གྲོང་ཁྱེར་བལྟ་ན་སྡུག་ན་དཔག་བསམ་གྱི་གོས་ཀྱི་ཤིང་
[178a.4]ལྗོན་པ་རྣམ་པ་བཞི་པོ་སྔོན་པོ་དང་། སེར་པོ་དང་དམར་པོ་དང་། དཀར་པོ་རྣམས་ལས་དཔག་བསམ་གྱི་ཤིང་ལྗོན་པ་ལས་བྱུང་བའི་གོས་རྣམ་པ་བཞི་པོ་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཏེ། ལྷའམ་ལྷའི་བུ་མོ་དག་ཇི་ལྟ་བུ་འདོད་པ་སེམས་བསྐྱེད་མ་
[178a.5]ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །རྒྱན་གྱི་ཤིང་རྣམ་པ་བཞི་པོ་རྣམས་ལས་རྒྱན་རྣམ་པ་བཞི་པོ་ལག་པའི་རྒྱན་དང་། རྐང་པའི་རྒྱན་དང་། སྨད་ཀྱི་རྒྱན་དང་། སྣང་བར་བྱ་བའི་རྒྱན་ནོ། །ལྷའི་བུའམ་ལྷའི་བུ་མོ་དག་ཇི་ལྟ་བུ་འདོད་པའི་སེམས་བསྐྱེད་མ་ཐག་
[178a.6]ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །རོལ་མོའི་ཆ་སྤྱད་རྣམ་པ་བཞི་པོ་པི་བང་དང་། གླིང་བུ་དང་། པི་བང་རྒྱུད་གསུམ་པ་དང་། སྒྲ་སྙན་རྣམས་ལས་ལྷའམ་ལྷའི་བུ་མོས་ཇི་ལྟ་བུ་འདོད་པ་སེམས་བསྐྱེད་མ་ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །ལྷའི་ཁ་ཟས་རྣམ་
[178a.7]པ་བཞི་པོ་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ལས་ལྷའམ་ལྷའི་བུ་མོས་ཇི་ལྟ་བུ་འདོད་པ་སེམས་བསྐྱེད་མ་ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །ཁང་པ་དང་། ཁང་པ་རྩེག་མ་དང་། བསིལ་ཁང་དང་། ཁྱམས་དང་། སྐར་ཁུང་དང་། མཐོངས་ཁུང་
[178b]
[178b.1]ཅན་བུད་མེད་ཀྱི་ཚོགས་རྣམས་དང་། ལྷ་མོའི་ཚོགས་རྣམས་འདུ་བའི་གནས་དག་ཡོད་དེ། དེ་ན་བཏུང་བ་སྦྲང་རྩིའི་བཏུང་བ་དང་། མ་དྷ་བའི་བཏུང་བ་དང་། ཀ་དམ་བྷ་རའི་བཏུང་བ་དང་། རོལ་མོའི་སྒྲ་སྐད་རྣམས་ཀྱིས་སུམ་བཅུ་རྩ་གསུམ་པའི་ལྷ་རྣམས་རྩེ་བར་བྱེད། དགའ་བར་
[178b.2]བྱེད། དགའ་མགུར་སྤྱོད་པར་བྱེད་དེ། རང་གི་བསོད་ནམས་ཀྱི་འབྲས་བུ་ཉམས་སུ་མྱོང་བར་བྱེད་དོ། །སུམ་བཅུ་རྩ་གསུམ་པའི་ལྷ་རྣམས་ཀྱི་ལྷའི་འདུན་ས་ཆོས་བཟང་ཞེས་བྱ་བ་སྲིད་དུ་དཔག་ཚད་སུམ་བརྒྱ། རྒྱར་དཔག་ཚད་སུམ་བརྒྱ་སྟེ། ཁོ་ར་ཁོར་ཡུག་ཏུ་དཔག་ཚད་དགུ་བརྒྱ་
[178b.3]ཡོད་པ། བཟང་པོ། མཛེས་པ། བལྟ་ན་སྡུག་པ། ཤེལ་གྱི་རྒྱུ་ལས་བྱུང་བ་སྟེ། གྲོང་ཁྱེར་དེ་ལས་དཔག་ཚད་ཕྱེད་དང་བཞི་གྱེན་དུ་འཕགས་སོ། །དེར་སུམ་བཅུ་རྩ་གསུམ་པའི་ལྷ་རྣམས་ཀྱི་སྟན་བཤམས་པ་ནི་ཉེ་དབང་པོ་སུམ་བཅུ་རྩ་གཉིས་དང་། སུམ་བཅུ་རྩ་གསུམ་པའི་
[178b.4]ལྷ་རྣམས་ཀྱི་དབང་པོ་བརྒྱ་བྱིན་གྱི་སྟན་དག་སོ་སོར་བཤམས་སོ། །རྒྱལ་པོ་ང་ལས་ནུའི་སྟན་ནི་སྟན་དེ་དག་ཐམས་ཅད་ཀྱི་མཇུག་ཁོ་ནར་བཤམས་སོ། །དེ་ནས་སུམ་བཅུ་རྩ་གསུམ་པའི་ལྷ་རྣམས་མཆོད་ཡོན་ཐོགས་ཏེ་རྒྱལ་པོ་ང་ལས་ནུ་བསུའོ། །དེ་ན་སེམས་ཅན་བསོད་ནམས་
[178b.5]ཀྱི་རྣམ་པར་སྨིན་པས་དབང་ཆེ་བར་གྲགས་པ་གང་ཡིན་པ་དེ་དག་ནི་རིམ་གྱིས་ནང་དུ་ཞུགས་སོ། །ལྷག་མ་རྣམས་ནི་ཕྱི་རོལ་ན་འཁོད་པ་དང་། རྒྱལ་པོ་ང་ལས་ནུས་བསམས་པ། སྟན་བཤམས་པ་གང་དག་ཡིན་པ་འདི་རྣམས་ལས་སྟན་ཐ་མ་གང་ཡིན་པ་འདི་ནི་གདོན་མི་ཟ་
[178b.6]བར་བདག་གི་སྟན་ཡིན་ནོ་སྙམ་ནས། དེ་ནས་རྒྱལ་པོ་ང་ལས་ནུ་འདི་སྙམ་དུ་ཀྱེ་མའོ་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་བདག་ལ་བསྟབས་ཀྱང་ཅི་མ་རུང་སྙམ་དུ་བསམས་པ་དང་། སེམས་བསྐྱེད་མ་ཐག་ཏུ། རྒྱལ་པོ་ཆེན་པོ་ལྷ་རྣམས་ཀྱི་དབང་པོ་བརྒྱ་བྱིན་གྱིས་རྒྱལ་
[178b.7]པོ་ང་ལས་ནུ་ལ་སྟན་ཕྱེད་བསྟབས་ནས། རྒྱལ་པོ་ང་ལས་ནུ་ལྷ་རྣམས་ཀྱི་དབང་པོ་བརྒྱ་བྱིན་གྱི་སྟན་ཕྱེད་ལ་འདུག་གོ། །རྒྱལ་པོ་ཆེན་པོ་རྒྱལ་པོ་ང་ལས་ནུ་དང་ལྷ་རྣམས་ཀྱི་དབང་པོ་བརྒྱ་བྱིན་སྟན་གཅིག་ལ་འདུག་པ་ན་འདི་ལྟ་སྟེ་སྲིད་དུའམ། ཞེང་དུའམ། ཁ་དོག་རྒྱས་པའམ། 
[179a]
[179a.1]སྨྲ་དངགས་ལ་ཁྱད་པར་རམ། བསམ་པའམ། ཐ་དད་དུ་བྱ་བ་ཅུང་ཟད་ཀྱང་མེད་དེ། གཞན་དུ་ན་ལྷ་རྣམས་ཀྱི་དབང་པོ་བརྒྱ་བྱིན་ནི་མིག་མི་འཛུམས་སོ། །རྒྱལ་པོ་ཆེན་པོ་རྒྱལ་པོ་ང་ལས་ནུ་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་ན་འདུག་པ་ལ་བརྒྱ་བྱིན་
[179a.2]སུམ་བཅུ་རྩ་དྲུག་ཤི་འཕོས་པ་ལོན་ནོ། །ཡང་དེ་ན་ལྷ་རྣམས་ལ་ལྷ་དང་ལྷ་མ་ཡིན་གཡུལ་འགྱེད་པ་འབྱུང་སྟེ། དེ་ལ་གལ་ཏེ་ལྷ་མ་ཡིན་རྣམས་ཕམ་པར་གྱུར་ན་ནི་ལྷ་མ་ཡིན་དེ་རྣམས་གྲོང་ཁྱེར་གྱི་སྒོ་བཅད་ནས་ར་བའི་ཁ་བསྐོར་ནས་འདུག་གོ། །འོན་ཏེ་ལྷ་རྣམས་ཕམ་པར་གྱུར་
[179a.3]ན་ནི་ལྷ་དེ་རྣམས་ཀྱང་ཁང་པའི་སྒོ་རྣམས་བཅད་ནས་ར་བའི་ཁ་བསྐོར་ནས་འདུག་གོ། །ཇི་ཙམ་ན་ལྷ་མ་ཡིན་རྣམས་དཔུང་གི་ཚོགས་ཡན་ལག་བཞི་པ་གོ་བསྐོན་ནས་གཅན་རིམ་པ་ལྔ་དྲལ་ཏེ་ལྷ་རྣམས་ཀྱི་དབང་པོ་བརྒྱ་བྱིན་གྱི་དྲུང་དུ་གཡུལ་འགྱེད་དུ་འོངས་པ་དང་། གནོད་སྦྱིན་རྣམས་
[179a.4]ཀྱིས་ལྷ་རྣམས་ཀྱི་དབང་པོ་བརྒྱ་བྱིན་ལ་སྨྲས་པ། ཀཽ་ཤི་ཀ་མཁྱེན་པར་མཛོད་ཅིག །ལྷ་མ་ཡིན་རྣམས་ཀྱིས་གཅན་རིམ་པ་ལྔ་དྲལ་ཏེ་ཉེ་བར་མཆིས་ཀྱིས། ཁྱོད་ཀྱི་བགྱི་བ་དང་བཤམས་པ་གང་ལགས་པ་དེ་མཛོད་ཅིག །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་དཔུང་གི་
[179a.5]ཚོགས་ཡན་ལག་བཞི་པ་གོ་བགོས་ནས་ལྷ་མ་ཡིན་དང་གཡུལ་སྤྲད་པའི་ཕྱིར་སྤགས་པ་རྒྱལ་པོ་ང་ལས་ནུས་མཐོང་ནས་སྨྲས་པ། བཞུགས་ཤིག་བདག་ཉིད་མཆིའོ། །བརྒྱ་བྱིན་གྱིས་སྨྲས་པ། དེ་བཞིན་མཛོད་ཅིག །དེ་ནས་རྒྱལ་པོ་ང་ལས་ནུ་དཔུང་གི་ཚོགས་བྱེ་
[179a.6]བ་བརྒྱད་འབུམ་དང་སྟེང་གི་ནམ་མཁའ་ལ་འཕགས་ནས་གཞུ་རྒྱུད་ཀྱི་སྒྲ་སྦྲེངས་སོ། །ལྷ་མ་ཡིན་རྣམས་ཀྱིས་དེ་ཐོས་ནས་སྨྲས་པ། འདི་སུའི་གཞུ་རྒྱུད་ཀྱི་སྒྲ་ཡིན། དེ་རྣམས་ཀྱིས་འདི་ནི་རྒྱལ་པོ་ང་ལས་ནུའི་གཞུ་རྒྱུད་ཀྱི་སྒྲ་ཡིན་ནོ་ཞེས་ཐོས་སོ། །ཐོས་ནས་ངོ་མཚར་སྐྱེས་པར་
[179a.7]གྱུར་ཏོ། །ཇི་ཙམ་ན་རྒྱལ་པོ་ང་ལས་ནུས་སྤགས་པ་དང་། ཆོས་ཉིད་ཀྱིས་ལྷ་རྣམས་དང་ལྷ་མ་ཡིན་དེ་རྣམས་གཡུལ་འགྱེད་པའི་ཤིང་རྟ་དག་ནམ་མཁའ་ལ་ཐད་ཀ་ཐད་ཀར་འདུག་སྟེ། གང་གི་ཡང་མཐོན་དམན་མེད་པ་ཡིན་པ་ལས་རྒྱལ་པོ་ང་ལས་ནུའི་ནི་ལྷ་མ་ཡིན་ཐམས་ཅད་ཀྱི་ལྟག་
[179b]
[179b.1]གི་ནམ་མཁའ་ལ་འཕགས་ནས་འདུག་གོ། །ལྷ་མ་ཡིན་དེ་རྣམས་ཀྱིས་སྨྲས་པ། བདག་ཅག་གི་ལྟག་ན་ནམ་མཁའ་ལ་སྤགས་ཏེ་འདུག་པ་འདི་སུ་ཞིག་ཡིན། དེ་རྣམས་ཀྱིས་འདི་ནི་མིའི་རྒྱལ་པོ་ང་ལས་ནུ་ཞེས་བྱ་བ་ཡིན་ནོ་ཞེས་ཐོས་སོ། །ཐོས་ནས་དེ་རྣམས་ཀྱིས་བསམས་པ། གང་
[179b.2]གི་ཤིང་རྟ་བདག་ཅག་གི་ལྟག་ཏུ་ནམ་མཁའ་ལས་འགྲོ་བའི་སེམས་ཅན་འདི་ནི་བསོད་ནམས་ཀྱི་རྣམ་པར་སྨིན་པས་དབང་ཆེ་བར་གྲགས་པ་ཡིན་ནོ་སྙམ་ནས། དེ་རྣམས་ཕམ་པར་གྱུར་ཏེ་འཇིགས་སྐྲག་ཅིང་བཅོམ་པས་རྒྱབ་བསྟན་ནས་ལྷ་མ་ཡིན་རྣམས་ཀྱི་གནས་སུ་ཞུགས་སོ། །རྒྱལ་པོ་
[179b.3]ང་ལས་ནུས་སྨྲས་པ། གང་རྒྱལ། བློན་པོ་རྣམས་ཀྱིས་སྨྲས་པ། ལྷ་རྒྱལ་ལགས་སོ། །རྒྱལ་པོས་བསམས་པ། སུམ་བཅུ་རྩ་གསུམ་པའི་ལྷ་རྣམས་པས་ནི་བདག་ལྷག་གོ་སྙམ་མོ། །དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། 
[179b.4]རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་བ་ཡང་ཡོད། བདག་ལ་ཤར་གྱི་ལུས་འཕགས་དང་། ནུབ་ཀྱི་བ་ལང་སྤྱོད་དང་། བྱང་གི་སྒྲ་མི་སྙན་གྱི་གླིང་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་
[179b.5]རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བཙུན་མོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་
[179b.6]སྟོང་ཡང་ཚང་བར་ཡོད། བདག་གི་ཕོ་བྲང་གི་ནང་དུ་ཡང་གསེར་གྱི་ཆར་ཞག་བདུན་དུ་བབ། བདག་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་ཡང་ཕྱིན། ལྷའི་འདུན་ས་ཆོས་བཟང་དུ་ཡང་ཞུགས། ལྷ་རྣམས་ཀྱི་དབང་པོ་བརྒྱ་བྱིན་གྱིས་ཀྱང་བདག་ལ་སྟན་ཕྱེད་བསྟབས་
[179b.7]ཀྱིས་ཀྱེ་མའོ་བདག་གིས་ལྷ་རྣམས་ཀྱི་དབང་པོ་བརྒྱ་བྱིན་གནས་འདི་ནས་ཕྱུང་ལ། བདག་ཁོ་ནས་ལྷ་དང་མི་རྣམས་ཀྱི་རྒྱལ་སྲིད་ཀྱི་དབང་ཕྱུག་ལ་དབང་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ཆེན་པོ་རྒྱལ་པོ་ང་ལས་ནུ་འབྱོར་པ་དེ་ལས་ཡོངས་སུ་ཉམས་ཏེ། འཛམ་བུའི་གླིང་
[180a]
[180a.1]དུ་འོངས་ནས་ནད་ཚབས་པོ་ཆེ་ཞིག་གིས་ཐེབས་ཏེ་སྡུག་བསྔལ་མི་བཟད་པ་འཆི་བ་ལ་ཐུག་པ་མྱོང་བ་དང་། དེ་ནས་རྒྱལ་པོ་ང་ལས་ནུའི་བློན་པོ་དང་། རྩིས་པ་དང་། རྒྱལ་སྲིད་འབུལ་བའི་སྣ་ཆེན་པོ་ལ་གཏོགས་པ་དང་། གསང་སྔགས་ཀྱིས་ལྷན་ཅིག་འཚོ་བར་བྱེད་པ་
[180a.2]རྣམས་རྒྱལ་པོ་ང་ལས་ནུ་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ང་ལས་ནུ་ལ་འདི་སྐད་ཅེས་སྨྲས་སོ། །ལྷ་འདས་ནས་ཡུལ་འཁོར་གྱི་མི་སླད་མ་རྣམས་ཤེས་ལྡན་དག་རྒྱལ་པོ་ང་ལས་ནུས་ནོངས་པའི་དུས་ཀྱི་ཚེ་ཅི་ཞིག་གསུངས་ཞེས་འདྲི་ན། དེ་སྐད་དུ་འདྲི་བ་དེ་དག་ལ་བདག་ཅག་གིས་
[180a.3]ཇི་སྐད་དུ་ལན་གདབ་པར་བགྱི། སྣ་བོ་དག་ང་འདས་ནས་གལ་ཏེ་ཁྱེད་ཅག་ལ་སྐྱེ་བོ་ཕྱི་མ་རྣམས་ཉེ་བར་འོངས་ནས་དེ་སྐད་དུ་འདྲི་བར་བྱེད་ན། འདྲི་བ་དེ་དག་ལ་ཁྱེད་ཀྱིས་ལན་འདི་སྐད་ཅེས་ཐོབ་ཤིག །ཤེས་ལྡན་དག་རྒྱལ་པོ་ང་ལས་ནུ་ནི་རིན་པོ་ཆེ་སྣ་བདུན་དང་ཡང་ལྡན། མིའི་འབྱོར་པ་རྣམ་
[180a.4]བཞིས་གླིང་བཞིར་རྒྱལ་སྲིད་ཀྱི་དབང་ཕྱུག་ལ་ཡང་དབང་བྱེད་དུ་བཅུག །སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་ཡང་སོང་ནས་འདོད་པའི་ཡོན་ཏན་རྣམ་པ་ལྔ་པོ་དག་གིས་མ་ངོམས་བཞིན་དུ་ནོངས་སོ་ཟེར་རོ་ཞེས་གྱིས་ཤིག །ཚིགས་སུ་བཅད་པ་དག་ཀྱང་སྨྲས་པ། ཀཱར་ཥཱ་པ་ཎའི་ཆར་
[180a.5]བབ་ཀྱང་། །འདོད་པ་དག་ལ་ངོམས་པ་མེད། །མཁས་པས་འདོད་པ་མནོག་ཆུང་ཞིང་། །སྡུག་བསྔལ་མང་པོར་ཤེས་ནས་ནི། །ལྷ་ཡི་འདོད་པ་རྣམས་ལ་ཡང་། །དགའ་བར་འགྱུར་བ་མེད་པ་ཉིད། །ཡང་དག་རྫོགས་པའི་སངས་རྒྱས་ཀྱི། །ཉན་ཐོས་སྲེད་པ་ཟད་ལ་དགའ། །
[180a.6]གངས་ཀྱི་རི་དང་མཉམ་པ་ཡི། །གསེར་གྱི་རི་བོར་གྱུར་ཀྱང་ནི། །གཅིག་གི་ནོར་དུའང་དེས་མི་ཆོག །མཁས་པས་དེ་ལྟར་ཤེས་པར་བྱ། །གང་ཞིག་གཞི་འདིས་སྡུག་བསྔལ་རྟོག་པ་དེ། །འདོད་པ་དག་ལ་གཞར་ཡང་ཇི་ལྟར་དགའ། །འཇིག་རྟེན་ནོར་དག་ཟུག་རྔུར་རྟོགས་ནས་ནི། །
[180a.7]བརྟན་པས་དེ་ཉིད་གདུལ་ཕྱིར་བསླབ་པར་བྱ། །རྒྱལ་པོ་ཆེན་པོ་དེ་ལྟ་བས་ན་རྣམ་གྲངས་འདིས་ཁྱོད་ཀྱིས་འདི་ལྟར་གང་མིའི་འཇིག་རྟེན་ན་འདོད་པའི་ཡོན་ཏན་ལྔས་ངོམས་ཤིང་ཆོག་ཤེས་ཏེ་འཆི་བར་འགྱུར་བའི་མི་གང་དག་ཡིན་པ་དེ་དག་ནི་ཉུང་ལ། མིའི་འཇིག་རྟེན་ན་འདོད་པའི་ཡོན་ཏན་ལྔས་
[180b]
[180b.1]མི་ངོམས་ཤིང་ཆོག་མི་ཤེས་ཏེ་འཆི་བར་འགྱུར་བ་ནི་ཆེས་མང་བར་རིག་པར་བྱའོ། །དེ་ནས་རྒྱལ་པོ་ང་ལས་ནུས་གཏན་པ་མེད་པའི་མཆོད་སྦྱིན་བཏང་ནས་ཚིགས་སུ་བཅད་དེ་སྨྲས་པ། །འཇིག་རྟེན་ཕ་རོལ་ཡ་ང་ཞིང་། །ཚེ་ཐུང་བར་ནི་ཤེས་བྱས་ནས། །བསོད་ནམས་དག་ནི་བྱ་བ་སྟེ། །བསོད་
[180b.2]ནམས་མ་བྱས་སྡུག་བསྔལ་འགྱུར། །དེ་བས་བསོད་ནམས་འདོད་པ་ཡིས། །སྦྱིན་པ་ཚུལ་བཞིན་བཏང་བྱས་ན། །འཇིག་རྟེན་འདི་དང་ཕ་རོལ་དུ། །སྦྱིན་པ་བྱས་པ་དགའ་བར་འགྱུར། །ཇི་ཙམ་ན་གྲོང་མི་དང་ཡུལ་མི་རྣམས་ཀྱིས་རྒྱལ་པོ་ང་ལས་ནུ་ན་སྟེ་ཤི་ལ་ཐུག་ཅིང་འདུག་གོ་ཞེས་ཐོས་སོ། །
[180b.3]ཐོས་ནས་ཀྱང་ཡང་སྲོག་ཆགས་བརྒྱ་སྟོང་ཕྲག་དུ་མ་དག་རྒྱལ་པོ་ང་ལས་ནུ་བལྟ་བའི་ཕྱིར་ཉེ་བར་སོང་བ་དང་། རྒྱལ་པོས་སྐྱེ་བོའི་ཚོགས་རྣམས་ལ་འདོད་པ་རྣམས་ཀྱི་ཉེས་དམིགས་ཀྱི་གཏམ་ཡང་བྱས་ཁྱིམ་ན་གནས་པའི་ཉེས་དམིགས་དང་། དེ་བཞིན་དུ་འདོད་པ་སྨད་པ་ཡང་བཤད་དེ། དེ་
[180b.4]ཐོས་ནས་སྲོག་ཆགས་བརྒྱ་སྟོང་ཕྲག་དུ་མ་དག་ཁྱིམ་གྱི་གནས་སྤངས་ནས་དྲང་སྲོང་རྣམས་ཀྱི་ནང་དུ་རབ་ཏུ་བྱུང་སྟེ། ནགས་ཚལ་དུ་འདུག་ནས་ཚངས་པའི་གནས་པ་བཞི་བསྒོམས་པས་འདོད་པ་རྣམས་ལ་འདུན་པ་སྤངས་ཏེ། དེ་ལ་མང་དུ་གནས་པས་ཚངས་པའི་འཇིག་རྟེན་དུ་སྐལ་བ་མཉམ་པར་
[180b.5]སྐྱེས་སོ། །རྒྱལ་པོ་ཆེན་པོ་རྒྱལ་པོ་ང་ལས་ནུས་ཇི་སྲིད་གཞོན་ནུ་རྩེ་བའི་ས་ན་རྩེས་པ་དང་། ཇི་སྲིད་རྒྱལ་ཚབ་བྱས་པ་དང་། ཇི་སྲིད་འཛམ་བུའི་གླིང་དུ་རྒྱལ་སྲིད་ཆེན་པོ་བྱས་པ་དང་། ཇི་སྲིད་ཤར་གྱི་ལུས་འཕགས་དང་། ནུབ་ཀྱི་བ་ལང་སྤྱོད་དང་། བྱང་གི་སྒྲ་མི་སྙན་དང་། གསེར་
[180b.6]གྱི་རི་བོ་བདུན་ལ་གནས་པ་དང་། ཇི་སྲིད་སུམ་བཅུ་རྩ་གསུམ་གྱི་ལྷ་རྣམས་ཀྱི་གནས་སུ་སོང་སྟེ་གནས་པ་དེའི་བར་ལ་བརྒྱ་བྱིན་བརྒྱད་བཅུ་རྩ་བཞི་ཤི་འཕོས་པ་ལོན་ནོ། །རྒྱལ་པོ་ཆེན་པོ་ལྷ་རྣམས་ཀྱི་དབང་པོ་བརྒྱ་བྱིན་གྱི་ཚེའི་ཚད་ནི་མི་རྣམས་ཀྱི་ལོ་བརྒྱ་གང་ཡིན་པ་དེ་ནི་སུམ་བཅུ་རྩ་གསུམ་པའི་
[180b.7]ལྷ་རྣམས་ཀྱི་ཉིན་ཞག་གཅིག་ཡིན་ནོ། །ཉིན་ཞག་དེ་སུམ་བཅུ་ལ་ཟླ་བ་གཅིག །ཟླ་བ་བཅུ་གཉིས་ལ་ལོ་གཅིག་ཏུ་བརྩིས་པའི་ལྷ་རྣམས་ཀྱི་ལོ་སྟོང་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཚེའི་ཚད་ཡིན་ཏེ། དེ་ལ་མིའི་ལྟར་བགྲང་ན་ལོ་བྱེ་བ་ཕྲག་གསུམ་དང་དྲུག་ཁྲི་ཡོད་དོ། །རྒྱལ་པོ་ཆེན་
[181a]
[181a.1]པོ་གང་གི་ཚེ་རྒྱལ་པོ་ང་ལས་ནུས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་སྟེ་འདི་སྐད་ཅེས། ཀྱེ་མའོ་བདག་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་བསྟབས་ཀྱང་ཅི་མ་རུང་སྙམ་དུ་སེམས་བསྐྱེད་པ་དེའི་ཚེ་དེའི་དུས་ཀྱི་བརྒྱ་བྱིན་ནི་དགེ་སློང་འོད་སྲུང་ཡིན་ནོ། །གང་
[181a.2]གི་ཚེ་རྒྱལ་པོ་ང་ལས་ནུས་འདི་ལྟ་བུའི་སེམས་བསྐྱེད་དེ། མ་ལ་བདག་གིས་ལྷ་རྣམས་ཀྱི་དབང་པོ་བརྒྱ་བྱིན་གནས་འདི་ནས་ཕྱུང་ལ། བདག་ཉིད་ལྷ་དང་མི་རྣམས་ཀྱི་རྒྱལ་སྲིད་ཀྱི་དབང་ཕྱུག་ལ་དབང་བྱའོ། །སྙམ་པ་དེའི་ཚེ་དེའི་དུས་ཀྱི་ལྷ་རྣམས་ཀྱི་དབང་པོ་བརྒྱ་བྱིན་ནི་ཡང་དག་པར་རྫོགས་
[181a.3]པའི་སངས་རྒྱས་འོད་སྲུང་ཡིན་ཏེ། སེམས་ཅན་ཤིན་ཏུ་དབང་ཆེ་བར་གྲགས་པ་ལ་ངན་སེམས་བསྐྱེད་པ་དེས་ན་འབྱོར་པ་དེ་ལས་ཉམས་ནས་འཛམ་བུའི་གླིང་དུ་འོངས་ཏེ་ནད་ཚབས་ཆེན་པོས་ཐེབས་ཤིང་འཆི་བ་ལ་ཐུག་པའི་ཚོར་བ་མི་བཟད་པ་མྱོང་བར་གྱུར་ཏོ། །རྒྱལ་པོ་ཆེན་པོ་ཇི་སྙམ་དུ་
[181a.4]སེམས། དེའི་ཚེ་དེའི་དུས་ཀྱི་རྒྱལ་པོ་ང་ལས་ནུ་གང་ཡིན་པ་དེ་ནི་ང་ཉིད་ཡིན་ཏེ། གང་ཡང་ངས་སེམས་ཅན་དེ་སྙེད་ཅིག་ལ་ཕན་པ་བྱས་ན། དེས་བླ་ན་མེད་པའི་ཡེ་ཤེས་མ་ཐོབ་བོ། །འོན་ཀྱང་དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་
[181a.5]ཙམ་ཡིན་ནོ། །རྒྱལ་པོ་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རྒྱལ་པོ་ང་ལས་ནུས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས་སེམས་བསྐྱེད་མ་ཐག་ཏུ་དགུང་བདུན་དུ་ཕོ་བྲང་ནང་དུ་གསེར་གྱི་ཆར་བབ་ལགས། རྒྱལ་
[181a.6]པོ་ཆེན་པོ་སྔོན་བྱུང་བ་འདས་པའི་དུས་ན་འཇིག་རྟེན་དུ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་
[181a.7]རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་ཐམས་ཅད་ཟིལ་གནོན་ཅེས་བྱ་བ་བྱུང་སྟེ། དེའི་ཚེ་ཚོང་དཔོན་གྱི་བུ་ཁྱིམ་ཕུབ་ནས་རིང་པོ་མ་ལོན་པ་ཞིག་གནས་སོ། །ཡུལ་དེ་ན་ཆོས་ལུགས་ཀྱིས་བག་མར་བཏང་ནས། རིང་པོ་མ་ལོན་པར་བག་རྫོངས་བཏབ་སྟེ། ཁྱིམ་
[181b]
[181b.1]ཐབ་ལ་གཏོང་བའི་བག་མ་གང་ཡིན་པ་དེ་རིན་པོ་ཆེ་སྣ་བཞི་ལས་བྱས་པའི་མེ་ཏོག་གིས་བརྒྱན་ནས་ཁྱིམ་ཐབ་ལ་གཏོང་ལ། ཁྱིམ་ཐབ་དེས་ཀྱང་དེ་ཁྲིད་ནས་རང་གི་ཁྱིམ་དུ་འགྲོ་བས་ཚོང་དཔོན་གྱི་བུ་དེས་རིན་པོ་ཆེ་སྣ་བཞི་ལས་བྱས་པའི་མེ་ཏོག་ཐོགས་ནས་བཞོན་པ་ལ་ཞོན་ཏེ་རང་གི་ཁྱིམ་དུ་ཆས་སོ། །
[181b.2]དེ་ཆས་པ་ལས་རེ་ཞིག་ཅིག་ན་ལམ་ན་ཚུར་ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་ལྗོངས་རྒྱུ་ཞིང་བྱོན་ཏོ། །དེས་དེ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་བརྒྱན་པ། བལྟ་བས་ཆོག་མི་ཤེས་པ་མཐོང་ནས་ཤིན་དུ་དད་པ་སྐྱེས་སོ། །དེ་ནས་དེ་དད་པས་བརླན་
[181b.3]པའི་སེམས་ཀྱིས་བཞོན་པ་ལས་བབས་ནས་རིན་པོ་ཆེ་སྣ་བཞི་ལས་བྱས་པའི་མེ་ཏོག་དེ་རྣམས་ཀྱིས་ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་ལ་གཏོར་ཏོ། །ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་གྱིས་མེ་ཏོག་དེ་དག་ཇི་ལྟར་ཤིང་རྟའི་འཕང་ལོ་ཙམ་
[181b.4]ཤ་སྟག་ཏུ་གྱུར་ནས། གཤེགས་ན་ཡང་ཕྱི་བཞིན་འོང་ཞིང་བཞུགས་ན་ཡང་འདུག་པ་དེ་ལྟ་བུར་བྱིན་གྱིས་བརླབས་པ་དང་། དེ་དད་པ་སྐྱེས་ནས་ཚིགས་སུ་བཅད་དེ་སྨྲས་པ། སྦྱིན་པ་ཆེན་པོར་གྱུར་པ་འདི་ཡིས་ནི། །འགྲོ་བའི་ནང་དུ་རང་བྱུང་སངས་རྒྱས་ཤོག །རྒལ་ནས་སྔོན་གྱི་རྒྱལ་བས་
[181b.5]མ་བསྒྲལ་བའི། །སྐྱེ་བོའི་ཚོགས་རྣམས་བདག་གིས་སྒྲོལ་གྱུར་ཅིག །དྲང་སྲོང་ཆེ་ཀུན་ཟིལ་གནོན་བཅོམ་ལྡན་ལ། །ང་ཡིས་གསེར་གྱི་མེ་ཏོག་བཟང་གཏོར་ནས། །གོ་འཕང་མཆོག་འདི་འདོད་ནས་དེ་ཡི་ཚེ། །ང་ཡིས་སྨོན་ལམ་རྒྱ་ཆེན་བཏབ་པ་ཡི། །བསོད་ནམས་དེ་ཉིད་ཀྱི་
[181b.6]ནི་རྣམ་སྨིན་གྱིས། །ལེགས་མཐོང་ཆེན་པོ་དེ་ཡི་གྲོང་ཁྱེར་ཡང་། །གསེར་ལས་བྱས་པ་དགའ་དགའ་ལྟར་འདུག་པ། །ཕོ་བྲང་རྩྭ་ཅན་ཞེས་ནི་བྱ་བར་གྱུར། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཚོང་དཔོན་གྱི་བུ་དེ་ནི་ང་ཉིད་ཡིན་ནོ། །གང་ཡང་ངས་ཡང་དག་པར་
[181b.7]རྫོགས་པའི་སངས་རྒྱས་ཐམས་ཅད་ཟིལ་གནོན་ལ་སེམས་དད་པ་བསྐྱེད་ནས། རིན་པོ་ཆེ་སྣ་བཞིའི་མེ་ཏོག་གིས་གཏོར་བའི་ལས་དེའི་རྣམ་པར་སྨིན་པས་ངའི་ཕོ་བྲང་གི་ནང་དུ་ཞག་བདུན་དུ་གསེར་གྱི་ཆར་བབ་བོ། །བཙུན་པ་རྒྱལ་པོ་ང་ལས་ནུས་ལས་ཅི་ཞིག་བགྱིས་ན་ལས་དེའི་རྣམ་པར་
[182a]
[182a.1]སྨིན་པས། གླིང་བཞི་པ་རྣམས་སུ་རྒྱལ་སྲིད་ཀྱི་དབང་ཕྱུག་ལ་དབང་བགྱིས་པ་ནས་སུམ་བཅུ་རྩ་གསུམ་པའི་ལྷ་རྣམས་ཀྱི་བར་དུ་མཆིས་ལགས། རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་འཇིག་རྟེན་དུ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་
[182a.2]པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་གདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམ་པར་གཟིགས་ཞེས་བྱ་བ་བྱུང་སྟེ། དེ་ལྗོངས་རྒྱུ་ཞིང་གཤེགས་པ་ན་རིམ་གྱིས་རྒྱལ་པོའི་ཕོ་བྲང་གཉེན་ལྡན་
[182a.3]དུ་བྱོན་ཏོ། །དེ་ནས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་སྔ་དྲོ་ཤམ་ཐབས་མནབས། ལྷུང་བཟེད་དང་ཆོས་གོས་བསྣམས་ནས་རྒྱལ་པོའི་ཕོ་བྲང་གཉེན་ལྡན་དུ་བསོད་སྙོམས་ལ་ཞུགས་སོ། །དེ་ན་འབྲུ་འཚོང་བའི་ཚོང་པ་ཞིག་གིས་ཡང་དག་པར་རྫོགས་པའི་
[182a.4]སངས་རྒྱས་རྣམ་པར་གཟིགས་དེ་བལྟ་བས་ཆོག་མི་ཤེས་པ་མཐོང་ནས་ལྷག་པར་དད་པ་སྐྱེས་ཏེ། དེ་དད་པ་སྐྱེས་ནས་སྲན་མུད་ག་ལ་སྤར་བས་བཅུས་ཏེ་ལྷུང་བཟེད་དུ་བླུགས་པ་དང་། དེ་ལས་སྲན་མུད་ག་འབྲུམ་བུ་བཞི་ཞིག་ལྷུང་བཟེད་དུ་སོང་ངོ་། །འབྲུམ་བུ་གཅིག་ནི་ལྷུང་བཟེད་ཀྱི་ཁར་ཕོག་
[182a.5]ནས་ས་ལ་ལྷུང་ངོ་། །ལྷག་མ་རྣམས་ནི་ལྷུང་བཟེད་ཀྱི་ནང་དུ་མ་སོང་བ་ཉིད་དུ་ས་ལ་བོའོ། །དེ་ནས་ཚོང་པ་དེ་དད་པ་སྐྱེས་ནས་སྨོན་ལམ་བཏབ་པ། སྦྱིན་པ་ཆེན་པོར་གྱུར་པ་འདི་ཡིས་ནི། །འགྲོ་བའི་ནང་དུ་རང་བྱུང་སངས་རྒྱས་ཤོག །རྒལ་ནས་སྔོན་གྱི་རྒྱལ་བས་མ་བསྒྲལ་བའི། །སྐྱེ་བོའི་
[182a.6]ཚོགས་རྣམས་བདག་གིས་སྒྲོལ་གྱུར་ཅིག །ཅེས་བཏབ་བོ།། །།འདུལ་བ་གཞི། བམ་པོ་བཞི་བཅུ་རྩ་གཉིས་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་འབྲུ་འཚོང་བའི་ཚོང་པ་གང་ཡིན་པ་དེ་ནི་ང་ཉིད་ཡིན་ཏེ། ངས་དེ་ན་གང་ཡང་དག་པར་རྫོགས་པའི་སངས་
[182a.7]རྒྱས་རྣམ་པར་གཟིགས་ལ་དད་པ་སྐྱེས་ཏེ། སྲན་མུད་ག་ལ་སྤར་བས་བཅུས་ནས་ལྷུང་བཟེད་དུ་བླུགས་པ་དང་། དེ་ལས་སྲན་མུད་ག་འབྲུམ་བུ་བཞི་ཞིག་ལྷུང་བཟེད་དུ་སོང་ངོ་། །ལྷག་མ་རྣམས་ནི་ས་ལ་བོའོ། །ལས་དེའི་རྣམ་པར་སྨིན་པས་གླིང་བཞི་རྣམས་སུ་རྒྱལ་སྲིད་ཀྱི་དབང་ཕྱུག་
[182b]
[182b.1]ལ་དབང་བྱས་སོ། །གང་ཡང་དེ་ན་སྲན་མུད་ག་འབྲུམ་བུ་གཅིག་གིས་ལྷུང་བཟེད་ཀྱི་ཁར་ཕོག་ནས་ས་ལ་ལྷུང་བའི་ལས་ཀྱི་རྣམ་པར་སྨིན་པས་སུམ་བཅུ་རྩ་གསུམ་པའི་ལྷ་རྣམས་ཀྱི་བར་དུ་སོན་ཏོ། །རྒྱལ་པོ་ཆེན་པོ་གལ་ཏེ་སྲན་མུད་ག་ལྷུང་བཟེད་དུ་བླུགས་པ་ས་ལ་མ་ལྷུང་ན་ལས་དེའི་
[182b.2]རྣམ་པར་སྨིན་པས་ལྷ་དང་མི་རྣམས་ཀྱི་བར་ལ་རྒྱལ་སྲིད་ཀྱི་དབང་ཕྱུག་ལ་དབང་བྱེད་པར་འགྱུར་རོ། །དེའི་ཚེ་དེའི་དུས་ཀྱི་འབྲུ་འཚོང་བའི་ཚོང་པ་གང་ཡིན་པ་དེ་ནི་ང་ལས་ནུ་དེ་ཉིད་ཡིན་ནོ། །དེ་ལྟར་ན་རྒྱལ་པོ་ཆེན་པོ་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་ཅན་ལ་བྱ་བ་བྱས་པ་ནི་འབྲས་
[182b.3]བུ་དང་ཕན་ཡོན་ཤིན་ཏུ་ཆེན་པོར་འགྱུར་རོ། །རྒྱལ་པོ་ཆེན་པོ་དེ་ལྟ་བས་ན་འདི་ལྟར་སངས་རྒྱས་བཅོམ་ལྡན་འདས་ལ་བྱ་བ་བྱའོ་ཞེས་བསླབ་པར་བྱའོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པར་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྣམས་ལ་
[182b.4]ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་རྒྱལ་པོ་ལེགས་མཐོང་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་ཀྱི་རྒྱལ་པོ་ཆོས་དང་ལྡན་པ། རིན་པོ་ཆེ་སྣ་བདུན་དང་། མི་རྣམས་ཀྱི་འབྱོར་པ་བཞི་དང་ལྡན་པ་ཞིག་བྱུང་
[182b.5]ངོ་། །རྒྱལ་པོ་ལེགས་མཐོང་ཆེན་པོ་རིན་པོ་ཆེ་སྣ་བདུན་པོ་གང་དག་དང་ལྡན་ཞེ་ན། འདི་ལྟ་སྟེ་འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བཙུན་མོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཡིན་
[182b.6]ནོ། །རྒྱལ་པོ་ལེགས་མཐོང་ཆེན་པོ་མི་རྣམས་ཀྱི་འབྱོར་པ་བཞི་པོ་གང་དག་དང་ལྡན་ཞེ་ན། ཚེ་རིང་ཞིང་ཡུན་རིང་དུ་གནས་པ་ཡིན་ཏེ། དེ་གཞོན་ནུའི་རྩེད་མོས་རྩེ་བ་ལ་ལོ་བརྒྱད་ཁྲི་བཞི་སྟོང་ལོན་ནོ། །རྒྱལ་ཚབ་བྱེད་པ་ལ་ལོ་བརྒྱད་ཁྲི་བཞི་སྟོང་ལོན་ནོ། །རྒྱལ་སྲིད་ཆེན་པོ་བྱེད་པ་ལ་ལོ་
[182b.7]བརྒྱད་ཁྲི་བཞི་སྟོང་ལོན་ནོ། །རྒྱལ་པོའི་དྲང་སྲོང་གི་ཚངས་པར་སྤྱོད་པ་ལ་ལོ་བརྒྱད་ཁྲི་བཞི་སྟོང་ལོན་ནོ། །རྒྱལ་པོ་ལེགས་མཐོང་ཆེན་པོ་ཚེ་རིང་ཞིང་ཡུན་རིང་དུ་གནས་པ་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །གཞན་ཡང་རྒྱལ་པོ་ལེགས་མཐོང་ཆེན་པོ་
[183a]
[183a.1]ནི་གཟུགས་བཟང་བ། མཛེས་པ། བལྟ་ན་སྡུག་པ་ཡིན་ཏེ། མིའི་ཁ་དོག་ལས་ནི་འདས་ལ་ལྷའི་ཁ་དོག་ནི་མ་ཐོབ་པ་སྟེ། རྒྱལ་པོ་ལེགས་མཐོང་ཆེན་པོ་གཟུགས་བཟང་བ། མཛེས་པ། བལྟ་ན་སྡུག་པ་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་
[183a.2]ཞེས་བྱའོ། །གཞན་ཡང་རྒྱལ་པོ་ལེགས་མཐོང་ཆེན་པོ་ནི་གནོད་པ་ཆུང་ཞིང་ནད་མེད་པའི་རང་བཞིན་ཅན་ཡིན་ཏེ་ཕོ་བ་ཧ་ཅང་བསིལ་བ་མ་ཡིན་ཞིང་ཧ་ཅང་དྲོ་བ་མ་ཡིན་པ། དྲོད་སྙོམས་པ་དང་། དུས་ཀུན་དུ་བདེ་བ་དང་། གནོད་པ་མེད་པ་དང་ལྡན་པས་ཟོས་པ་དང་། འཐུངས་པ་དང་། 
[183a.3]འཆོས་པ་དང་། མྱངས་པ་རྣམས་ལེགས་པར་བདེ་བར་འཇུ་བར་འགྱུར་ཏེ། རྒྱལ་པོ་ལེགས་མཐོང་ཆེན་པོ་གནོད་པ་ཆུང་ཞིང་ནད་མེད་པའི་རང་བཞིན་ཅན་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །གཞན་ཡང་རྒྱལ་པོ་ལེགས་མཐོང་ཆེན་པོ་ནི་གྲོང་མི་
[183a.4]དང་ཡུལ་མི་རྣམས་ཀྱི་སྙིང་དུ་སྡུག་ཅིང་ཡིད་དུ་འོང་བ་ཡིན་ཏེ། དཔེར་ན་བུ་རྣམས་ལ་ཕ་བཞིན་ཏེ། རྒྱལ་པོ་ཆེན་པོ་དུས་གཅིག་ཅིག་ན་རྒྱལ་པོ་ལེགས་མཐོང་ཆེན་པོ་སྐྱེད་མོས་ཚལ་གྱི་གནས་སུ་སོང་བ་ན་ཤིང་རྟ་སྒྱུར་བ་ལ་སྨྲས་པ། ཤིང་རྟ་སྒྱུར་བ་རེ་ཞིག་ཤིང་རྟ་རིམ་གྱིས་དལ་བུ་དལ་བུས་སྒྱུར་
[183a.5]ཅིག །ངས་གྲོང་མི་དང་། ཡུལ་མི་རྣམས་ལ་ཡུན་རིང་དུ་བལྟའོ། །གྲོང་མི་དང་ཡུལ་མི་རྣམས་ཀྱིས་ཀྱང་ཤིང་རྟ་སྒྱུར་བ་ལ་སྨྲས་པ། ཤིང་རྟ་སྒྱུར་བ་རེ་ཞིག་ཤིང་རྟ་རིམ་གྱིས་དལ་བུ་དལ་བུས་སྒྱུར་ཅིག་དང་། བདག་ཅག་ཀྱང་ལྷ་ལ་ཡུན་རིང་དུ་བལྟའོ། །རྒྱལ་པོ་ལེགས་མཐོང་ཆེན་པོ་
[183a.6]གྲོང་མི་དང་ཡུལ་མི་པ་རྣམས་ཀྱི་སྙིང་དུ་སྡུག་ཅིང་ཡིད་དུ་འོང་བ་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །དེ་ནས་དུས་གཞན་ཞིག་ན་གྲོང་མི་དང་ཡུལ་མི་རྣམས་གསེར་དང་། དངུལ་དང་། ནོར་བུ་རིན་པོ་ཆེ་དང་། ལ་བ་རིན་པོ་ཆེ་མང་པོ་དག་ཐོགས་ནས་རྒྱལ་པོ་
[183a.7]ལེགས་མཐོང་ཆེན་པོ་གང་ན་བ་དེར་དོང་སྟེ་ཕྱིན་པ་དང་། རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །ལྷའི་སླད་དུ་བདག་ཅག་གིས་གསེར་དང་། དངུལ་དང་། ནོར་བུ་རིན་པོ་ཆེ་དང་ལ་བ་རིན་པོ་ཆེ་མང་པོ་འདི་དག་འཚལ་ཏེ་མཆིས་ལགས་ན། ལྷ་ཐུགས་བརྩེ་བའི་སླད་
[183b]
[183b.1]དུ་འདི་དག་བཞེས་སུ་གསོལ། སྣ་བོ་དག་ངའི་ཡུལ་ན་འདི་འདྲ་བའི་ནོར་གྱི་རིགས་ཡོད་པས་མི་འདོད་དོ་ཞེས་སྨྲས་ནས་ལེན་དུ་མ་བཏུབ་བོ། །གྲོང་མི་དང་ཡུལ་མི་རྣམས་ཀྱིས་ལན་གཉིས་ལན་གསུམ་དུ་རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །ལྷའི་སླད་དུ་བདག་ཅག་གིས་
[183b.2]གསེར་དང་། དངུལ་དང་། ནོར་བུ་རིན་པོ་ཆེ་དང་། ལ་བ་རིན་པོ་ཆེ་འདི་དག་འཚལ་ཏེ་མཆིས་ལགས་ན། ལྷ་ཐུགས་བརྩེ་བའི་སླད་དུ་འདི་དག་བཞེས་སུ་གསོལ། རྒྱལ་པོ་ལེགས་མཐོང་ཆེན་པོས་ཀྱང་ལན་གཉིས་ལན་གསུམ་དུ་གྲོང་མི་དང་ཡུལ་མི་རྣམས་ལ་འདི་སྐད་ཅེས་སྨྲས་སོ། །སྣ་བོ་
[183b.3]དག་ངའི་ཡུལ་ན་འདི་འདྲ་བའི་ནོར་གྱི་རིགས་ཡོད་པས་མི་འདོད་དོ་ཞེས་སྨྲས་ནས་ལེན་དུ་མ་བཏུབ་བོ། །དེ་ནས་གྲོང་མི་དང་ཡུལ་མི་རྣམས་འདི་སྙམ་དུ་སེམས་ཏེ། བདག་ཅག་གིས་ལྷའི་ཕྱིར་གསེར་དང་། དངུལ་དང་། ནོར་བུ་རིན་པོ་ཆེ་དང་། ལ་བ་རིན་པོ་ཆེ་རབ་ཏུ་མང་པོ་སྟ་གོན་བྱས་ལ། 
[183b.4]དེ་བདག་ཅག་གིས་བླངས་ཏེ་སླར་སོ་སོའི་གནས་སུ་འདོང་བ་ནི་བདག་ཅག་གི་ཚུལ་མ་ཡིན་པས། མ་ལ་བདག་ཅག་གིས་རྒྱལ་པོ་ལེགས་མཐོང་ཆེན་པོའི་མདུན་དུ་གསེར་དང་། དངུལ་གྱི་ཕུང་པོ་ཆེར་སྤུངས་ལ། མཐའ་གཅིག་ཏུ་ནོར་བུ་རིན་པོ་ཆེ་དང་། ལ་བ་རིན་པོ་ཆེ་བཞག་ནས། འདི་དག་
[183b.5]ནི་ལྷ་ཁྱོད་ཀྱི་དཀོར་གྱི་རིགས་ལགས་སོ་ཞེས་སྨྲས་ཏེ་མི་ལྟ་བར་འདོང་ངོ་སྙམ་ནས། དེ་ནས་གྲོང་མི་དང་ཡུལ་མི་རྣམས་ཀྱིས་རྒྱལ་པོ་ལེགས་མཐོང་ཆེན་པོའི་མདུན་དུ་རིན་པོ་ཆེ་དང་། གསེར་ཕུང་པོ་ཆེན་པོར་སྤུངས་ནས། མཐའ་གཅིག་ཏུ་ནོར་བུ་རིན་པོ་ཆེ་དང་། ལ་བ་རིན་པོ་ཆེ་བཞག་སྟེ། 
[183b.6]འདི་དག་ནི་ལྷ་ཁྱོད་ཀྱི་དཀོར་གྱི་རིགས་ལགས་སོ་ཞེས་སྨྲས་ནས་མི་ལྟ་བར་དོང་ངོ་། །དེ་ནས་རྒྱལ་པོ་ལེགས་མཐོང་ཆེན་པོ་འདི་སྙམ་དུ་སེམས་ཏེ། བདག་གི་ནོར་གྱི་རིགས་ནི་ཆོས་བཞིན་གྱིས་རྙེད་པ་ཡིན་གྱིས་ཆོས་མ་ཡིན་པས་ནི་མ་ཡིན་པས་མ་ལ་བདག་གིས་ཆོས་དང་མཐུན་པའི་
[183b.7]ཁང་བཟངས་བརྩིག་གོ་སྙམ་པ་དང་། མཐའི་རྒྱལ་ཕྲན་བརྒྱད་ཁྲི་བཞི་སྟོང་གིས་རྒྱལ་པོ་ལེགས་མཐོང་ཆེན་པོ་ཆོས་དང་མཐུན་པའི་ཁང་བཟངས་བརྩིག་པར་སྤྲོའོ་ཞེས་ཐོས་སོ། །ཐོས་ནས་ཀྱང་རྒྱལ་པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ཕྱིན་པ་དང་། རྒྱལ་པོ་
[184a]
[184a.1]ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །ལྷ་ཆོས་དང་མཐུན་པའི་ཁང་བཟངས་རྩིག་པ་ལ་ཐུགས་ཀྱི་ཕྲིན་ལས་བསྐྱུང་དུ་གསོལ། ལྷའི་ཆོས་དང་མཐུན་པའི་ཁང་བཟངས་བདག་ཅག་གིས་བརྩིག་པར་བགྱིའོ། །སྣ་བོ་དག་ཁོ་བོའི་ཡུལ་ན་འདི་འདྲ་བའི་ནོར་གྱི་
[184a.2]རིགས་ཡོད་པས་མི་དགོས་སོ་ཞེས་སྨྲས་ནས་མ་གནང་ངོ་། །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་རྒྱལ་པོ་ལེགས་མཐོང་ཆེན་པོའི་རྐང་པ་ལ་གཏུགས་ནས་ཁ་ཅིག་གིས་ནི་གོས་ཀྱི་མཐའ་ནས་བཟུང་། ཁ་ཅིག་གིས་ནི་རྒྱལ་པོ་ལེགས་མཐོང་ཆེན་པོ་ག་ལ་བ་དེ་ལོགས་སུ་ཐལ་མོ་སྦྱར་བ་
[184a.3]བཏུད་ནས་རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །ལྷ་ཆོས་དང་མཐུན་པའི་ཁང་བཟངས་རྩིག་པ་ལ་ཐུགས་ཀྱི་ཕྲིན་ལས་བསྐྱུང་དུ་གསོལ། ལྷའི་ཆོས་དང་མཐུན་པའི་ཁང་བཟངས་བདག་ཅག་གིས་བརྩིག་པར་བགྱིའོ། །རྒྱལ་པོ་ལེགས་མཐོང་ཆེན་པོས་ཁམས་ཀྱི་
[184a.4]རྒྱལ་ཕྲན་བརྒྱད་ཁྲི་བཞི་སྟོང་ལ་ཅང་མི་སྨྲ་བས་གནང་ངོ་། །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་རྒྱལ་པོ་ལེགས་མཐོང་ཆེན་པོ་ཅང་མི་སྨྲ་བས་གནང་བར་རིག་ནས་རང་རང་གི་གནས་སུ་དོང་སྟེ་གསེར་དང་། དངུལ་མང་པོ་དང་། རིན་པོ་ཆེའི་ཀ་བ་རེ་རེ་ཁྱེར་ནས། རྒྱལ་
[184a.5]པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ཕྱིན་ནས་རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །ལྷའི་ཆོས་དང་མཐུན་པའི་ཁང་བཟངས་བདག་ཅག་གིས་གང་དུ་ཇི་ཙམ་ཞིག་བརྩིག་ལགས། གྲོང་པ་དག་ཁྱེད་ཀྱིས་དེའི་ཕྱིར་རྩྭ་ཅན་གྱི་ཤར་ཕྱོགས་སུ་ཆོས་དང་མཐུན་པའི་
[184a.6]ཁང་བཟངས་མཆུར་དཔག་ཚད་གཅིག་རྒྱར་དཔག་ཚད་གཅིག་པ་ཞིག་རྩིགས་ཤིག །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་རྩྭ་ཅན་གྱི་ཤར་ཕྱོགས་སུ་ཆོས་དང་མཐུན་པའི་ཁང་བཟངས་རྒྱར་དཔག་ཚད་གཅིག །མཆུར་དཔག་ཚད་གཅིག་པ་ཞིག་བརྩིགས་ཏེ། ཆོས་
[184a.7]དང་མཐུན་པའི་ཁང་བཟངས་ཀྱི་ཀ་རྟེན་གྱི་གཞི་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་བྲེས་སོ། །ཆོས་དང་མཐུན་པའི་ཁང་བཟངས་ལ་ཀ་བ་རྣམ་པ་བཞི་པོ་གསེར་ལས་བྱས་པ་དང་། ཞེས་བྱ་
[184b]
[184b.1]བ་ནས་ཤེལ་ལས་བྱས་པའི་བར་དག་བཙུགས་སོ། །གསེར་ལས་བྱས་པའི་ཀ་བའི་ཀ་རྟེན་དང་། ཀ་ཞུ་དང་། བྲེ་ཕུལ་དང་། གདུང་ནི་དངུལ་ལས་བྱས་སོ། །དངུལ་ལས་བྱས་པའི་ནི་གསེར་ལས་བྱས་སོ། །བཻ་ཌཱུརྱ་ལས་བྱས་པའི་ནི་ཤེལ་ལས་བྱས་སོ། །ཤེལ་ལས་
[184b.2]བྱས་པའི་ཀ་བའི་ཀ་རྟེན་དང་། ཀ་ཞུ་དང་། བྲེ་ཕུལ་དང་། གདུང་ནི་བཻ་ཌཱུརྱ་ལས་བྱས་སོ། །ཆོས་དང་མཐུན་པའི་ཁང་བཟངས་ལ་ཕྱི་ཚེ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་དག་བྲེས་སོ། །ཆོས་དང་མཐུན་པའི་ཁང་བཟངས་ལ་ཕྱམ་རྣམ་པ་བཞི་པོ་གསེར་ལས་
[184b.3]བྱས་པ་ནས་ཤེལ་ལས་བྱས་པའི་བར་བཀྱེའོ། །ཆོས་དང་མཐུན་པའི་ཁང་བཟངས་ལ་གདུང་རིངས་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བྲེས་སོ། །ཆོས་དང་མཐུན་པའི་ཁང་བཟངས་ལ་བ་གམ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བཏགས་སོ། །ཆོས་
[184b.4]དང་མཐུན་པའི་ཁང་བཟངས་ལ་སྤང་ལེབ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་གྱིས་གཡོགས་སོ། །ཆོས་དང་མཐུན་པའི་ཁང་བཟངས་ལ་ཐེམ་སྐས་རྣམ་པ་བཞི་པོ་གསེར་ལས་བྱས་པ་ནས། ཤེལ་ལས་བྱས་པའི་བར་བརྩིགས་སོ། །ཆོས་དང་མཐུན་པའི་
[184b.5]ཁང་བཟངས་ལ་ལན་ཀན་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་གྱིས་བསྐོར་ཏོ། །གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་ནི་དངུལ་ལས་བྱས་སོ། །དངུལ་ལས་བྱས་པའི་ནི་གཟུངས་གཟེར་དང་། གདང་བུ་དང་། 
[184b.6]ལན་ཀན་གྱི་རྟེན་མ་གསེར་ལས་བྱས་སོ། །ཤེལ་ལས་བྱས་པའི་ནི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་བཻ་ཌཱུརྱ་ལས་བྱས་སོ། །ཡང་ཆོས་དང་མཐུན་པའི་ཁང་བཟངས་ལ་ཁང་པ་རྩེག་མ་བརྒྱད་ཁྲི་བཞི་སྟོང་བརྩིགས་ཏེ། ཁང་པ་རྩེག་མ་རྣམ་པ་བཞི་པོ་གསེར་ལས་
[184b.7]བྱས་པ་ནས་ཤེལ་ལས་བྱས་པའི་བར་རྣམས་ལ། གསེར་ལས་བྱས་པའི་ཁང་པ་རྩེག་མར་ནི་དངུལ་ལས་བྱས་པའི་ཁྲི་ལྷས་མ་ཅན་འགོ་ན་ཀའི་རས་ཀྱི་གདིང་བ་ཅན་དང་། སྟན་ནང་ཚངས་ཅན་གྱི་གདིང་བ་ཅན་དང་། ཟ་འུག་གི་གདིང་བ་ཅན་དང་། ཨར་མོ་ནིག་གི་གདིང་བ་ཅན་དང་། 
[185a]
[185a.1]ཀ་ལིང་ཀའི་རས་ཕྲན་གྱི་གདིང་བ་ཅན་སྟེང་གཡོགས་དང་བཅས་པ་ཕྱོགས་གཉིས་སུ་སྔས་དམར་པོ་བཅུག་པའི་བར་དག་བཤམས་སོ། །དངུལ་ལས་བྱས་པ་ལ་ནི་གསེར་ལས་བྱས་པའོ། །བཻ་ཌཱུརྱ་ལས་བྱས་པ་ལ་ནི་ཤེལ་ལས་བྱས་པའོ། །ཤེལ་ལས་བྱས་པ་ལ་ནི་བཻ་ཌཱུརྱ་
[185a.2]ལས་བྱས་པའི་ཁྲི་ལྷས་མ་ཅན་ནས་ཕྱོགས་གཉིས་སུ་སྔས་དམར་པོ་བཙུགས་པའི་བར་དག་བཤམས་སོ། །གསེར་ལས་བྱས་པའི་ཁང་པ་རྩེག་མའི་མདུན་དུ་ནི་དངུལ་ལས་བྱས་པའི་ཤིང་ཏ་ལ་ལོ་མ་དང་། མེ་ཏོག་དང་། འབྲས་བུ་གསེར་ལས་བྱས་པ་སྦྲེངས་སོ། །དངུལ་ལས་བྱས་པའི་མདུན་
[185a.3]དུ་ནི་གསེར་ལས་བྱས་པའོ། །བཻ་ཌཱུརྱ་ལས་བྱས་པའི་མདུན་དུ་ནི་ཤེལ་ལས་བྱས་པའོ། །ཤེལ་ལས་བྱས་པའི་མདུན་དུ་ནི་བཻ་ཌཱུརྱ་ལས་བྱས་པ་ལོ་མ་དང་། མེ་ཏོག་དང་། འབྲས་བུ་ཤེལ་ལས་བྱས་པ་སྦྲེངས་སོ། །ཤིང་ཏ་ལ་དེ་རྣམས་རླུང་གིས་བསྐྱོད་པ་ན་འདི་ལྟ་བུའི་སྒྲ་ཡིད་དུ་འོང་བ་འབྱུང་
[185a.4]སྟེ། དཔེར་ན་སྐྱེས་བུ་མཁས་པས་སིལ་སྙན་ཡན་ལག་ལྔ་དང་ལྡན་པ་ཡང་དག་པར་ལེགས་པར་བསྒྲགས་པ་བཞིན་ནོ། །ཆོས་དང་མཐུན་པའི་ཁང་བཟངས་ལ་གསེར་གྱི་བྱེ་མ་བདལ་ཅིང་ཙན་དན་གྱི་ཆུས་ཆག་ཆག་བཏབ་ལ། གསེར་གྱི་དྲ་བ་དང་གསེར་གྱི་དྲིལ་བུ་གཡེར་ཀ་བརྒྱུས་པས་
[185a.5]བཏགས་སོ། །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་ཆོས་དང་མཐུན་པའི་ཁང་བཟངས་ཀྱི་བྱ་བ་ཐམས་ཅད་ཟིན་པར་རིག་ནས། ཆོས་དང་མཐུན་པའི་ཁང་བཟངས་ཀྱི་མདུན་དུ་ཆོས་དང་མཐུན་པའི་རྫིང་མཆུར་དཔག་ཚད་གཅིག་རྒྱར་དཔག་ཚད་གཅིག་པ་ཞིག་བརྐོས་ཏེ་ཆོས་
[185a.6]དང་མཐུན་པའི་རྫིང་བུ་ཕ་གུ་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པས་བརྩིགས་སོ། །ཆོས་དང་མཐུན་པའི་རྫིང་ལ་ཐེམ་སྐས་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་གྱིས་བརྩིགས་
[185a.7]སོ། །ཆོས་དང་མཐུན་པའི་རྫིང་ལ་ལན་ཀན་རྣམ་པ་བཞི་པོ་གསེར་ལས་བྱས་པའི་ནས་ཤེལ་ལས་བྱས་པའི་བར་གྱིས་བསྐོར་ཏེ། གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་དངུལ་ལས་བྱས་སོ། །དངུལ་ལས་བྱས་པའི་ནི་གསེར་ལས་
[185b]
[185b.1]བྱས་སོ། །བཻ་ཌཱུརྱ་ལས་བྱས་པའི་ནི་ཤེལ་ལས་བྱས་སོ། །ཤེལ་ལས་བྱས་པའི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་བཻཌཱུརྱ་ལས་བྱས་སོ། །ཆོས་དང་མཐུན་པའི་རྫིང་བུ་ཆུ་ནས་སྐྱེས་པའི་མེ་ཏོག་རྣམ་པ་སྣ་ཚོགས་འདི་ལྟ་སྟེ། ཨུཏྤ་ལ་དང་། པད་མ་དང་། ཀུ་མུ་
[185b.2]ད་དང་། པད་མ་དཀར་པོ་དང་། དྲི་ཞིམ་པ་དང་། དྲི་ངད་འཇམ་པ་དང་། དུས་ཚིགས་ཐམས་ཅད་པ་དང་། དུས་ཐམས་ཅད་པའི་མེ་ཏོག་སྐྱེ་བོ་ཐམས་ཅད་ལ་དགག་པ་མེད་པ་བསྐྱེད་དོ། །ཆོས་དང་མཐུན་པའི་རྫིང་གི་འགྲམ་གཉིས་སུ་ཐང་ལ་སྐྱེ་བའི་མེ་ཏོག་རྣམ་པ་སྣ་ཚོགས་འདི་ལྟ་སྟེ། ཨ་
[185b.3]ཏི་མུག་ཏ་ཀ་དང་། ཙམ་པ་ཀ་དང་། པ་ཏ་ལ་དང་། པ་རི་ཀ་ཤ་དང་། མ་ལི་ཀ་དང་། ན་བམ་ལི་ཀ་དང་། ཡིད་དུ་འོང་དང་། ཡུ་ཏི་ཀ་དང་། དྷཱ་ནུ་སྐ་རི་དང་། དུས་ཚིགས་ཐམས་ཅད་པ་དང་། དུས་ཐམས་ཅད་པའི་མེ་ཏོག་སྐྱེ་བོ་ཐམས་ཅད་ལ་དགག་པ་མེད་པ་དག་བསྐྱེད་དོ། །ཆོས་
[185b.4]དང་མཐུན་པའི་རྫིང་དུ་གསེར་གྱི་གཅལ་བཀྲམ་ཞིང་ཙན་དན་གྱི་ཆུས་བཀང་ལ་གསེར་གྱི་དྲ་བ་དང་། གསེར་གྱི་དྲིལ་བུ་གཡེར་ཀ་བརྒྱུས་པས་བྲེས་སོ། །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་ཆོས་དང་མཐུན་པའི་རྫིང་གི་བྱ་བ་ཐམས་ཅད་ཟིན་པར་རིག་ནས། ཆོས་དང་མཐུན་པའི་
[185b.5]རྫིང་གི་མདུན་དུ་ཆོས་དང་མཐུན་པའི་ཤིང་ཏ་ལའི་ཚལ་མཆུར་དཔག་ཚད་གཅིག་རྒྱར་དཔག་ཚད་གཅིག་པ་ཞིག་བཙུགས་ཏེ། ཆོས་དང་མཐུན་པའི་ཤིང་ཏ་ལའི་ཚལ་དུ་ཏ་ལ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བཙུགས་པ་ལ། གསེར་ལས་བྱས་པའི་ལོ་མ་དང་། མེ་ཏོག་
[185b.6]དང་། འབྲས་བུ་དངུལ་ལས་བྱས་པ་བཙུགས་སོ། །དངུལ་ལས་བྱས་པའི་ནི་གསེར་ལས་བྱས་སོ། །གསེར་ལས་བྱས་པའི་ནི་བཻ་ཌཱུརྱ་ལས་བྱས་སོ། །བཻ་ཌཱུརྱ་ལས་བྱས་པའི་ལོ་མ་དང་། མེ་ཏོག་དང་། འབྲས་བུ་ཤེལ་ལས་བྱས་པ་བཙུགས་སོ། །ཡང་ཤིང་ཏ་ལའི་ཚལ་དེ་རྣམས་
[185b.7]རླུང་གིས་བསྐྱོད་པ་ན་འདི་ལྟ་བུའི་སྒྲ་ཡིད་དུ་འོང་བ་འབྱུང་བར་འགྱུར་ཏེ། དཔེར་ན་སྐྱེས་བུ་མཁས་པས་སིལ་སྙན་ཡན་ལག་ལྔ་དང་ལྡན་པ་ཡང་དག་པར་ལེགས་པར་བསྒྲགས་པ་བཞིན་ནོ། །ཆོས་དང་མཐུན་པའི་ཤིང་ཏ་ལའི་ཚལ་ལ་ལན་ཀན་རྣམ་པ་བཞི་པོ་གསེར་ལས་བྱས་པ་དང་། དངུལ་
[186a]
[186a.1]ལས་བྱས་པ་དང་། རིན་པོ་ཆེ་ལས་བྱས་པ་དང་། ཤེལ་ལས་བྱས་པས་བསྐོར་ཏེ། གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་ནི་དངུལ་ལས་བྱས་པས་བསྐོར་ཏོ་ཞེས་བྱ་བའི་བར་གོང་མ་བཞིན་ནོ། །ཆོས་དང་
[186a.2]མཐུན་པའི་ཤིང་ཏ་ལའི་ཚལ་ན་གསེར་གྱི་གཅལ་བཀྲམ་ཞིང་ཙན་དན་གྱི་ཆུས་ཆག་ཆག་བཏབ་ལ། གསེར་གྱི་དྲ་བ་གསེར་གྱི་དྲིལ་བུ་གཡེར་ཀ་བརྒྱུས་པ་བྲེས་སོ། །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་ཆོས་དང་མཐུན་པའི་ཁང་བཟངས་དང་། ཆོས་དང་མཐུན་པའི་རྫིང་དང་། 
[186a.3]ཆོས་དང་མཐུན་པའི་ཤིང་ཏ་ལའི་ཚལ་གྱི་བྱ་བ་ཐམས་ཅད་ཟིན་པར་རིག་ནས་རྒྱལ་པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ལྷགས་པ་དང་། རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །ལྷའི་ཆོས་དང་མཐུན་པའི་ཁང་བཟངས་དང་། ཆོས་དང་མཐུན་པའི་རྫིང་དང་ཆོས་
[186a.4]དང་མཐུན་པའི་ཤིང་ཏ་ལའི་ཚལ་ཡང་བགྱིས་ལགས་ཏེ། ལྷ་ད་ནི་དེའི་དུས་ལ་བབ་པར་དགོངས་ཤིག །དེ་ནས་རྒྱལ་པོ་ལེགས་མཐོང་ཆེན་པོ་འདི་སྙམ་དུ་སེམས་ཏེ། འདི་ལྟར་ཁང་བཟངས་འདི་ཉིད་དུ་ཐོག་མར་བདག་ཁོ་ན་གནས་པ་ནི་བདག་གི་ཆ་མ་ཡིན་གྱིས། མ་ལ་
[186a.5]བདག་གིས་བདག་གི་ཡུལ་ན་དགེ་སྦྱོང་དང་། བྲམ་ཟེ་དང་། ཚུལ་བཟང་པོར་བཀུར་བ་གང་དག་གནས་པ་དེ་དག་ཆོས་དང་མཐུན་པའི་ཁང་བཟངས་སུ་ཟན་བྱིན་ལ། རེ་རེ་ལ་རས་བཅོས་བུ་སར་པ་ཟུང་རེ་བསྐོན་ནོ་སྙམ་ནས། དེ་ནས་རྒྱལ་པོ་ལེགས་མཐོང་ཆེན་པོས་ཆོས་དང་མཐུན་པའི་
[186a.6]ཁང་བཟངས་སུ་རང་སངས་རྒྱས་ལྔ་བརྒྱ་ལ་ཟན་བྱིན་ཏེ། རེ་རེ་ལ་ཡང་རས་བཅོས་བུ་ཟུང་རེ་བསྐོན་ནས་ཚིགས་སུ་བཅད་དེ་སྨྲས་པ། མཁས་པས་ནོར་ནི་མང་པོ་དག །རྙེད་ནས་བག་མེད་མི་བྱ་སྟེ། །ཚུལ་ཁྲིམས་ལྡན་པ་གང་དག་ལ། །ཡོན་གྲུབ་འགྱུར་བ་རྣམས་ལ་སྦྱིན། །དེ་ལྟར་
[186a.7]ཡིད་གཞུངས་དད་པ་ཅན། །མ་ཆགས་སེམས་ཀྱིས་འདིར་སྦྱིན་ནས། །མཁས་པ་འཇིག་རྟེན་གནོད་མེད་པ། །བདེ་བ་ཅན་དུ་སྐྱེ་བར་འགྱུར། །རྒྱལ་པོ་ཆེན་པོ་དེའི་ཚེ་དེའི་དུས་ཀྱི་རྒྱལ་པོ་ལེགས་མཐོང་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་གླིང་བཞི་ལ་དབང་བ་རིན་པོ་
[186b]
[186b.1]ཆེ་སྣ་བདུན་དང་། མི་རྣམས་ཀྱི་འབྱོར་པ་རྣམ་པ་བཞི་དང་ལྡན་པར་གྱུར་པ་དེ་གཞན་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་རྒྱལ་པོ་ལེགས་མཐོང་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་གླིང་བཞི་ལ་དབང་བ། རིན་པོ་ཆེ་སྣ་བདུན་དང་ལྡན་པ། མི་རྣམས་
[186b.2]ཀྱི་འབྱོར་པ་རྣམ་པ་བཞི་དང་ལྡན་པར་གྱུར་ཏོ། །རྒྱལ་པོ་ཆེན་པོ་ངས་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་
[186b.3]ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་བྲམ་ཟེ་ཤིང་སཱ་
[186b.4]ལ་ཆེན་པོ་ལྟ་བུ་དུས་དཔོག་ཅེས་བྱ་བ་ཞིག་བྱུང་བར་གྱུར་ཏེ། དེས་བྲམ་ཟེ་རྣམས་ལ་སྦྱིན་པ་འདི་ལྟ་བུ་བྱིན་ཏེ། གླང་པོ་ཆེ་གསེར་གྱིས་བརྒྱན་པ། གསེར་གྱིས་མཛེས་པར་བྱས་པ། གསེར་གྱི་རྒྱལ་མཚན་ཅན། གསེར་གྱི་དྲ་བས་གཡོགས་པ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་
[186b.5]སྦྱིན་པར་བྱིན་ནོ། །རྟ་གསེར་གྱིས་བརྒྱན་པ། གསེར་གྱིས་མཛེས་པར་བྱས་པ། གསེར་གྱི་དྲ་བས་གཡོགས་པ། བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །ཤིང་རྟ་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་
[186b.6]པ་དང་། ཤེལ་ལས་བྱས་པ་སེང་གེའི་པགས་པས་གཡོགས་པ། གུང་ལྤགས་ཀྱིས་གཡོགས་པ། ཨར་མོ་ནིག་གིས་གཡོགས་པ། རྣམ་པར་རྒྱལ་བྱེད་ཀྱི་བ་དན་ཅན་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །གསེར་གྱི་སྣོད་དངུལ་སིལ་མས་བཀང་བ་བརྒྱད་
[186b.7]ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །དངུལ་གྱི་སྣོད་གསེར་ཕྱེས་བཀང་བ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །ཁྲི་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་ལྷས་མ་ཅན་འགོ་
[187a]
[187a.1]ན་ཀའི་རས་བཏིང་བ། སྟན་ནང་ཚངས་ཅན་བཏིང་བ། སྟན་ཆེན་པོ་བཏིང་བ། ཀ་ལིང་ཀའི་གོས་ཀྱིས་སྟེང་གཡོགས་པ། སྟེང་གཡོགས་རྩེག་མ་ཅན། ཕྱོགས་གཉིས་སུ་སྔས་དམར་པོ་བཤམས་པ་བརྒྱད་ཁྲི་བཞི་སྟོང་དང་། རས་ཟུང་རྣམ་པ་བཞི་པོ་
[187a.2]ཀ་ཤི་ཀའི་རས་ཕྲན་དང་། ཟར་མའི་རས་ཕྲན་དང་། དུ་གུ་ལའི་རས་ཕྲན་དང་། ཀོ་ཏམ་པའི་རས་ཕྲན་ཟུང་བརྒྱད་ཁྲི་བཞི་སྟོང་དང་། བ་གསེར་གྱི་རྭ་ཅན་རྨིག་པ་དངུལ་ལས་བྱས་པ། བེའུ་སྤུ་མཐུན་དང་བཅས་པ། ཁར་བའི་ཟོ་བ་ཅན། རས་བཅོས་བུ་ཕྲུགས་ཀྱིས་གཡོགས་པ་
[187a.3]བརྒྱད་ཁྲི་བཞི་སྟོང་དང་། བུ་མོ་གསེར་གྱི་དཔུང་རྒྱན་དང་མགུལ་རྒྱན་ཐོགས་པ། ལེགས་པར་བརྒྱན་པ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ན་ཟས་དང་། སྐོམ་དང་། བཟའ་བ་དང་། བཅའ་བ་དང་། བལྡག་པ་དང་། གཞིབ་པ་ལྟ་སྨོས་ཀྱང་ཅི་དགོས། རྒྱལ་པོ་
[187a.4]ཆེན་པོ་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་དེ་ལྟ་བུའི་སྦྱིན་པ་བྱིན་པ་འདི་བས་ནི་གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་ན་སྦྱིན་པ་དེ་ལས་སྦྱིན་པ་འདིའི་འབྲས་བུ་ཆེས་ཆེའོ། །རྒྱལ་པོ་ཆེན་པོ་བྲམ་ཟེ་ཤིང་སཱ་ལ་
[187a.5]ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་སྦྱིན་པ་དེ་ལྟ་བུ་བྱིན་པ་གང་ཡིན་པ་འདི་དང་། གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་པ་བས། གང་གིས་སོ་སོའི་སྐྱེ་བོ་འཛམ་བུའི་ཚལ་ན་འདུག་པ་གཅིག་ལ་ཟན་བྱིན་ན། སྦྱིན་པ་དེ་
[187a.6]བས་སྦྱིན་པ་འདིའི་འབྲས་བུ་ཆེས་ཆེའོ། །བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་སྦྱིན་པ་དེ་ལྟ་བུ་བྱིན་པ་གང་ཡིན་པ་འདི་དང་། གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་པ་བས། གང་གིས་རྒྱུན་དུ་ཞུགས་
[187a.7]པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་ཟན་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །དེ་ལ་སོགས་པ་རྒྱས་པར་ཐམས་ཅད་ལས་བརྩམས་ནས་ཐམས་ཅད་བརྗོད་པར་བྱས་ཏེ། མཇུག་ཁོ་ན་བྲི་བར་བྱའོ། །གང་གིས་རྒྱུན་དུ་ཞུགས་པའི་
[187b]
[187b.1]འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་ཟན་བྱིན་པ་བས། གང་གིས་རྒྱུན་དུ་ཞུགས་པ་གཅིག་ལ་ཟན་བྱིན་ན་སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །གང་གིས་རྒྱུན་དུ་ཞུགས་པ་བརྒྱ་ཟན་བྱིན་པ་བས། གང་གིས་ལན་གཅིག་ཕྱིར་འོང་བའི་འབྲས་བུ་མངོན་
[187b.2]སུམ་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན་སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །གང་གིས་ལན་གཅིག་ཕྱིར་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་ཟན་བྱིན་པ་བས། གང་གིས་ལན་གཅིག་ཕྱིར་འོང་བ་གཅིག་ལ་བྱིན་ན་སྦྱིན་པ་དེ་བས་སྦྱིན་པ་འདིའི་
[187b.3]འབྲས་བུ་ཆེས་ཆེའོ། །གང་གིས་ལན་གཅིག་ཕྱིར་འོང་བ་བརྒྱ་ཟན་བྱིན་པ་བས་གང་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །གང་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་
[187b.4]ཞུགས་པ་བརྒྱ་ཟན་བྱིན་པ་བས། གང་གིས་ཕྱིར་མི་འོང་བ་གཅིག་ལ་སྦྱིན་ན་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །གང་གིས་ཕྱིར་མི་འོང་བ་བརྒྱ་བས་གང་གིས་དགྲ་བཅོམ་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་
[187b.5]བུ་ཆེས་ཆེའོ། །གང་གིས་དགྲ་བཅོམ་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་བས་ནི་གང་གིས་དགྲ་བཅོམ་པ་གཅིག་ལ་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །གང་གིས་དགྲ་བཅོམ་པ་བརྒྱ་ཟན་བྱིན་པ་བས་གང་གིས་ཕྱོགས་བཞིའི་དགེ་སློང་
[187b.6]གི་དགེ་འདུན་ལ་ཀུན་དགའི་ར་བ་འབུལ་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །གང་གིས་ཀུན་དགའ་ར་བ་དེ་ཉིད་དུ་གཙུག་ལག་ཁང་རྩིག་ཏུ་བཅུག་ན་དེ་བས་འདིའི་འབྲས་བུ་ཆེས་ཆེའོ། །གང་གིས་གཙུག་ལག་ཁང་དེ་ཉིད་དུ་གནས་མལ་འདི་ལྟ་སྟེ། ཁྲི་དང་། 
[187b.7]ཁྲིའུ་དང་། སྟན་ནང་ཚངས་ཅན་དང་། ལ་བ་དང་། སྔས་དང་། གོར་བུ་དག་ཕུལ་ན་དེ་བས་འདིའི་འབྲས་བུ་ཆེས་ཆེའོ། །གང་གིས་གཙུག་ལག་ཁང་དེ་ཉིད་དུ་གཏན་གྱི་རྐྱེན་རིས་བཅད་དེ་རྗེས་སུ་མཐུན་པའི་མཆོད་སྦྱིན་བཙུགས་ན་དེ་བས་འདིའི་འབྲས་བུ་ཆེས་ཆེའོ། །གང་གིས་
[188a]
[188a.1]སངས་རྒྱས་ལ་སྐྱབས་སུ་སོང་ཞིང་ཆོས་དང་དགེ་འདུན་ལ་སྐྱབས་སུ་སོང་ནས་བསླབ་པའི་གཞི་རྣམས་བླངས་ན། དེ་བས་འདིའི་འབྲས་བུ་ཆེས་ཆེའོ། །གང་གིས་བྱམས་པའི་སེམས་དང་ལྡན་པ་ཞེས་བྱ་བ་རྒྱས་པར་སྦྱར་ཏེ། དེ་བས་འདིའི་འབྲས་བུ་ཆེས་ཆེའོ། །རྒྱལ་པོ་
[188a.2]ཆེན་པོ་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་སྦྱིན་པ་དེ་ལྟ་བུ་བྱིན་པ་གང་ཡིན་པ་འདི་དང་། གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་པ་དང་། གང་གིས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་
[188a.3]བརྒྱ་ཟན་བྱིན་པ་དང་། གང་གིས་རྒྱུན་དུ་ཞུགས་པ་བརྒྱ་དང་། གང་གིས་ལན་གཅིག་ཕྱིར་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་དང་། གང་གིས་ལན་གཅིག་ཕྱིར་འོང་བ་བརྒྱ་དང་། གང་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་དང་། 
[188a.4]གང་གིས་ཕྱིར་མི་འོང་བ་བརྒྱ་དང་། གང་གིས་དགྲ་བཅོམ་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་དང་གང་གིས་དགྲ་བཅོམ་པ་བརྒྱ་དང་། གང་གིས་ཕྱོགས་བཞིའི་དགེ་སློང་གི་དགེ་འདུན་ལ་ཀུན་དགའ་ར་བ་འབུལ་བ་དང་། གང་གིས་ཀུན་དགའ་ར་བ་དེ་ཉིད་དུ་གཙུག་ལག་ཁང་
[188a.5]རྩིག་ཏུ་བཅུག་པ་དང་། གང་གིས་གཙུག་ལག་ཁང་དེ་ཉིད་དུ་གནས་མལ་འདི་ལྟ་སྟེ། ཁྲི་དང་། ཁྲིའུ་དང་། སྟན་ནང་ཚངས་ཅན་དང་། ལ་བ་དང་། སྔས་དང་། གོར་བུ་དག་འབུལ་བ་དང་། གང་གིས་གཙུག་ལག་ཁང་དེ་ཉིད་དུ་གཏན་གྱི་རྐྱེན་རིས་བཅད་དེ་རྗེས་སུ་མཐུན་པའི་མཆོད་སྦྱིན་
[188a.6]འཛུགས་པ་དང་། གང་གིས་སངས་རྒྱས་ལ་སྐྱབས་སུ་འགྲོ། ཆོས་དང་དགེ་འདུན་ལ་སྐྱབས་སུ་འགྲོ་ཞིང་བསླབ་པའི་གཞི་རྣམས་བླངས་པ་དང་། གང་གིས་བྱམས་པའི་སེམས་དང་ལྡན་པ་ཞེས་བྱ་བ་རྒྱས་པ་བས། གང་ཞིག་འདུ་བྱེད་ཐམས་ཅད་ལ་མི་རྟག་པར་རྗེས་སུ་ལྟ་ཞིང་ཟད་པར་རྗེས་
[188a.7]སུ་ལྟ། འདོད་ཆགས་དང་བྲལ་བར་རྗེས་སུ་ལྟ། འགོག་པར་རྗེས་སུ་ལྟ། ངེས་པར་འབྱུང་བར་རྗེས་སུ་ལྟ་ཞིང་གནས་ན་སྦྱིན་པ་དེ་བས་འདིའི་འབྲས་བུ་ཆེས་ཆེའོ། །རྒྱལ་པོ་ཆེན་པོ་དེ་ལྟ་བས་ན་ཁྱོད་ཀྱིས་འདི་ལྟར་བསླབ་པར་བྱ་སྟེ། འདུ་བྱེད་ཐམས་ཅད་ལ་མི་རྟག་པར་རྗེས་སུ་ལྟ་ཞིང་གནས་པར་བྱའོ། །
[188b]
[188b.1]ཟད་པར་རྗེས་སུ་ལྟ་བ་དང་། འདོད་ཆགས་དང་བྲལ་བར་རྗེས་སུ་ལྟ་བ་དང་། འགོག་པར་རྗེས་སུ་ལྟ་བ་དང་། ངེས་པར་འབྱུང་བར་རྗེས་སུ་ལྟ་ཞིང་གནས་པར་བྱའོ་ཞེས་རྒྱལ་པོ་ཆེན་པོ་ཁྱོད་ཀྱིས་དེ་ལྟར་བསླབ་པར་བྱའོ། །རྒྱལ་པོ་ཆེན་པོ་དེ་ལྟར་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་དེས་
[188b.2]བྲམ་ཟེ་རྣམས་ལ་སྦྱིན་པ་དག་བཏང་། བསོད་ནམས་དག་བྱས་ནས་ཚིགས་སུ་བཅད་དེ་སྨྲས་པ། སྦྱིན་པ་བྱིན་པས་བདེ་བར་འགྱུར། །སྦྱིན་པ་བྱིན་པས་འཇིགས་པ་མེད། །ལྷ་དང་མི་ཡི་ནང་དག་ན། །སྦྱིན་པ་ཡིས་ནི་ལེགས་པར་མཆོད། །དེ་བས་འབྱོར་པ་འདོད་པ་དང་། །དབང་ཕྱུག་དང་ནི་
[188b.3]ལྷ་ཡུལ་དང་། །ཐར་པ་འདོད་པས་རྟག་ཏུ་ནི། །འཇིགས་པ་མེད་པར་སྦྱིན་པ་གཏང་། །རྒྱལ་པོ་ཆེན་པོ་དེའི་ཚེ་དེའི་དུས་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་ཅེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། དེའི་ཚེ་དེའི་དུས་ན་ང་ཉིད་བྲམ་ཟེ་ཤིང་སཱ་ལ་ཆེན་པོ་ལྟ་བུ་
[188b.4]དུས་དཔོག་ཅེས་བྱ་བར་གྱུར་ཏེ། ངས་དེ་ན་བྲམ་ཟེ་རྣམས་ལ་དེ་ལྟ་བུའི་སྦྱིན་པ་བྱིན་ནོ། །རྒྱལ་པོ་ཆེན་པོ་ངས་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་སྦྱིན་པ་དེ་བླ་ན་མེད་པ་ཡང་དག་པར་
[188b.5]རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་རྒྱལ་
[188b.6]པོ་ལ་ཉེ་ཅན་ཞེས་བྱ་བ་མཐུ་དང་ལྡན་པ་ཞིག་བྱུང་སྟེ། ལྷ་རྣམས་ཀྱི་དབང་པོ་བརྒྱ་བྱིན་གྱི་སྙིང་དུ་སྡུག་པའི་གྲོགས་པོར་གྱུར་པ་ལས་དེ་ལ་བུ་ཕོ་ཡང་མེད། བུ་མོ་ཡང་མེད་ནས་དེ་ལག་པ་ལ་འགྲམ་པ་གཏད་དེ་བདག་གི་འབྱོར་པ་དང་། དབང་ཕྱུག་འདི་འདྲ་ན། བུ་ཕོ་ཡང་མེད་བུ་མོ་ཡང་མེད་པས་བདག་འདས་ན་
[188b.7]གདུང་རྒྱུད་འཆད་པར་འགྱུར་རོ་སྙམ་ནས་སེམས་ཁོང་དུ་ཆུད་ཅིང་འདུག་པ་ལྷ་རྣམས་ཀྱི་དབང་པོ་བརྒྱ་བྱིན་གྱིས་མཐོང་ནས་སྨྲས་པ། གྲོགས་པོ་ཁྱོད་ཅིའི་ཕྱིར་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག །དེས་སྨྲས་པ། ཀཽ་ཤི་ཀ་བདག་གི་འབྱོར་པ་དང་དབང་ཕྱུག་འདི་འདྲ་ན་བུ་ཕོ་ཡང་
[189a]
[189a.1]མེད་བུ་མོ་ཡང་མེད་པས་བདག་འདས་ན་གདུང་རྒྱུད་འཆད་པར་འགྱུར་རོ། །དེས་སྨྲས་པ། གྲོགས་པོ་ཁོ་བོས་ཁྱོད་ལ་སྨན་ཞིག་བསྐུར་གྱིས་བཙུན་མོ་རྣམས་ལ་ལུད་ཅིག་དང་དེས་ན་ཁྱོད་བུ་ཕོ་དང་བུ་མོ་ཡོད་པར་འགྱུར་རོ། །ལྷ་རྣམས་ཀྱི་དབང་པོ་བརྒྱ་བྱིན་རི་སྤོས་ཀྱི་ངད་ལྡང་ལ་སོང་
[189a.2]ནས་སྨན་བླངས་ཏེ་རྒྱལ་པོ་དེ་ལ་བསྐུར་བ་དང་། རྒྱལ་པོས་བཙུན་མོ་རྣམས་ལ་སྨན་འདི་འཐུང་ཤིག་ཅེས་བསྐུར་བ་ལས། རྒྱལ་པོ་དེའི་བཙུན་མོ་དམ་པ་གཉིད་ཀྱིས་ལོག་པ་དང་། དེ་དག་གིས་དེ་མ་བསླང་བར་སྨན་འཐུངས་པས་དེ་དག་ཐམས་ཅད་སེམས་ཅན་དང་ལྡན་པར་གྱུར་ཏོ། །དེ་ནས་ཕྱི་ཞིག་
[189a.3]ན་བཙུན་མོ་དམ་པ་དེ་ལངས་ནས་དེས་དེ་རྣམས་སེམས་ཅན་དང་ལྡན་པར་མཐོང་སྟེ་དེས་སྨྲས་པ། ཁྱེད་ཅག་གིས་ཅི་ཞིག་བྱས་ན་དེས་ན་སེམས་ཅན་དང་ལྡན་པར་གྱུར། དེ་རྣམས་ཀྱིས་སྨྲས་པ། ལྷས་ཁོ་མོ་ཅག་ལ་སྨན་ཞིག་བཏུང་བའི་ཕྱིར་བྱིན་ནོ། །ཁྱེད་ཅག་གིས་ཅིའི་ཕྱིར་ཁོ་མོ་མི་བསླང་བར་བཏུང་། 
[189a.4]དེ་ལྟ་མོད་ཀྱི་སྨན་སྣོད་ཅི་ཞིག་ནས་ཁྱེར་ཏེ་འོངས། ཀུ་ཤའི་ཐུམ་པོར་བཅུག་ནས་སོ། །རྩྭ་དེ་གང་ན་འདུག །འོ་ནི་ཡིན་ནོ། །དེས་ཀུ་ཤ་བཀྲུས་ནས་འཐུངས་པ་དང་དེ་ཡང་སེམས་ཅན་དང་ལྡན་པར་གྱུར་ཏེ། དེ་རྣམས་ཟླ་བ་བརྒྱད་དམ་དགུ་འདས་པ་དང་དེ་དག་ཐམས་ཅད་ལས་བུས་པ་བཅས་སོ། །
[189a.5]དེའི་བཙུན་མོ་དམ་པ་ལས་ནི་བུ་ཕོ་མཚན་ངན་པ་བཅྭ་བརྒྱད་དང་ལྡན་པ་བཞིན་སེང་གེའི་གདོང་ལྟ་བུ་ཚན་པོ་ཆེ་ཆེན་པོའི་ཚན་དང་ལྡན་པ་ཞིག་བཙས་ནས། དེའི་བཙས་སྟོན་རྒྱ་ཆེར་བྱས་ཏེ་ཀུ་ཤ་ཞེས་བྱ་བར་བཏགས་སོ། །རྒྱལ་པོ་དེ་བུ་གཞན་རྣམས་མཐོང་ན་ནི་དགའ་བར་འགྱུར་ལ། དེ་ནི་མི་
[189a.6]སྡུག་པས་ཞེ་སྡང་སྐྱེ་བར་འགྱུར་རོ། །ཁམས་ཀྱི་རྒྱལ་ཕྲན་དག་གིས་སྨྲས་པ། ཤེས་ལྡན་དག་བདག་ཅག་ཐམས་ཅད་རྒྱལ་པོ་ལ་ཉེ་ཅན་ཆེན་པོ་འདིས་ཐིབས་ཀྱིས་མནན་གྱིས། དེ་ལ་རྒྱལ་སྲིད་ལས་དབྱུང་གིས་འདོང་ངོ་ཞེས་དེ་རྣམས་དཔུང་གི་ཚོགས་ཡན་ལག་བཞི་དང་འོངས་
[189a.7]ནས་དེའི་གྲོང་ཁྱེར་བསྐོར་ཏེ་འདུག་གོ། །རྒྱལ་པོ་ལ་ཉེ་ཅན་ཆེན་པོ་ནི་དེ་རྣམས་དང་ལྷན་ཅིག་གཡུལ་སྤྲོད་མ་ཕོད་ནས་དེ་སྒོ་རྣམས་བཅད་དེ་ར་བའི་ཁ་ནས་སྦྲེངས་ཏེ་འདུག་གོ། །ཀུ་ཤ་མའི་དྲུང་དུ་སོང་ནས་སྨྲས་པ། ཡུམ་ཅིའི་སླད་དུ་སྒོ་རྣམས་བཀུམ། ཁྱོད་ཀྱི་ཡབ་ཁམས་ཀྱི་རྒྱལ་ཕྲན་དག་
[189b]
[189b.1]དང་ལྷན་ཅིག་གཡུལ་སྤྲོད་མ་ཕོད་ནས་དེས་སྒོ་རྣམས་བཅད་དེ་འདུག་པ་ཡིན་ནོ། །ཡུམ་བདག་འདི་དག་དང་ལྷན་ཅིག་གཡུལ་སྤྲད་ཀྱིས་བདག་ལ་རྒྱལ་པོས་ཤིང་རྟ་སྩལ་དུ་གསོལ། བུ་ཁྱོད་དེའི་སྙིང་དུ་མི་སྡུག་ཅིང་ཞེ་སྡང་སྐྱེ་བར་འགྱུར་ན། དེ་ཇི་ག་ཁྱོད་ལ་ཤིང་རྟ་སྟེར་ཏམ། ཡུམ་བཞུད་
[189b.2]ཅིག །བཞུད་ནས་གཞོན་ནུ་ཀུ་ཤ་འདི་དག་དང་ལྷན་ཅིག་གཡུལ་སྤྲོད་པར་འགྱུར་གྱིས་ཤིང་རྟ་སྩོལ་ཅིག་ཅེས་གསུངས་ཤིག །དེ་སོང་ནས་རྒྱལ་པོ་ལ་སྨྲས་པ། ལྷ་གཞོན་ནུའི་མཆིད་ནས་བདག་འདི་དག་དང་ལྷན་ཅིག་གཡུལ་སྤྲད་ཀྱིས་ཤིང་རྟ་སྩོལ་ཅིག་ཅེས་མཆིའོ། །དེས་དེ་ལ་ཤིང་རྟ་བྱིན་
[189b.3]པ་དང་། དེ་དོང་པ་གཉིས་ཐོགས་ནས་ཤིང་རྟར་ཞུགས་ཏེ་འབྱུང་བར་བརྩམས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། ཁམས་ཀྱི་རྒྱལ་ཕྲན་འདི་དག་ནི་མཐུ་དང་ལྡན་པ་ཡིན་ལ་གཞོན་ནུ་ཀུ་ཤ་བསྐལ་པ་བཟང་པོའི་བྱང་ཆུབ་སེམས་དཔའ་འདི་ཉོན་མོངས་པར་འགྱུར་གྱིས། 
[189b.4]འདིའི་གྲོགས་བྱའོ་སྙམ་ནས་དེས་དེ་ལ་དུང་དང་། འཁོར་ལོ་དང་། བེ་ཅོན་བྱིན་ནས་བྱང་ཆུབ་སེམས་དཔའ་འདི་དག་གིས་ཁྱོད་འཚོ་བར་གྱིས་ཤིག །དེ་སྒོ་ཕྱེ་ནས་བྱུང་སྟེ་དེ་ནམ་དུང་འབུད་པ་དེའི་ཚེ་དུང་གི་སྒྲས་དཔུང་རྣམས་སྐྲག་ནས་ཁ་ཅིག་ནི་སྒྲ་(དས་,དེས་)འོན་པར་གྱུར་ཏོ། །ཁ་ཅིག་ནི་རྣ་བ་
[189b.5]བཀག་ནས་འབྲོས་སོ། །ནམ་འཁོར་ལོའམ་བེ་ཅོན་འཕངས་པ་དེའི་ཚེ་དེ་དག་ས་ལ་འགྱེལ་བར་གྱུར་ཏོ། །དེས་དམག་གི་ནང་དུ་སོང་ནས་དུང་བུས་པ་ན་དེ་དག་ཐམས་ཅད་ཀྱི་རྣ་བ་རྡོལ་བར་གྱུར་ནས་དེ་རྣམས་ཀྱིས་སྐྱེས་བུ་འདི་ནི་སྲིན་པོ་ཡིན་ནོ། །ཞེས་བྱས་ནས་བྲོས་སོ། །དེས་རིལ་
[189b.6]ཕབ་ནས་ཕའི་དྲུང་དུ་སོང་སྟེ། ལྷ་བདག་གིས་རྒྱལ་པོ་ཐམས་ཅད་ཕམ་པར་བགྱིས་ཏེ། ཡུལ་བསྒྲུབས་ལགས་སོ། །རྒྱལ་པོ་ལ་ཉེ་ཅན་ཆེན་པོས་ཐོས་ནས་མགུ་སྟེ་དེས་བསམས་པ། གཞོན་ནུ་ཀུ་ཤ་མཐུ་དང་ལྡན་པ་བརྩོན་འགྲུས་ཕུན་སུམ་ཚོགས་པ་ཡིན་ན་ཅིའི་ཕྱིར་བདག་
[189b.7]གིས་འདི་ལ་མི་དགའ་བ་བསྐྱེད་སྙམ་ནས། དེ་དེ་ལ་དགའ་བ་བསྐྱེད་པར་བརྩམས་སོ། །དེས་བུ་དེ་རྣམས་ཁྱིམ་ཕུབ་ནས་ཀུ་ཤའི་ཆུང་མ་ཡང་བསླང་བར་བརྩམས་པ་དང་། དེ་དག་ཐམས་ཅད་ཀྱིས་སྨྲས་པ། ཀུ་ཤ་མ་གཏོགས་པ་ལ་བུ་མོ་སྦྱིན་ནོ། །རྒྱལ་པོ་གཞན་ཞིག་གིས་
[190a]
[190a.1]རྒྱལ་པོ་གཞན་གྱི་བུ་མོ་ཞིག་བསླངས་ཏེ། བག་མར་མ་བླངས་པའི་བར་དེར་རྒྱལ་པོ་ལ་ཉེ་ཅན་ཆེན་པོས་བུ་གཞན་གྱི་ཆེད་ཡིན་པའི་ཐབས་ཤིག་གིས་བསླངས་ནས་བུ་མོ་དེ་ཀུ་ཤ་ལ་བྱིན་ནས་རྒྱུ་སྐར་དང་། ཉི་ཚོད་དང་། ཡུད་ཙམ་དག་བསྟུན་ཏེ་གཞོན་ནུ་ཀུ་ཤའི་ཁྱིམ་ཕུབ་བོ། །རྒྱལ་
[190a.2]པོས་སྨྲས་པ། ཤེས་ལྡན་དག་སུས་ཀྱང་གཞོན་ནུ་ཀུ་ཤ་ལ་མེ་ལོང་མ་བསྟན་ཅིག་ཆུར་འཇུག་པའི་ཁྲུས་མ་ཡིན་པའི་ཁྲུས་ཀྱིས་ཁྲུས་བྱོས་ཤིག །ཉིན་པར་ཆུང་མའི་དྲུང་དུ་མ་གཏོང་ཤིག །གཞོན་ནུ་ཀུ་ཤ་སྤུན་རྣམས་དང་ལྷན་ཅིག་རྩེ་བ་ཆུང་མ་དེས་མཐོང་ནས་དེས་སྨྲས་པ། གཞོན་ནུ་རྣམས་ཀྱི་
[190a.3]དབུས་ན་རྩེད་མོ་བྱེད་པའི་ཤ་ཟ་ཕ་བི་སུ་ཞིག་ཡིན་དེ་ནི་ཁྱོད་ཀྱི་ཁྱིམ་ཐབ་ཡིན་ནོ། །ཅི་ཁོ་མོའི་ཁྱིམ་ཐབ་འདི་འདྲ་བ་ཞིག་གམ། ཕྱི་ཞིག་ན་ཡང་དེས་གཞོན་ནུ་རྣམས་དང་ལྷན་ཅིག་ཆུ་ན་རྩེ་བའི་བར་དག་མཐོང་ནས། དེ་བཞིན་དུ་བདག་གི་ཁྱིམ་ཐབ་འདི་འདྲ་བ་ཞིག་སྙམ་སྟེ་དེས་བསམས་པ། མངོན་
[190a.4]སུམ་དུ་བྱའོ་སྙམ་ནས། དེས་མེ་མར་བུས་ཏེ་ཕྲུ་བས་བཀབ་ནས་བཞག་གོ། །དེ་ཡང་ཆུང་མའི་དྲུང་དུ་འོངས་པ་དང་། དེས་ཀྱང་བསྟན་པ་ལས་མཚན་ངན་པ་བཅྭ་བརྒྱད་དང་ལྡན་པ་བཞིན་སེང་གེའི་གདོང་འདྲ་བ་ཞིག་མཐོང་ནས་དེས་སྨྲས་པ། ཤ་ཟ་ཤ་ཟ་ཞེས་བྱས་ནས་བྲོས་སོ། །
[190a.5]རྒྱལ་པོ་ལ་ཉེ་ཅན་ཆེན་པོ་ལ་རི་འོར་བ་གཞན་ཞིག་ལོག་ནས་དེས་གཞོན་ནུ་ཀུ་ཤ་སོང་ལ་རི་འོར་བ་རྣམས་ཕོབ་ཤིག་ཅེས་བཏང་ནས། དེ་དེར་སོང་བ་དང་ཀུ་ཤའི་ཆུང་མས་ཕ་དང་མ་ལ་ཁྱེད་ཅག་སའི་སྟེང་ན་སྐྱེས་པ་མེད་དམ་ཅི་ན། ཁྱེད་ཀྱིས་བདག་ཤ་ཟ་ལ་སྦྱིན། གལ་ཏེ་བདག་བཀུམ་ན་དེ་ལྟ་ན་ལེགས། 
[190a.6]གལ་ཏེ་མ་བཀུམ་ན་ནི་ཁོ་མོ་རང་འཆིའོ། །ཞེས་སྤྲིང་བ་དང་། དེ་དག་གིས་དེ་ཁྲིད་དོ། །གཞོན་ནུ་ཀུ་ཤས་ཀྱང་རི་འོར་དེ་ཕབ་སྟེ་འོངས་ནས་དེས་མ་ལ་དྲིས་པ། ཡུམ་བདག་གི་མཆིས་འབྲང་དེ་གར་མཆིས། དེས་སྨྲས་པ། ཕ་མས་ཁྲིད་དོ། །ཅིའི་སླད་དུ། ཁྱོད་ཤ་ཟ་ཡིན་སྙམ་ནས་
[190a.7]སོ། །ཡུམ་མཆིས་ལ་དེ་དགུག་པར་བགྱིའོ། །དེ་བཞིན་དུ་གྱིས་ཤིག །དེ་དུང་དང་། འཁོར་ལོ་དང་། བེ་ཅོན་ཁྱེར་ཏེ་དེར་སོང་བ་ལས། ཇི་ཙམ་ན་རི་འོར་གཞན་ཞིག་ན་སྐྱེ་བོའི་ཚོགས་ཆེན་པོ། སེང་གེས་འཇིགས་པས་སྒོ་རྣམས་བཅད་དེ་ཕྱོགས་སུ་ལྟ་ཞིང་འཁོད་པ་དང་། གཞོན་
[190b]
[190b.1]ནུ་ཀུ་ཤས་སྨྲས་པ། ཅིའི་ཕྱིར་དེ་ལྟར་འདུག །སེང་གེའི་འཇིགས་པས་སོ། །ཅི་སྟེ་མི་གསོད། མི་ནུས་མོད། གལ་ཏེ་བདག་གིས་བསད་ན། བདག་ལ་ཅི་སྦྱིན། དཔུང་གི་ཚོགས་ཡན་ལག་བཞི་པའི་ཕྱེད་དོ། །གཞོན་ནུ་ཀུ་ཤས་སེང་གེའི་དྲུང་དུ་ཉེ་བར་སོང་ནས་དུང་བུས་པ་དང་དེའི་རྣ་བ་རྡོལ་ཏེ་
[190b.2]ཤི་ནས། དེས་དེ་ཁྱེར་ཏེ་རི་འོར་དུ་སོང་ནས་ཤེས་ལྡན་དག་སེང་གེ་དེ་ནི་འདི་ཡིན་ནོ། །དཔུང་གི་ཚོགས་ཡན་ལག་བཞི་པའི་ཕྱེད་ཁྱེར་ཅིག །དེས་སྨྲས་པ། ཁྱེད་ཅག་ཉིད་ཀྱི་ལག་ཏུ་ཞོག་ལ་སླར་འོངས་ན་བྱིན་ཅིག །དེ་རི་འོར་གང་ན་ཆུང་མ་དེ་ཡོད་པའི་རི་འོར་དེར་སོང་ནས་མེ་ཏོག་ཕྲེང་རྒྱུད་
[190b.3]མཁན་ཞིག་གི་དྲུང་དུ་ཕྱིན་པ་དང་། དེས་སྨྲས་པ། ཁྱོད་འདྲ་སུ་ཞིག །དེས་སྨྲས་པ། མེ་ཏོག་ཕྲེང་རྒྱུད་མཁན་གྱི་བུ་ཡིན་ནོ། །ཁྱོད་ཀྱི་མིང་ཅི་ཡིན། སྤོང་བྱེད་དོ། །བྱང་ཆུབ་སེམས་དཔའ་རྣམས་ནི་བཟོའི་གནས་དང་ལས་ཀྱི་གནས་དེ་དང་དེ་རྣམས་ལ་མཁས་པ་ཡིན་པས་དེས་མེ་ཏོག་ཕྲེང་
[190b.4]ལེགས་པར་བརྒྱུས་པ་དང་། མེ་ཏོག་ཕྲེང་རྒྱུད་མཁན་དེས་བུ་མོ་དེ་ལ་མེ་ཏོག་ཕྲེང་བ་དེ་བྱིན་ནོ། །དེས་སྨྲས་པ། འདི་འདྲ་བའི་མེ་ཏོག་ཕྲེང་བ་ནི་ཁྱོད་ཀྱིས་སྔོན་ལན་འགའ་ཡང་མ་བརྒྱུས་ན་འདི་ལ་རྒྱུ་ཅི་ཡོད། བདག་གི་སློབ་མས་བརྒྱུས་སོ། །ཁྱོད་ཀྱི་སློབ་མ་དེ་བལྟའོ། །དེས་དེ་དེར་
[190b.5]ཁྲིད་པ་དང་། དེས་མཐོང་ནས་དེས་བསམས་པ། ཤ་ཟ་འདི་གང་ནས་འོངས་པ་ཞིག་སྙམ་ནས། དེས་ཤ་ཟ་ཤ་ཟ་ཞེས་སྒྲ་ཕྱུང་སྟེ་དེ་བསྐྲད་པ་ལས། གཡོས་མཁན་ཞིག་གི་དྲུང་དུ་ཕྱིན་པ་དང་། དེས་སྨྲས་པ། ཁྱོད་སུ་ཞིག །ཁོ་བོ་གཡོས་མཁན་གྱི་བུ་ཡིན་ནོ། །ཁྱོད་ཀྱི་མིང་ཅི་
[190b.6]ཡིན། སྣོད་དྲི་ཞིམ་ཞེས་བྱའོ། །དེས་བཙོ་བ་དང་། བསྲེག་པ་ལེགས་པར་བྱས་པ་དང་། གཡོས་མཁན་དེས་ཀྱང་བུ་མོ་དེ་ལ་བཙོས་པ་དང་། བསྲེགས་པ་དེ་བསྟབས་སོ། །དེས་སྨྲས་པ། ཀྱེ་ནང་རྗེ་བཙོ་བ་དང་། བསྲེག་པ་ལེགས་ན་སུས་གཡོས། བདག་གི་སློབ་མས་གཡོས་སོ། །
[190b.7]ཁྱོད་ཀྱི་སློབ་མ་དེ་བལྟའོ་ཞེས་བྱ་བ་ནས་དེ་ནས་ཀྱང་བསྐྲད་དོ་ཞེས་བྱ་བའི་བར་དུ་སྟེ། སྨན་པ་ཞིག་གི་དྲུང་དུ་ཕྱིན་པ་ལས་དེས་སྨྲས་པ་ཁྱོད་སུ་ཞིག །སྨན་པའི་བུ་ཡིན་ནོ། །ཁྱོད་ཀྱི་མིང་ཅི་ཡིན། རྒྱུན་ཤེས་ཀྱི་བུ་ཞེས་བྱའོ། །བུ་མོ་དེ་ཀླད་ནད་ཀྱིས་ཐེབས་པར་གྱུར་པ་དང་། སྨན་པས་
[191a]
[191a.1]གསོ་མ་ནུས་ནས་སྨན་པ་སེམས་ཁོང་དུ་ཆུད་ཅིང་འདུག་གོ། །དེས་སྨྲས་པ། མཁན་པོ་ཅིའི་ཕྱིར་སེམས་ཁོང་དུ་ཆུད། རྒྱལ་པོའི་བུ་མོ་ཀླད་ནད་ཀྱིས་ཐེབས་ན་ཁོ་བོས་གསོ་བར་མ་ནུས་སོ། །བདག་མཆིས་ལ་གསོ་ལགས་སོ་ཞེས་དེ་སོང་བ་དང་། དེས་མཐོང་ནས་དེས་
[191a.2]སྨྲས་པ། ཤ་ཟ་འདི་གང་ནས་འོངས་ཡང་བསམས་པ་གལ་ཏེ་འགའ་ཞིག་སྨྲས་ན། སོས་པར་མ་བྱས་ཀྱིས། གང་གི་ཚེ་བདག་སོས་པར་གྱུར་པ་དེའི་ཚེ་སྨྲའོ་སྙམ་ནས་དེ་སོས་པར་གྱུར་ནས། ཤ་ཟ་ཤ་ཟ་ཞེས་སྒྲ་ཕྱུང་སྟེ། དེས་དེ་བསྐྲད་པ་ལས་བློན་པོ་རྣམས་ཀྱི་དྲུང་དུ་ཕྱིན་པ་དང་། ཁྱོད་
[191a.3]སུ་ཞིག་ཁོ་བོ་སྟོང་ཐུབ་བོ། །དེ་རྣམས་ཀྱིས་དེ་དྲུང་དུ་བཞག་གོ། །སྔོན་དབང་བའི་རྒྱལ་པོའི་བུ་གང་ཡིན་པ་དེས་བདག་གིས་སྔོན་རྒྱལ་པོའི་བུ་མོ་ཐོབ་པ་གང་ཡིན་པ་དེ་གཞོན་ནུ་ཀུ་ཤས་བོར་ཏེ་རང་གི་ཁྱིམ་དུ་སོང་ངོ་ཞེས་ཐོས་ནས་དེས་རྒྱལ་པོ་དེ་ལ་གལ་ཏེ་རེ་ཞིག་ཁོ་བོ་ལ་བུ་མོ་བྱིན་ན་ནི་དེ་ལྟ་ན་ལེགས། 
[191a.4]གལ་ཏེ་མ་བྱིན་ན་ནི་རྒྱལ་སྲིད་སྟོར་བར་བྱའོ་ཞེས་སྤྲིང་བ་དང་། དེས་སྨྲས་པ། ཁོ་བོའི་བུ་མོ་འདི་ནི་རྒྱལ་པོ་ལ་ཉེ་ཅན་ཆེན་པོའི་བུ་གཞོན་ནུ་ཀུ་ཤ་ལ་བྱིན་ཟིན་པས་ཇི་ལྟར་གཞན་ལ་སྦྱིན། དེ་དཔུང་གི་ཚོགས་ཡན་ལག་བཞི་དང་འོངས་ནས་རྒྱལ་པོའི་ཕོ་བྲང་བསྐོར་ཏེ་འདུག་གོ། །རྒྱལ་པོ་དེ་ནི་དེ་དང་ལྷན་ཅིག་
[191a.5]གཡུལ་སྤྲོད་མ་ཕོད་ནས་དེས་སྒོ་དག་བཅད་ནས་འདུག་པ་དང་། གཞོན་ནུ་ཀུ་ཤས་བློན་པོ་རྣམས་ལ་སྨྲས་པ། ཤེས་ལྡན་དག་ཅིའི་ཕྱིར་སྒོ་རྣམས་བཅད། དེ་རྣམས་ཀྱིས་དེ་ལ་རྒྱས་པར་སྨྲས་པ་དང་། གཞོན་ནུ་ཀུ་ཤས་སྨྲས་པ། གལ་ཏེ་ཁོ་བོ་ལ་རྒྱལ་པོའི་སྲས་མོ་བྱིན་ན་ཁོ་བོས་དེ་དང་ལྷན་
[191a.6]ཅིག་གཡུལ་སྤྲད་དོ། །དེ་རྣམས་ཀྱིས་རྒྱལ་པོ་ལ་སྨྲས་པ་དང་། དེས་སྨྲས་པ། བུ་མོ་འདི་ངས་ལ་ཉེ་ཅན་ཆེན་པོའི་བུ་ལ་བྱིན་ཟིན་ན་ངས་ཇི་ལྟར་འདི་ལ་སྦྱིན། ད་ལྟར་གྱི་ཁྲག་ཁྲུག་འདི་ཡང་བུ་མོ་ཁོ་ནའི་ཕྱིར་ཡིན་ནོ། །བློན་པོ་རྣམས་ཀྱིས་སྨྲས་པ། ལྷ་སུ་རྒྱལ་བར་འགྱུར་གཏོལ་མ་མཆིས་
[191a.7]ཀྱིས་རེ་ཞིག་འདི་དེ་རྣམས་དང་ལྷན་ཅིག་གཡུལ་སྤྲོད་དུ་སྩོལ་ཅིག་དང་། དེ་ན་སྐོལ་གྱིས་དུས་མཁྱེན་པར་འགྱུར་རོ། །རྒྱལ་པོས་སྨྲས་པ། དེ་བཞིན་དུ་གྱིས་ཤིག །བློན་པོ་རྣམས་ཀྱིས་སྨྲས་པ། སྟོང་ཐུབ་ཇི་སྐད་སྨྲས་པ་དེ་བཞིན་དུ་བྱའོ། །དེ་ནས་གཞོན་ནུ་ཀུ་ཤས་མདའ་ལྔ་བརྒྱ་
[191b]
[191b.1]ཤོང་བའི་དོང་པ་གཉིས་ཐོགས་ནས་དུང་དང་། འཁོར་ལོ་དང་། བེ་ཅོན་ཁྱེར་ཏེ་བྱུང་ནས་དེས་དུང་བུས་པ་དང་། དེ་རྣམས་ཀྱི་རྣ་བ་རྡོལ་ནས་བྲོས་སོ། །རྒྱལ་པོའི་བུ་མོ་དེས་བསམས་པ། གཞོན་ནུ་ཀུ་ཤ་འདི་ནི་བརྩོན་འགྲུས་དང་ཕ་རོལ་གནོན་པ་ཆེན་པོ་དང་ལྡན་པ་ཡིན་ན་ཅིའི་ཕྱིར་བདག་
[191b.2]གིས་འདི་ལ་དགའ་བར་མི་བྱ་སྙམ་ནས། དེ་དེ་ལ་དགའ་བ་བསྐྱེད་ནས་རྒྱལ་པོ་ལ་འདི་སྐད་ཅེས་སྨྲས་སོ། །ཇི་སྐད་ཞལ་གྱིས་བཞེས་པ་དེ་མཛོད་ཅིག །བུ་ངས་ཁྱོད་ཀུ་ཤ་ལ་བྱིན་ནོ། །དེས་སྨྲས་པ། ཡབ་གཞོན་ནུ་ཀུ་ཤ་དེ་ནི་འདི་ཉིད་ལགས་སོ། །བུ་གལ་ཏེ་དེ་ལྟ་ན་སོང་ཤིག་ཅེས་དེས་
[191b.3]དེ་ལ་ཡན་ལག་བཞི་པའི་དཔུང་གི་ཚོགས་བྱིན་ནས་བཀུར་སྟི་ཆེར་བྱས་ཏེ་བཏང་ངོ་། །དེ་རི་འོར་དེར་ཕྱིན་ནས་དེ་རྣམས་ལ་སྨྲས་པ། ཤེས་ལྡན་དག་ཁོ་བོའི་དཔུང་གི་ཚོགས་ཡན་ལག་བཞི་པའི་ཕྱེད་བྱིན་ཅིག །དེ་རྣམས་ཀྱིས་སྨྲས་པ། གཞོན་ནུ་དཔུང་གི་ཚོགས་ཡན་ལག་བཞི་ཁྱེར་བའི་ཆུ་
[191b.4]བྲུག་པ་གང་ཡིན་པ་དེ་ལྟ་བུ་བྱུང་ངོ་། །དེ་ན་ཧ་ཅང་ཡང་མི་རིང་བ་ཞིག་ན་ལུག་དག་ཅིག་རྒྱུ་ནས་གཞོན་ནུ་ཀུ་ཤས་ཚིགས་སུ་བཅད་དེ་སྨྲས་པ། ལོ་ནི་དྲུག་བཅུ་ལོན་པའི་གླང་། །གླང་ཆེན་གང་དུ་ཁྱེར་གྱུར་པ། །དེར་ནི་བ་དང་ལུག་ཁྱེར་བར། །རྗེས་སུ་དཔགས་ནས་ཤེས་པར་བྱ།། །།
[191b.5]འདུལ་བ་གཞི། བམ་པོ་བཞི་བཅུ་རྩ་གསུམ་པ། གལ་ཏེ་རེ་ཞིག་བྱིན་ན་ནི་དེ་ལྟ་ན་ལེགས། གལ་ཏེ་མ་བྱིན་ན་རྔམས་ལ་གཏུག་གོ། །དེ་རྣམས་ཀྱིས་དེ་ལ་བྱིན་ནས་དེ་འབབ་ཆུ་དང་ཉེ་བ་ཞིག་ཏུ་བཏབ་སྟེ། དལ་བས་ཁྲུས་བྱ་བའི་ཕྱིར་ཞུགས་པ་དང་། དེ་ན་དེས་རང་གི་བཞིན་གྱི་གཟུགས་བརྙན་
[191b.6]མཐོང་ནས་དེས་བསམས་པ། མཚན་ངན་པ་བཅྭ་བརྒྱད་དང་ལྡན་ཞིང་བཞིན་སེང་གེའི་གདོང་དང་འདྲ་བ་ཡིན་ཏེ། དེ་ཉིད་ཀྱི་ཕྱིར་རྒྱལ་པོའི་བུ་མོ་འདི་བདག་ལ་མི་དགའ་བ་ཡིན་གྱིས། བདག་འདྲ་བ་ནི་གསོན་ན་ཅི་རུང་སོང་ལ་བདག་འཆིའོ་སྙམ་ནས། དེ་ནགས་ཐིབས་པོ་ཞིག་ཏུ་ཞུགས་ནས་
[191b.7]བདག་ཉིད་འགག་པར་བརྩམས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། འདི་ནི་བསྐལ་པ་བཟང་པོའི་བྱང་ཆུབ་སེམས་དཔའ་ཡིན་ན། གཟུགས་བཟང་པོ་དང་མི་ལྡན་པས་བདག་ཉིད་གསོད་པར་བྱེད་ཀྱིས། དེའི་ཡིད་ལ་རེ་བ་རྫོགས་པར་བྱའོ་སྙམ་ནས་བརྒྱ་བྱིན་གྱིས། 
[192a]
[192a.1]སྨྲས་པ། གཞོན་ནུ་ཡི་མ་ཆད། བདག་ཉིད་གསོད་པར་མ་བྱེད་པར་གཙུག་གི་ནོར་བུ་འདི་མགོ་ལ་ཐོགས་ཤིག་དང་ཡིད་ལ་རེ་བ་རྫོགས་པར་འགྱུར་རོ་ཞེས་སྨྲས་ནས་སོང་ངོ་། །གཞོན་ནུ་ཀུ་ཤ་ཁྱིམ་དུ་འཇུག་པར་བརྩམས་པ་དང་། སྒོ་སྲུངས་ཀྱི་མིས་འདི་ནི་གཞོན་ནུ་ཀུ་ཤའི་ཕོ་
[192a.2]བྲང་ཡིན་གྱིས་མ་འཇུག་ཤིག་ཅེས་བཟློག་གོ། །དེས་སྨྲས་པ། ཀུ་ཤ་དེ་ནི་ང་ཡིན་ནོ། །དེ་ནི་ཡིད་མ་ཆེས་ནས་དེས་གཙུག་གི་ནོར་བུ་ཕྲོལ་བ་དང་། སྔོན་གྱི་ཇི་ལྟ་བ་བཞིན་དུ་གྱུར་ནས་དེ་ཡིད་ཆེས་སོ། །གཞོན་ནུ་ཀུ་ཤས་བསམས་པ། འདི་ཉིད་དུ་འདུག་གོ་སྙམ་ནས་དེས་ཕ་ལ་ཡང་མཁྱེན་
[192a.3]པར་མཛོད་ཅིག །འདི་ཉིད་དུ་མཆིས་སོ་ཞེས་སྤྲིང་བ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་དེ་ལ་གཏེར་བཞིའི་འབྱུང་ཁུང་བསྟན་ནས། དེས་གྲོང་ཁྱེར་དེ་རིན་པོ་ཆེ་སྣ་བཞི་ལས་བྱེད་དུ་བཅུག་གོ། །གཞོན་ནུ་ཀུ་ཤ་གནས་པས་ཀུ་ཤ་ཅན་ཞེས་བྱ་བར་གྲགས་སོ། །དེ་ནི་སྟོབས་ཀྱི་འཁོར་
[192a.4]ལོས་སྒྱུར་བའི་རྒྱལ་པོ་ཀུ་ཤ་ཞེས་བྱ་བར་གྱུར་ཏེ། དེས་གྲོང་ཁྱེར་དྲུག་ཁྲིར་མཆོད་སྦྱིན་གྱི་གནས་བརྩིགས་ཏེ། ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་ལོ་བརྒྱ་སྟོང་ཕྲག་མང་པོར་བྲམ་ཟེ་རྣམས་ལ་སྦྱིན་པ་བཏང་སྟེ། དེ་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་
[192a.5]མཐོང་ནས་ཚིགས་སུ་བཅད་དེ་སྨྲས་པ། ལྷ་དང་མི་ཡི་ནང་དག་ཏུ། །བདག་གི་འབྱོར་པ་མཐོང་ནས་ནི། །གང་གིས་ཕུན་སུམ་འཐོབ་པ་ཡི། །སྦྱིན་པ་སུ་ཞིག་སྦྱིན་མི་བྱེད། །གང་གིས་སྐྱེས་བུ་བརྒྱ་ཕྲག་ཐིབས་མནན་ཅིང་། །སེར་སྣ་དགྲ་བོར་གྱུར་པ་ཟིལ་མནན་ནས། །འཇིག་རྟེན་
[192a.6]ཕ་རོལ་འཇིགས་པས་སྦྱིན་གཏོང་སྟེ། །བདག་ནི་དཔའ་བོའི་དཔའ་རབ་ཡིན་པར་སེམས། །གང་ཞིག་ལག་ན་མཚོན་ཐོགས་གཡུལ་ངོར་འཇུག །དེ་ནི་དཔའ་བོ་མིན་ཞེས་ཐུབ་རྣམས་གསུང་། །གང་དག་འཇིགས་པ་མེད་པར་སྦྱིན་གཏོང་བ། །དེ་དག་དཔའ་བོ་ཡིན་ཞེས་ཀུན་མཁྱེན་
[192a.7]གསུང་། །རྒྱལ་པོ་ཆེན་པོ་དེའི་ཚེ་དེའི་དུས་ན་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཀུ་ཤ་ཞེས་བྱ་བར་གྱུར་པ་གང་གིས་གྲོང་ཁྱེར་དྲུག་ཁྲིར་སྦྱིན་པ་དག་བཏང་། བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་སྟོབས་ཀྱི་
[192b]
[192b.1]འཁོར་ལོས་སྒྱུར་བའི་རྒྱལ་པོ་ཀུ་ཤ་ཞེས་བྱ་བ་དེར་གྱུར་ཏེ། ངས་དེ་ན་གྲོང་ཁྱེར་དྲུག་ཁྲིར་མཆོད་སྦྱིན་གྱི་གནས་བརྩིགས་ནས་སྦྱིན་པ་དག་བཏང་། བསོད་ནམས་དག་བྱས་སོ། །རྒྱལ་པོ་ཆེན་པོ་ངའི་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་
[192b.2]རྫོགས་པར་སངས་རྒྱས་པར་གྱུར་ཏོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་
[192b.3]འདས་ལ་ཞུས་པ། བཙུན་པ་རྒྱལ་པོ་ཀུ་ཤས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས། མཚན་མི་སྡུག་པ་རྣམ་པ་བཅྭ་བརྒྱད་དང་ལྡན་ཞིང་ཕྱུག་པ་ནོར་མང་བ། ལོངས་སྤྱོད་ཆེ་བའི་རིགས་སུ་སྐྱེས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཀུ་ཤ་ཉིད་
[192b.4]ཀྱིས་ལས་ཚོགས་རྙེད་པ་རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་དགེ་སློང་དག་ཀུ་ཤ་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར། དགེ་སློང་དག་ལས་
[192b.5]བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མི་འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་ལས་དགེ་བ་དང་། མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་། ཁམས་དང་། 
[192b.6]སྐྱེ་མཆེད་རྣམས་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་པ་བརྒྱར་ཡང་ནི། །ཆུད་མི་ཟ་བའང་ཚོགས་དང་དུས། །རྙེད་ན་ལུས་ཅན་རྣམས་ལ་ནི། །འབྲས་བུ་དག་ཏུ་འགྱུར་བ་ཉིད། །དགེ་སློང་དག་སྔོན་བྱུང་བ་རི་འོར་གཞན་ཞིག་ན་ཁྱིམ་བདག་ཅིག་གནས་ཏེ། དེས་བཟའ་བ་
[192b.7]དང་། བཅའ་བ་རབ་ཏུ་མང་པོ་ཁྱེར་ཏེ་སྐྱེད་མོས་ཚལ་དུ་སོང་ངོ་། །སངས་རྒྱས་བཅོམ་ལྡན་འདས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་
[193a]
[193a.1]རོ། །དེ་ནས་རང་སངས་རྒྱས་ཤིག་ལྗོངས་རྒྱུ་ཞིང་སོང་བ་ན་སྐྱེད་མོས་ཚལ་དེར་ཕྱིན་པ་ཁྱིམ་བདག་དེས་མཐོང་ནས་དེས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་རབ་ཏུ་བྱུང་བ་འདི་སྐྲོད་ཅིག །དེ་དག་སྐྲོད་མ་ཕོད་པ་དང་། །ཁྱིམ་བདག་དེ་ཉིད་ལངས་ཏེ་བཟུང་ནས་བསྐྲད་དེ། 
[193a.2]སེང་གེའི་གདོང་ཅན་མཚན་ངན་པ་བཅྭ་བརྒྱད་དང་ལྡན་པ་ཁྱོད་གར་འགྲོ་ཞེས་ཀྱང་སྨྲས་སོ། །རང་སངས་རྒྱས་དེས་བསམས་པ། ཉོན་མོངས་འདི་གཏན་དུ་སྨས་ཤིང་ཉམས་ན་མི་རུང་ངོ་སྙམ་དུ་རིག་ནས་སྟེང་གི་ནམ་མཁའ་ལ་ཞེས་བྱ་བ་ནས། དེས་བཀུར་སྟི་བྱས་ཏེ་ཞེས་བྱ་བའི་བར་དུ་རྒྱས་པར་སྦྱར་ཏེ། 
[193a.3]ཇི་ཙམ་ན་རྐང་པ་གཉིས་ལ་གཏུགས་ནས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་ངག་རྩུབ་པོའི་ལས་ཕྱུང་བ་གང་ཡིན་པ་དེའི་ལས་དེ་བདག་གིས་མྱོང་བར་མ་གྱུར་ཅིག །གང་ཡང་བྱ་བ་བྱས་པའི་དགེ་བའི་རྩ་བ་འདིས་བདག་ཕྱུག་ཅིང་ནོར་མང་བ་དང་ལོངས་སྤྱོད་ཆེ་བའི་རིགས་
[193a.4]སུ་སྐྱེ་བར་གྱུར་ཅིག་ཅེས་བྱས་སོ། །དགེ་སློང་དག་ཇི་སྙམ་དུ་སེམས། ཁྱིམ་བདག་གང་ཡིན་པ་དེ་ཀུ་ཤ་གཞོན་ནུ་འདི་ཉིད་ཡིན་ཏེ། དེ་ན་འདིས་རང་སངས་རྒྱས་ལ་ངག་རྩུབ་པོའི་ལས་ཕྱུང་བས་ལས་དེའི་རྣམ་པར་སྨིན་པས་མཚན་ངན་པ་བཅྭ་བརྒྱད་དང་ལྡན་ཞིང་བཞིན་སེང་གེའི་གདོང་འདྲ་
[193a.5]བར་གྱུར་ཏོ། །གང་ཡང་བྱ་བ་བྱས་པ་དེའི་ལས་ཀྱི་རྣམ་པར་སྨིན་པས་སྟོབས་ཀྱི་འཁོར་ལོས་སྒྱུར་བའི་རྒྱལ་པོར་གྱུར་ཏོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པར་འགྱུར་ཞིང་འདྲེན་མ་རྣམས་ཀྱི་ནི་འདྲེན་མར་འགྱུར། གཅིག་ཏུ་དཀར་བ་
[193a.6]རྣམས་ནི་གཅིག་ཏུ་དཀར་བར་འགྱུར་རོ། །དེ་ལྟ་བས་ན་དགེ་སློང་དག་འདི་ལྟར་བསླབ་པར་བྱ་སྟེ། ལས་གང་དག་གཅིག་ཏུ་གནག་པ་རྣམས་དང་འདྲེན་མ་རྣམས་ནི་སྤངས་ལ། གཅིག་ཏུ་དཀར་བའི་ལས་རྣམས་ཁོ་ན་ལ་བརྩལ་བར་བྱའོ་ཞེས་དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ། །གཞན་
[193a.7]ཡང་རྒྱལ་པོ་ཆེན་པོ་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་ཀ་ལིང་ཀ་ཞེས་བྱ་བར་གདོལ་པའི་རྒྱལ་པོ་ཕུར་བུ་གསུམ་པ་ཞེས་བྱ་བ་འཁོར་གདོལ་པ་བརྒྱ་ཕྲག་དུ་མ་
[193b]
[193b.1]དང་། འཁོར་གདོལ་པ་སྟོང་ཕྲག་དུ་མ་དང་། གདོལ་པ་བརྒྱ་སྟོང་ཕྲག་དུ་མ་ཡོད་པ། བྱམས་པའི་བདག་ཉིད་སྙིང་རྗེ་ཅན། སེམས་ཅན་ཐམས་ཅད་ལ་ཕན་པ་དང་སྙིང་བརྩེ་བ་ཞིག་བྱུང་སྟེ། དེའི་ཡུལ་དུ་ནམ་ལོ་ཉེས་བྱུང་བ་དེའི་ཚེ་བདེན་པ་གསོལ་བས་ལྷས་ཆར་པ་འབེབས་པས་ལན་འགའ་ཡང་
[193b.2]ལོ་ཉེས་འབྱུང་བར་མི་འགྱུར་རོ། །དེ་དྲང་སྲོང་གི་ནང་དུ་རབ་ཏུ་བྱུང་ནས་དེས་མངོན་པར་ཤེས་པ་ལྔ་མངོན་སུམ་དུ་བྱས་སོ། །དེའི་ཚེ་ཡུལ་བཱ་རཱ་ཎ་སཱི་ན་རྒྱལ་པོ་ཚངས་སྦྱིན་ཞེས་བྱ་བ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་ཕལ་པོ་ཆེས་རབ་ཏུ་གང་བ་ན་རྒྱལ་
[193b.3]སྲིད་བྱེད་དུ་འཇུག་གོ། །ཇི་ཙམ་དུས་གཞན་ཞིག་ན་ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་བོ་ཞེས་ལུང་བསྟན་ཏོ། །དེ་ནས་རྒྱལ་པོ་ཚངས་སྦྱིན་གྱིས་གྲོང་ཁྱེར་བཱ་རཱ་ཎ་སཱིར་དྲིལ་སྒྲོག་ཏུ་བཅུག་པ། བཱ་རཱ་ཎ་སཱི་ན་གནས་པའི་ཤེས་ལྡན་གྲོང་ཁྱེར་པ་དག་ཉོན་ཅིག །ལྟས་མཁན་རྣམས་
[193b.4]ཀྱིས་ལོ་བཅུ་གཉིས་སུ་ཆར་མི་འབབ་བོ་ཞེས་ལུང་བསྟན་གྱིས། ཁྱེད་ཅག་ལས་གང་དག་ལ་དུས་དེ་ཙམ་གྱི་བཟའ་བ་ཡོད་པ་དེ་ནི་འདུག་ཤིག །གང་དག་མེད་པ་དེ་ནི་དེང་ཤིག །དེ་ནས་སྐྱེ་བོའི་ཚོགས་ཆེན་པོ་དེ་དག་མུ་གེས་དུས་མ་ཡིན་པར་འཆི་བས་འཇིགས་སྐྲག་ནས་གྲོས་བྱ་བར་བརྩམས་པ། ཤེས་
[193b.5]ལྡན་དག་རྒྱལ་པོས་ཡུལ་རྣམས་སུ་འདི་ལྟ་བུའི་དྲིལ་སྒྲོག་ཏུ་བཅུག་ན་དེ་ཇི་ལྟར་བསྒྲུབ་པར་བྱ། གང་དུ་དོང་། དེ་རྣམས་ཀྱིས་གདོལ་པའི་ཡུལ་ན་གདོལ་པའི་རིགས་ལས་བྱུང་བའི་དྲང་སྲོང་ཞིག་ཡོད་དེ། དེའི་བདེན་པ་གསོལ་བས་ལྷས་ཆར་འབེབས་སོ་ཞེས་ཐོས་ནས་དེ་ནས་ལོ་བཅུ་གཉིས་ཀྱི་
[193b.6]བར་གྱི་བཟའ་བ་མེད་པ་གང་ཡིན་པ་དེ་རྣམས་གདོལ་པའི་ཡུལ་དུ་དོང་བ་དང་། གདོལ་པའི་རིགས་ལས་བྱུང་བའི་དྲང་སྲོང་གི་བུ་གདོལ་པའི་རྒྱལ་པོ་དེས་སྐྱེ་བོའི་ཚོགས་དེའི་བཟའ་བ་དང་བཏུང་བ་ལོ་བཅུ་གཉིས་སུ་སྦྱར་ན་མུ་གེ་རྒྱུན་ཆགས་ཁོ་ནར་བྱུང་བ་ནས་རྒྱལ་པོ་ཚངས་སྦྱིན་གྱིས་བློན་པོ་རྣམས་ལ་དྲིས་པ། སྐྱེ་
[193b.7]བོའི་ཚོགས་དེ་གང་དུ་དོང་། བློན་པོ་རྣམས་ཀྱིས་སྨྲས་པ། ལྷ་ཡུལ་ཀ་ལིང་ཀ་ན་གདོལ་པའི་རྒྱལ་པོ་ཕུར་བུ་གསུམ་པ་ཞེས་བགྱི་བ་བྱམས་པའི་བདག་ཉིད་སྙིང་རྗེ་ཅན་སེམས་ཅན་ཐམས་ཅད་ལ་ཕན་པ། འོ་བྱམས་པ་ཞིག་མཆིས་ཏེ། དེའི་བདེན་པ་གསོལ་བས་ལྷས་ཆར་འབེབས་པས་དེར་སྐྱེ་བོའི་
[194a]
[194a.1]ཚོགས་ཆེན་པོ་མཆིས་སོ། །རྒྱལ་པོས་སྨྲས་པ། ཤེས་ལྡན་དག་མུ་གེ་ཆེན་པོ་འདི་ནི་མུ་གེའི་བསྐལ་པ་བར་མ་དང་འདྲ་བ་ཡིན་ན་དེ་ལ་ཇི་ལྟར་བསྒྲུབ་པར་བྱ། དེ་རྣམས་ཀྱིས་སྨྲས་པ། ལྷ་གདོལ་པའི་ཡུལ་གྱི་རྒྱལ་པོ་གང་ལགས་པ་དེ་དྲང་སྲོང་གི་ནང་དུ་རབ་ཏུ་བྱུང་ངོ་ཞེས་ཐོས་ལགས་
[194a.2]ཀྱིས། དེ་ལ་གསོལ་བ་མཛོད་ཅིག །དེ་ནས་རྒྱལ་པོ་ཚངས་སྦྱིན་གདོལ་པའི་ཡུལ་དུ་སོང་ནས་དྲང་སྲོང་དེ་ལ་གསོལ་བ་གདབ་པར་བརྩམས་པ། དྲང་སྲོང་ཆེན་པོ་བདག་གི་ཡུལ་དུ་མུ་གེ་ཆེན་པོ་མུ་གེའི་བསྐལ་པ་བར་མ་དང་འདྲ་བ་བྱུང་ན་དེ་ལ་བདེན་པ་གསོལ་བའི་རིགས་སོ། །དེས་བདེན་པ་གསོལ་བར་
[194a.3]བརྩམས་པ། ཁྱི་འཚེད་རིགས་ལས་སྐྱེས་པ་ཡི། །ཞེ་སྡང་མེད་ཅིང་འཚེ་མེད་པ། །གདོལ་པ་ཕུར་བུ་གསུམ་པ་ཞེས། །ལྷ་དང་མི་ལ་གྲགས་པ་ཡིས། །སེམས་ཅན་ཀུན་ལ་བྱམས་པའི་སེམས། །སྐྱོན་མེད་རབ་ཏུ་བསྒོམས་བདག་གི། །བདེན་ཚིག་དེས་ནི་སྐྱེ་དགུ་འདི། །ཀླུས་ནི་
[194a.4]ཚིམ་པར་བྱེད་གྱུར་ཅིག །གང་ཕྱིར་སྐྱེས་པ་ཚུན་ཆད་ནས། །བྱམས་པའི་སེམས་ནི་རབ་བསྒོམས་པ། །བདེན་པའི་ཚིག་དེས་སྐྱེ་དགུ་དག །ཀླུས་ནི་ཚིམ་པར་བྱེད་གྱུར་ཅིག །དེ་ནས་བདེན་པ་གསོལ་བས་ཡུལ་བཱ་རཱ་ཎ་སཱིར་ལྷས་ཆར་ཕབ་ནས་མུ་གེ་རྒྱུན་ཆད་ཅིང་ལོ་ལེགས་པར་གྱུར་ཏོ། །དེ་ནས་
[194a.5]བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་དེ་གདོལ་པའི་ཡུལ་ནས་བཱ་རཱ་ཎ་སཱིར་ལྷགས་སོ། །རྒྱལ་པོ་ཆེན་པོ་དེའི་ཚེ་དེའི་དུས་ན་གདོལ་པའི་རྒྱལ་པོ་ཕུར་བུ་གསུམ་པ་ཞེས་བྱ་བ་བྱམས་པའི་བདག་ཉིད་སྙིང་རྗེ་ཅན། སེམས་ཅན་ཐམས་ཅད་ལ་ཕན་པ། སྙིང་བརྩེ་བ་ཅན་ཞིག་བྱུང་བ་དེའི་བདེན་པ་གསོལ་བས་
[194a.6]ལྷས་ཆར་ཕབ་ནས་མུ་གེ་རྒྱུན་ཆད་ཅིང་ལོ་ལེགས་པར་གྱུར་པ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་གདོལ་པའི་རྒྱལ་པོ་ཕུར་བུ་གསུམ་པ་ཞེས་བྱ་བ་བྱམས་པའི་བདག་ཉིད་སྙིང་རྗེ་ཅན། སེམས་ཅན་ཐམས་ཅད་ལ་ཕན་པ་དང་། སྙིང་བརྩེ་བ་ཅན་དེའི་
[194a.7]བདེན་པ་གསོལ་བས་ལྷས་ཆར་འབེབས་པ་དེ་ཡིན་པར་གྱུར་ཏོ། །རྒྱལ་པོ་ཆེན་པོ་ངས་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་བླ་ན་མེད་པ་ཡང་དག་པར་རྫོགས་
[194b]
[194b.1]པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་མི་ཐི་ལར་
[194b.2]རྒྱལ་པོ་ལྷ་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ཞིག་བྱུང་སྟེ། དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་ཡིན་ཏེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་
[194b.3]པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེའོ། །དེ་ལ་བུ་དཔའ་བ་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམ་པ་སྟོང་ཡང་ཚང་བར་ཡོད་ཅིང་། དེ་རྒྱ་མཚོ་ལ་ཐུག་
[194b.4]པའི་ས་ཆེན་པོ་མ་ལུས་པར་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ་ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་སོ། །དེ་ནས་རྒྱལ་པོ་ལྷ་ཆེན་པོའི་སྐྲ་མཁན་གྱི་མི་སྐྲ་དང་ཁ་སྤུ་འཆོས་པ་ན་སྐྲ་མཁན་གྱི་མི་ལ་སྨྲས་པ། །
[194b.5]ཀྱེ་ནང་རྗེ་ཁྱོད་ཀྱིས་གང་གི་ཚེ་ངའི་མགོ་ལས་གཤིན་རྗེའི་ཕོ་ཉ་སྐྲ་དཀར་སྐྱེས་པ་མཐོང་བ་དེའི་ཚེ་ང་ལ་སྦྲོན་ཅིག །ལྷ་བཀའ་བཞིན་འཚལ་ཞེས་སྐྲ་མཁན་གྱི་མིས་རྒྱལ་པོ་ལྷ་ཆེན་པོའི་ལྟར་མཉན་ཏོ། །དུས་གཞན་ཞིག་ན་སྐྲ་མཁན་གྱི་མིས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འཆོས་པ་ན་
[194b.6]རྒྱལ་པོ་ལྷ་ཆེན་པོའི་མགོ་ལས་གཤིན་རྗེའི་ཕོ་ཉ་སྐྲ་དཀར་སྐྱེས་པ་མཐོང་ངོ་། །མཐོང་ནས་ཀྱང་ཡང་རྒྱལ་པོ་ལྷ་ཆེན་པོ་ལ་འདི་སྐད་ཅེས་སྨྲས་སོ། །ལྷ་མཁྱེན་པར་མཛོད་ཅིག །དབུ་ལ་གཤིན་རྗེའི་ཕོ་ཉ་དབུ་སྐྲ་དཀར་པོ་སྐྱེས་ལགས་སོ། །ཀྱེ་ནང་རྗེ་དེའི་ཕྱིར་ཁྱོད་ཀྱིས་སྐྲ་དཀར་དེ་
[194b.7]དག་རིམ་གྱིས་དལ་བུས་དལ་བུས་ཕྱུང་ལ་ངའི་ལག་པར་བྱིན་ཅིག །ལྷ་བཀའ་བཞིན་འཚལ་ཞེས་སྐྲ་མཁན་གྱི་མིས་རྒྱལ་པོ་ལྷ་ཆེན་པོའི་ལྟར་མཉན་ནས་སྐྲ་སྐྱ་བོ་དེ་དག་གསེར་གྱི་སྨང་ཙེར་གྱིས་རིམ་གྱིས་དལ་བུས་དལ་བུས་ཕྱུང་ནས་རྒྱལ་པོ་ལྷ་ཆེན་པོའི་ལག་ཏུ་བཞག་གོ། །དེ་ནས་
[195a]
[195a.1]རྒྱལ་པོ་ལྷ་ཆེན་པོས་སྐྲ་སྐྱ་བོ་དེ་དག་ལག་པ་གཉིས་ཀྱིས་བརྐྱང་ནས་ཚིགས་སུ་བཅད་དེ་སྨྲས་པ། བདག་གི་མགོ་ལས་ཀླད་ཀྱི་སྐྲ། །ལང་ཚོ་འཕྲོག་པ་སྐྱེས་པ་ནི། །གཤིན་རྗེའི་ཕོ་ཉ་བྱུང་གྱུར་གྱིས། །བདག་ནི་རབ་འབྱུང་དུས་ལ་བབ། །བདག་གིས་མི་རྣམས་ཀྱི་
[195a.2]འདོད་པ་ནི་སྤྱད་ཟིན་ཏེ། ལྷ་རྣམས་ཀྱི་འདོད་པ་བཙལ་བའི་དུས་ལ་བབ་ཀྱིས། མ་ལ་བདག་གིས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ལ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ་སྙམ་མོ། །དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་ཤོས་ཕོ་ཉས་བཀུག་ནས་
[195a.3]འདི་སྐད་ཅེས་སྨྲས་སོ། །གཞོན་ནུ་ཤེས་པར་གྱིས་ཤིག །ངའི་མགོ་ལས་གཤིན་རྗེའི་ཕོ་ཉ་སྐྲ་དཀར་སྐྱེས་ཏེ། ངས་མི་རྣམས་ཀྱི་འདོད་པ་ནི་སྤྱད་ཟིན་པས་ལྷ་རྣམས་ཀྱི་འདོད་པ་བཙལ་བའི་དུས་ལ་བབ་སྟེ། བུ་གཞོན་ནུ་ཁྱོད་ལ་ངས་རྒྱ་མཚོ་ལ་ཐུག་པའི་ས་ཆེན་པོ་འདི་གཏད་ཀྱིས། 
[195a.4]ཁྱོད་ཀྱིས་འདི་ལ་ཆོས་བཞིན་གྱིས་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །འགའ་ཞིག་ཆོས་མ་ཡིན་པ་སྤྱོད་དམ་འདྲེན་པར་སྤྱོད་ན་ཁྱོད་ཀྱིས་ཡུལ་དུ་གནས་སུ་མ་གཞུག་ཅིག །བུ་གཞོན་ནུ་ཁྱོད་ཀྱིས་ཀྱང་གང་གི་ཚེ་མགོ་ལ་གཤིན་རྗེའི་ཕོ་ཉ་སྐྲ་དཀར་སྐྱེས་པར་མཐོང་བ་དེའི་
[195a.5]ཚེ་ཁྱོད་ཀྱིས་ཀྱང་གཞོན་ནུ་ཐུ་བོ་ཤོས་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་ཆུག་ལ་རྒྱལ་པོའི་དྲང་སྲོང་གི་ཚངས་པར་སྤྱད་པ་སྤྱོད་ཅིག །ཅི་ནས་ཀྱང་ཁྱོད་ཀྱིས་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་བྱའི། རྒྱུན་ཆད་པར་མི་བྱ་ཞིང་སྐྱེས་བུ་ཐ་ཤལ་དུ་
[195a.6]གྱུར་པར་མི་བྱའོ། །བུ་གཞོན་ནུ་འགའ་ཞིག་སྐྱེས་བུ་བཟང་པོ་ཡོད་པའི་དུས་འདི་ལྟ་བུ་ལ་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་བྱེད་པ་གང་ཡིན་པ་དེ་ནི་དེ་རྣམས་ཀྱི་རྒྱུན་ཆད་པར་མི་བྱེད་པ་ཡིན། དེ་ནི་དེ་རྣམས་ཀྱི་སྐྱེས་བུ་ཐ་ཤལ་མ་ཡིན་པར་འགྱུར་རོ། །
[195a.7]བུ་གཞོན་ནུ་འགའ་ཞིག་སྐྱེས་བུ་བཟང་པོ་ཡོད་པའི་དུས་འདི་ལྟ་བུ་ལ་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་མི་བྱེད་པ་གང་ཡིན་པ་དེ་ནི་དེ་རྣམས་ཀྱི་རྒྱུན་ཆད་པར་བྱེད་པ་ཡིན། དེ་ནི་དེ་རྣམས་ཀྱི་སྐྱེས་བུ་ཐ་ཤལ་ཡིན་ནོ། །དེ་ལྟ་བས་ན་ང་ཁྱོད་ལ་དེ་སྐད་དུ་ཅི་
[195b]
[195b.1]ནས་ཀྱང་ཁྱོད་ཀྱིས་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་བྱ་ཞིང་། རྒྱུན་འཆད་པར་མི་བྱ་ཞིང་སྐྱེས་བུ་ཐ་ཤལ་དུ་གྱུར་པར་མི་བྱའོ་ཞེས་སྨྲའོ། །དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་ཡུལ་བཅོམ་
[195b.2]བརླག་འདི་ཉིད་ཀྱི་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །རྒྱལ་པོ་ལྷ་ཆེན་པོའི་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་པ་གང་ཡིན་པ་དེ་ཡང་རྒྱལ་པོ་ལྷ་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་
[195b.3]རྣམ་པར་རྒྱལ་བ་ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་ནོ། །དེ་ནས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་དག་སྐྲ་མཁན་གྱི་མིས་འཆོས་པ་ན་ཞེས་བྱ་བ་ནས། སྐྱེས་བུ་ཐ་ཤལ་དུ་གྱུར་པར་མི་བྱའོ་ཞེས་བྱ་བའི་བར་གོང་མ་བཞིན་ནོ། །དེ་ནས་རྒྱལ་པོ་ལྷ་ཆེན་པོས་
[195b.4]གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱོད་དོ། །དེ་ལྟར་བུ་དང་ཚ་བོ་དང་ཡང་ཚ་བརྒྱུད་པས་ལྷ་ཆེན་པོ་བརྒྱད་ཁྲི་བཞི་སྟོང་གིས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །དེ་ནས་རྒྱལ་པོ་ལྷ་ཆེན་པོས་བདག་
[195b.5]ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། ལྷ་དང་མི་ཡི་ནང་དག་ཏུ། །དབང་ཕྱུག་དོན་དུ་གཉེར་བ་དང་། །དབུལ་བའི་འཇིགས་པས་སྐྲག་པ་ཡིས། །ཅི་ནུས་ཀྱིས་ནི་སྦྱིན་པ་གཏང་། །འཇིག་རྟེན་ན་ནི་སྦྱིན་བྱེད་མཆོད། །སྦྱིན་བྱེད་ལྷ་
[195b.6]ཡི་ནང་མཆོད་དེ། །བྱ་ཡི་འབྲས་ལྡན་ཤིང་བཞིན་དུ། །འབྱུང་པོ་ཀུན་གྱི་སྐྱབས་འོས་ཡིན། །རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱལ་པོ་ལྷ་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་གང་གིས་དགེ་བའི་ལམ་ངེས་པ་དེ་སྲོལ་བཏོད་ཅིང་དགེ་བའི་ལམ་ངེས་པ་སྲོལ་བཏོད་པ་དེ་ལ་བརྟེན་
[195b.7]ནས་ལྷ་ཆེན་པོ་བརྒྱད་ཁྲི་བཞི་སྟོང་གིས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་པ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་ལྷ་ཆེན་པོ་ཞེས་བྱ་བར་གྱུར་ཏེ། ང་ཉིད་ཀྱིས་དགེ་བའི་ལམ་ངེས་པ་དེ་
[196a]
[196a.1]སྲོལ་བཏོད་ཅིང་དགེ་བའི་ལམ་ངེས་པ་སྲོལ་བཏོད་པ་དེ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་གི་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
[196a.2]ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་
[196a.3]བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་མི་ཐི་ལ་འདི་ཉིད་དུ་དེ་རྣམས་ཀྱི་ཐ་མ་ཤོས་རྒྱལ་པོ་མུ་ཁྱུད་ཅེས་བྱ་བ་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཞིག་བྱུང་སྟེ། དེ་བཙུན་མོ་དང་། 
[196a.4]གཞོན་ནུ་དང་། བློན་པོ་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་རྣམས་དང་ལྷན་ཅིག་ཏུ་ཆོས་སྤྱོད་ཅིང་སྦྱིན་པ་དག་གཏོང་། བསོད་ནམས་དག་བྱེད་པ། བསྙེན་གནས་ལ་ཉེ་བར་གནས་པ། ཚུལ་ཁྲིམས་ཡང་དག་པར་བླངས་ཏེ་གནས་སོ། །དེའི་ཚེ་ལྷ་རྣམས་
[196a.5]ཀྱི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་གུང་ལ་ལྷ་རྣམས་ཀྱི་འདུན་ས་ཆོས་བཟང་དུ་ཚོགས་ཤིང་ལྷགས་པ་རྣམས་ལ་བསྔགས་པ་རྗོད་དེ། གྲོགས་པོ་དག་ལུས་འཕགས་ཀྱི་མི་རྣམས་ཀྱི་རྙེད་པ་ནི་ལེགས་པར་རྙེད་དེ། ལུས་འཕགས་ཀྱི་མི་དེ་རྣམས་ཀྱི་རྒྱལ་པོ་མུ་
[196a.6]ཁྱུད་ནི་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཆེན་པོ་ཡིན་ཏེ། དེ་བཙུན་མོ་དང་ཞེས་བྱ་བ་ནས་ལྷན་ཅིག་ཏུ་ཆོས་སྤྱོད་ཅིང་ཚུལ་ཁྲིམས་ཡང་དག་པར་བླངས་ཏེ་གནས་སོ་ཞེས་བྱ་བའི་བར་གོང་མ་བཞིན་ནོ། །གྲོགས་པོ་དག་ཁྱེད་ཅག་རྒྱལ་པོ་མུ་ཁྱུད་ལྟ་
[196a.7]བར་འདོད་དམ། ཀཽ་ཤི་ཀ་མཆོག་ཏུ་འཚལ་ལོ། །གྲོགས་པོ་དག་དེའི་ཕྱིར་ཁྱེད་ཅག་སྡོད་ཅིག་དང་ཁོ་བོས་ཇེ་རྒྱལ་པོ་མུ་ཁྱུད་བརྟག་པར་བྱའོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་དཔེར་ན་སྐྱེས་བུ་མཐུ་དང་ལྡན་པའི་ལག་པ་བསྐུམ་པ་ལས་བརྐྱང་བའམ། བརྐྱང་བ་
[196b]
[196b.1]ལས་བསྐུམ་པ་ཙམ་གྱིས་ལྷ་རྣམས་ཀྱི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་ནས་མི་སྣང་བར་གྱུར་ཏེ། མི་ཐི་ལར་རྒྱལ་པོ་མུ་ཁྱུད་ལྡན་གྱི་ཁང་བཟངས་སུ་ཕྱིན་ནས་འདི་སྐད་ཅེས་སྨྲས་སོ། །མུ་ཁྱུད་ལྡན་ཁྱོད་ཀྱི་རྙེད་པ་ནི་ལེགས་པར་རྙེད་དེ། གང་
[196b.2]གི་ཕྱིར་སུམ་བཅུ་རྩ་གསུམ་པའི་ལྷ་རྣམས་ལྷའི་འདུན་ས་ཆོས་བཟང་དུ་ཚོགས་ཤིང་འདུས་པ་རྣམས་ཁྱོད་ཀྱི་བསྔགས་པ་རྗོད་པར་བྱེད་ཅིང་། གྲོགས་པོ་དག་ལུས་འཕགས་ཀྱི་མི་རྣམས་ཀྱི་རྙེད་པ་ཞེས་བྱ་བ་ནས་ཚུལ་ཁྲིམས་ཡང་དག་པར་བླངས་ཏེ་གནས་སོ་ཞེས་བྱ་བའི་བར་
[196b.3]གོང་མ་བཞིན་ནོ། །མུ་ཁྱུད་ཁྱོད་སུམ་བཅུ་རྩ་གསུམ་པའི་ལྷ་རྣམས་ལྟ་ཞིང་འགྲོ་འདོད་དམ། ཀཽ་ཤི་ཀ་བདག་སུམ་བཅུ་རྩ་གསུམ་པའི་ལྷ་རྣམས་ལ་ལྟ་ཞིང་མཆི་འཚལ་ལོ། །མུ་ཁྱུད་ཁྱོད་དེའི་ཕྱིར་སྡོད་ཅིག །ཁོ་བོས་ཇེ་ཅང་ཤེས་སྟོང་ལྡན་གྱི་ཤིང་རྟ་ཁྱོད་ལ་བསྐུར་གྱིས། 
[196b.4]དེར་ཁྱོད་ཞུགས་ལ་མ་གཡོ་བར་ཤོག་ཤིག །རྒྱལ་པོ་མུ་ཁྱུད་ཀྱིས་དེ་བཞིན་དུ་འཚལ་ལོ་ཞེས་ལྷ་རྣམས་ཀྱི་དབང་པོ་བརྒྱ་བྱིན་ལས་མཉན་ཏོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ཁ་ལོ་སྒྱུར་བ་མ་ལ་གདུ་ལ་སྨྲས་པ། མ་ལ་
[196b.5]གདུ་ཁྱོད་སོང་ལ་ཅང་ཤེས་སྟོང་ལྡན་གྱི་ཤིང་རྟ་མྱུར་དུ་ཆོས་ལ་རྒྱལ་པོ་མུ་ཁྱུད་གང་ན་བ་དེར་སོང་སྟེ་ཕྱིན་ནས་འདི་སྐད་ཅེས། མུ་ཁྱུད་ཁྱོད་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཅང་ཤེས་སྟོང་ལྡན་གྱི་ཤིང་རྟ་བསྐུར་བ་འདི་ཡིན་གྱིས་དེར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་
[196b.6]བྱོས་ཤིག །ཀཽ་ཤི་ཀ་ཁྱོད་ཀྱིས་གསུངས་པས་ཤིན་དུ་མ་ནོངས་སོ་ཞེས་ཁ་ལོ་སྒྱུར་བ་མ་ལ་གདུས་ལྷ་རྣམས་ཀྱི་དབང་པོ་བརྒྱ་བྱིན་ལས་མཉན་ནས་མྱུར་དུ་ཅང་ཤེས་སྟོང་ལྡན་གྱི་ཤིང་རྟ་བཅས་ཏེ། རྒྱལ་པོ་མུ་ཁྱུད་གང་ན་བ་དེར་སོང་ནས་ཕྱིན་པ་དང་འདི་སྐད་ཅེས་སྨྲས་སོ། །མུ་
[196b.7]ཁྱུད་ཁྱོད་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཅང་ཤེས་སྟོང་ལྡན་གྱི་ཤིང་རྟ་བསྐུར་བ་འདི་ཡིན་གྱིས་འདིར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་མཆིའོ། །རྒྱལ་པོ་ཆེན་པོ་རྒྱལ་པོ་མུ་ཁྱུད་ཅང་ཤེས་སྟོང་ལྡན་གྱི་ཤིང་རྟར་ཞུགས་པ་དང་། དེ་ནས་ཁ་ལོ་སྒྱུར་
[197a]
[197a.1]བ་མ་ལ་གདུས་རྒྱལ་པོ་མུ་ཁྱུད་ལ་སྨྲས་པ། ཁྱོད་ཀྱི་ཤིང་རྟ་གང་ནས་དྲང་། གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་ཉམས་སུ་མྱོང་བ་ནས་སམ། གང་ན་སེམས་ཅན་དགེ་བའི་ལས་ཅན་རྣམས་ལས་
[197a.2]དགེ་བའི་རྣམ་པར་སྨིན་པ་ཉམས་སུ་མྱོང་བ་ནས་དྲང་། མ་ལ་གདུ་དེའི་ཕྱིར་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་རྣམ་པར་སྨིན་པ་ཉམས་སུ་མྱོང་བ་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་
[197a.3]ཉམས་སུ་མྱོང་བ་དག་ཡོད་པ་གཉིས་ཀ་བལྟས། དེ་དག་གང་ན་བ་དེ་ལོགས་སུ་ཤིང་རྟ་དྲོངས་ཤིག །དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་མུ་ཁྱུད་ཀྱིས་ཅི་ནས་ཀྱང་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་ཉམས་
[197a.4]སུ་མྱོང་བ་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་ཉམས་སུ་མྱོང་བ་ཡོད་པ་གཉི་ག་མཐོང་བར་འགྱུར་བ་དེ་ལྟར་རྒྱལ་པོ་མུ་ཁྱུད་ལྡན་གྱི་ཤིང་རྟ་དྲངས་སོ། །རྒྱལ་པོ་མུ་ཁྱུད་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་ཕྱིན་
[197a.5]ནས་རྒྱལ་པོ་མུ་ཁྱུད་ལྷ་རྣམས་ཀྱི་འདུན་ས་ཆོས་བཟང་དུ་ཞུགས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་སྟན་ཕྱེད་བསྟབས་ནས་རྒྱལ་པོ་མུ་ཁྱུད་དང་ལྷ་རྣམས་ཀྱི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འདུག་གོ། །རྒྱལ་པོ་ཆེན་པོ་རྒྱལ་པོ་མུ་ཁྱུད་དང་ལྷ་
[197a.6]རྣམས་ཀྱི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འདུག་པ་ན་ཁྱད་པར་རམ། བསམ་པའམ། ཐ་དད་དུ་བྱ་བ་ཅུང་ཟད་ཀྱང་མེད་དེ། གཞན་དུ་ན་ལྷ་རྣམས་ཀྱི་དབང་པོ་བརྒྱ་བྱིན་ནི་མིག་མི་འཛུམས་པར་ཟད་དོ། །དེ་ནས་རྒྱལ་པོ་མུ་ཁྱུད་ཀྱིས་བདག་ཉིད་ཀྱི་མཆོད་སྦྱིན་ཕུན་
[197a.7]སུམ་ཚོགས་པ་མཐོང་ནས་དེའི་ཚེ་ཚིགས་སུ་བཅད་དེ་སྨྲས་པ། དགེ་ལས་བྱས་དང་དེ་བཞིན་དུ། །མི་དགེའི་ལས་བྱས་མཐོང་ནས་ནི། །མི་གང་བག་མེད་བྱེད་པ་དེ། །སྐྱེས་བུ་ཐ་ཤལ་སྙིང་རེ་རྗེ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་
[197b]
[197b.1]ལ་འདི་སྐད་ཅེས་སྨྲས་སོ། །མུ་ཁྱུད་ཁྱོད་འདི་ཉིད་དུ་འདུག་ལ་དགའ་བར་སྤྱོད་ཅིག །འདོད་པའི་ཡོན་ཏན་ལྔ་འབྱོར་ཅིང་ལྡན་པས་རྩེད་མོ་བྱོས་ཤིག །དགའ་བར་སྤྱོད་ཅིག །དགའ་མགུར་སྤྱོད་ཅིག །དེས་ཚིགས་སུ་བཅད་དེ་སྨྲས་པ། ཇི་ལྟར་སྣོད་དང་ཤིང་
[197b.2]རྟ་དག །བརྙས་པ་རེ་ཞིག་དུས་ཡིན་ལྟར། །དེ་དང་འདྲ་བར་གནས་འདི་ཡང་། །དབང་ནི་གཞན་དག་སྒྱུར་བས་བདག །འདི་ནས་མི་ཐི་ལར་སོང་ནས། །དགེ་བ་མང་པོ་རྣམས་བྱ་ཞིང་། །བསོད་ནམས་ཕུན་སུམ་ཚོགས་བྱས་ནས། །དེ་ནས་མཐོ་རིས་འོང་བར་བྱ། །
[197b.3]དེ་མི་ཐི་ལར་འོངས་ནས་སྦྱིན་པ་དག་བཏང་། བསོད་ནམས་དག་བྱས་ནས་ཚིགས་སུ་བཅད་དེ་སྨྲས་པ། གང་ཚེ་རྒྱལ་རིགས་བྲམ་ཟེ་དང་། །རྗེའུ་རིགས་དམངས་རིགས་གདོལ་པ་དང་། །ཀླ་ཀློ་ཕོངས་ལ་བྱིན་པ་ཡི། །སྦྱིན་པ་དམ་པ་རྣམས་ཀྱིས་བསྔགས། །མུ་
[197b.4]གེའི་ཚེ་ན་སྦྱིན་བྱིན་ཞིང་། །སྐྱེ་བོ་དམ་པ་ཚིམ་བྱས་ནས། །ངན་སོང་རྣམས་སྤངས་འདི་དང་ནི། །མཐོ་རིས་སུ་ཡང་བཀུར་བ་ཡིན། །ཕན་ཡོན་འདི་ནི་ཤེས་ནས་ཀྱང་། །མཁས་པ་རྣམས་ཀྱིས་སྦྱིན་པ་གཏང་། །སྦྱིན་པ་ཡིས་ནི་ཐར་པ་དང་། །དབང་ཕྱུག་ལྷ་
[197b.5]གནས་འབྱོར་བར་འགྱུར། །རྒྱལ་པོ་ཆེན་པོ་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་མུ་ཁྱུད་ཅེས་བྱ་བ་གང་གིས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་དང་། ལྷ་རྣམས་ཀྱི་འདོད་པའི་ཡོན་ཏན་ལྔས་བསྟབས་
[197b.6]ནས། དེས་མི་ཐི་ལར་འོངས་ཏེ་གྲོང་ཁྱེར་གྱི་སྒོ་བཞིར་མཆོད་སྦྱིན་གྱི་གནས་བརྩིགས་ནས་སྦྱིན་པ་དག་བཏང་། བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་མུ་ཁྱུད་ཅེས་བྱ་བ་
[197b.7]གང་གིས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་དང་ལྷ་རྣམས་ཀྱི་འདོད་པའི་ཡོན་ཏན་ལྔས་བསྟབས་པ་ཡིན་པར་གྱུར་ཏེ། ང་ཉིད་དེ་ནས་མི་ཐི་ལར་སོང་ནས་གྲོང་ཁྱེར་གྱི་སྒོ་བཞིར་མཆོད་སྦྱིན་གྱི་གནས་བརྩིགས་ཏེ་སྦྱིན་
[198a]
[198a.1]པ་དག་བྱིན། བསོད་ནམས་དག་བྱས་སོ། །རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་
[198a.2]པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །དེའི་འོག་ཏུ་རྒྱལ་པོ་ཀུན་དགའ་བོ་ཞེས་བྱ་བ་མཐུ་དང་ལྡན་པ་ཞེས་བྱ་བའི་བར་དུ་རྒྱས་པར་སྦྱར་ཏེ། དེ་ལ་བུ་གཅིག་དང་གཉིས་ནས་ལྔའི་བར་དག་བཙས་པ་ལས་དེའི་བུ་ཐ་ཆུངས་གང་ཡིན་པ་དེའི་
[198a.3]གདོང་མེ་ལོང་འདྲ་བས་དེའི་མིང་མེ་ལོང་གདོང་ཞེས་བྱ་བར་གྲགས་སོ། །དེ་དག་ཐམས་ཅད་བསྲིངས་བསྐྱེད་དེ་ཆེན་པོར་གྱུར་ཏོ། །གཞོན་ནུ་མེ་ལོང་གདོང་ནི་དེས་པ་དང་ཤིན་ཏུ་དུལ་བ་ཡིན་ནོ། །དེ་དག་གཞན་ནི་གཏུམ་པ། གཟུ་ལུམས་ཅན། རྩུབ་པ་ཡིན་ནོ། །དེ་དག་
[198a.4]ཐམས་ཅད་ཕའི་དགོས་པ་ཞིག་གི་ཕྱིར་འདུས་ན་ཤེས་རབ་ཀྱིས་ཅུང་ཟད་ཀྱང་སོ་སོར་རྟོགས་པ་མེད་དོ། །གཞོན་ནུ་མེ་ལོང་གདོང་ནི་དྲི་བ་ཟབ་མོ་ཟབ་མོ་དག་ལ་རང་གི་ཤེས་རབ་ཀྱིས་དཔྱོད་པར་བྱེད་དོ། །རྒྱལ་པོ་ཀུན་དགའ་བོ་ནད་ཀྱིས་ཐེབས་ནས་དེས་བསམས་པ། 
[198a.5]གང་རྒྱལ་སྲིད་བྱེད་དུ་གཞུག །གལ་ཏེ་བདག་གིས་བུ་ཕོ་གོང་མ་བཞི་ལས་གང་ཡང་རུང་བ་ཞིག་རྒྱལ་པོ་བྱེད་དུ་བཅུག་ན་དེ་རྣམས་གཏུམ་པ། གཟུ་ལུམས་ཅན་རྩུབ་པ་ཡིན་པས་ཚུལ་མ་ཡིན་པས་ཡུལ་མི་རྣམས་ལ་གནོད་པ་བྱེད་པར་འགྱུར་རོ། །གལ་ཏེ་གཞོན་ནུ་
[198a.6]མེ་ལོང་གདོང་རྒྱལ་སྲིད་བྱེད་དུ་བཅུག་ན་ནི་ཉེ་དུ་རྣམས་ཀྱིས་ད་རྒྱལ་པོ་འདིས་སྲས་ཐུ་བོ་རྣམས་བཞག་ནས་སྲས་ཐ་ཆུངས་རྒྱལ་སྲིད་བྱེད་དུ་འཇུག་པ་ཅིའི་ཐ་ཚིག་ཅེས་སྨོད་པར་འགྱུར་བས་ཐབས་ཤིག་བཤམ་མོ་སྙམ་ནས། དེས་རིན་པོ་ཆེ་གསུམ་དང་། བཙུན་མོའི་
[198a.7]འཁོར་ཞེས་བྱེད་པ་དང་། ཤེས་རབ་ཀྱིས་སོ་སོར་བརྟག་པར་བྱ་བ་དྲུག་བཞག་ནས་དེས་བློན་པོ་རྣམས་ལ་སྨྲས་པ། ཀྱེ་སྣ་བོ་དག་ང་འདས་ན་ཁྱེད་ཅག་གིས་གཞོན་ནུ་རྣམས་རེ་རེ་ནས་བརྟག་པར་བྱ་སྟེ། སུས་ནོར་བུའི་ལྷམ་ཟུང་དུ་བགོས་ན་འཚམ་པར་འགྱུར་བ་
[198b]
[198b.1]དང་། སེང་གེའི་ཁྲི་ལ་འདུག་ན་མི་གཡོ་བར་འདུག་པ་དང་། དབུ་རྒྱན་མགོ་ལ་ཐོགས་ན་མི་གཡོ་བར་འདུག་པ་དང་། བཙུན་མོའི་འཁོར་ཞེས་བྱེད་པ་དང་། ཤེས་རབ་ཀྱིས་སོ་སོར་བརྟག་པར་བྱ་བ་དྲུག་པོ་ནང་གི་གཏེར་དང་། ཕྱིའི་གཏེར་དང་། ཕྱི་ནང་གི་
[198b.2]གཏེར་དང་། ཤིང་གི་རྩེ་མོའི་གཏེར་དང་། རིའི་རྩེ་མོའི་གཏེར་དང་། ཆུ་འགྲམ་གྱི་གཏེར་ཏེ། སུ་འདི་དག་ཐམས་ཅད་དང་ལྡན་པར་གྱུར་པ་དེ་ང་འདས་ནས་ཁྱོད་ཅག་གིས་ཆུག་ཤིག་ཅེས་སྨྲས་ནས། བསགས་པ་ཀུན་གྱི་མཐའ་ཟད་ཅིང་། །མཐོན་པོའི་མཐའ་ནི་ལྟུང་
[198b.3]བར་འགྱུར། །ཞེས་བྱ་བ་ཡིན་པས་ཤིའོ། །བློན་པོ་དེ་རྣམས་ཀྱིས་གཞོན་ནུ་ཕུ་བོ་ཤོས་ལ་ནོར་བུའི་ལྷམ་ཟུང་དུ་བསྐོན་ན་ཇི་ལྟར་ཡང་དེ་དང་མི་འཚམ་མོ། །སེང་གེའི་ཁྲི་ལ་བཞག་ན་གཡོས་སོ། །དབུ་རྒྱན་བཏགས་ན་རབ་ཏུ་གཡོས་སོ། །བཙུན་མོའི་འཁོར་གྱིས་
[198b.4]ཀྱང་ཞེས་མ་བྱས་སོ། །ཤེས་རབ་ཀྱིས་སོ་སོར་བརྟག་པར་བྱ་བ་དྲུག་སྨྲས་ན་མ་ཤེས་ཏེ། ནུ་བོ་ཕྱི་མ་རྣམས་ཀྱང་དེ་བཞིན་ནོ། །གཞོན་ནུ་མེ་ལོང་གདོང་ལ་ནོར་བུའི་ལྷམ་ཟུང་དུ་བསྐོན་ན་ཤིན་ཏུ་འཚམ་པར་འདུག་གོ། །སེང་གེའི་ཁྲི་ལ་འདུག་ན་མི་གཡོ་བར་འདུག་གོ། །
[198b.5]དབུ་རྒྱན་ཐོགས་ན་སྤྱི་གཙུག་རྒྱས་པར་འདུག་གོ། །བཙུན་མོའི་འཁོར་གྱིས་ཀྱང་ཞེས་བྱས་པ་དང་། བློན་པོ་རྣམས་ཀྱིས་སྨྲས་པ། ད་དུང་ཤེས་རབ་ཀྱིས་སོ་སོར་བརྟག་པར་བྱ་བ་དྲུག་པོ་ནང་གི་གཏེར་དང་། ཕྱིའི་གཏེར་དང་། ཕྱི་ནང་གི་གཏེར་དང་། ཤིང་གི་རྩེ་མོའི་
[198b.6]གཏེར་དང་། རིའི་རྩེ་མོའི་གཏེར་དང་། ཆུ་འགྲམ་གྱི་གཏེར་ཤེས་པར་བྱ་དགོས་སོ། །མེ་ལོང་གདོང་གིས་བསམས་པ། ནང་གི་གཏེར་ཞེས་བྱ་བ་ནང་གི་གཏེར་ཅི་ཞེ་ན། ཐེམ་པའི་ནང་རོལ་ན་ཡོད་པའི་གཏེར་ཡིན་ནོ། །ཕྱིའི་གཏེར་ཞེས་བྱ་བ་ཕྱིའི་གཏེར་ཅི་ཞེ་ན། 
[198b.7]ཕྱིའི་གཏེར་ཞེས་བྱ་བ་ནི་ཐེམ་པའི་ཕྱི་རོལ་ན་ཡོད་པའི་གཏེར་ཡིན་ནོ། །ཕྱི་ནང་གི་གཏེར་ཞེས་བྱ་བ་ཅི་ཡིན་ཞེ་ན། ཐེམ་པའི་འོག་ན་ཡོད་པའི་གཏེར་ཡིན་ནོ། །ཤིང་གི་རྩེ་མོའི་གཏེར་ཞེས་བྱ་བ་ཤིང་གི་རྩེ་མོའི་གཏེར་ཅི་ཞེ་ན། རྒྱལ་པོ་དེ་བཞུགས་པའི་ཤིང་དེའི་
[199a]
[199a.1]གྲིབ་མས་ཉི་མའི་གུང་ལ་གང་དུ་ཁྱབ་པ་དེ་ན་ཡོད་པའི་གཏེར་ཡིན་ནོ། །རིའི་རྩེ་མོའི་གཏེར་ཞེས་བྱ་བ་ནི་རྒྱལ་པོ་དེ་རོལ་པའི་རྫིང་དེ་ན་ཁྲུས་ཀྱི་རྡོ་ལེབ་ཡོད་པ་དེའི་འོག་ན་ཡོད་པའི་གཏེར་ཡིན་ནོ། །ཆུ་འགྲམ་གྱི་གཏེར་ཞེས་བྱ་བ་ནི་ཁྱིམ་གྱི་ཆུ་གང་དུ་འབབ་
[199a.2]པ་དེའི་སྟོར་ཁུང་གི་མཐའ་ན་ཡོད་པའི་གཏེར་ཡིན་ནོ། །བློན་པོ་དེ་རྣམས་ཀྱིས་ཐམས་ཅད་སོ་སོར་བརྟགས་ན་དེ་དག་བྱུང་ནས་དེ་རྣམས་ཀྱིས་དེ་རྒྱལ་པོར་དབང་བསྐུར་ཏེ། རྒྱལ་པོ་མེ་ལོང་གདོང་ཞེས་བྱ་བ་མཐུ་དང་ལྡན་པར་གྱུར་ཏོ། །རི་འོར་གཞན་ཞིག་ན་བྲམ་ཟེ་དབྱུག་
[199a.3]གུ་ཅན་ཞེས་བྱ་བ་ཞིག་གནས་པ་དེས་ཁྱིམ་བདག་ཅིག་ལས་གླང་དག་ཅིག་བརྙས་ཏེ་ཞིང་རྨོས་ནས་གླང་དེ་དག་དེད་དེ་ཁྱིམ་བདག་དེའི་ཁྱིམ་དུ་སོང་བ་དང་། ཇི་ཙམ་ན་ཁྱིམ་བདག་དེ་དྲོ་ལ་བབ་ནས་བྲམ་ཟེ་དབྱུག་གུ་ཅན་གྱིས། གླང་ཕུག་ཏུ་བཏང་བ་ལས་སྒོ་གཞན་ཞིག་ནས་
[199a.4]བྱུང་སྟེ་སོང་ངོ་། །ཁྱིམ་བདག་དེ་ཟན་ཟོས་ནས་ལངས་ན་གང་ན་ཡང་གླང་མི་སྣང་ནས་དེས་དབྱུག་གུ་ཅན་བཟུང་ནས་གླང་ག་རེ། དེས་སྨྲས་པ་ཁྱིམ་དུ་མ་བཅུག་གམ། ཁྱོད་ཀྱིས་ཁོ་བོའི་གླང་ཕྲོགས་ཀྱིས་ཁོ་བོ་ལ་གླང་སླར་བྱིན་ཅིག །དེས་སྨྲས་པ། ཁོ་བོས་མ་
[199a.5]ཕྲོགས་སོ། །དེས་སྨྲས་པ། རྒྱལ་པོ་མེ་ལོང་གདོང་འདི་ནི་ཤེས་རབ་དང་ལྡན་པ་ཡིན་གྱིས་དེའི་དྲུང་དུ་དོང་དང་། དེས་དོན་འདི་སྦྱངས་དཔྱད་དེ་བདག་ཅག་ལ་རིགས་མི་རིགས་སྟོན་པར་འགྱུར་རོ་ཞེས་དེ་གཉིས་ཆས་པ་དང་། མི་ཞིག་གིས་རྟ་རྒོད་མ་ཞིག་བྲོས་ནས་དེས་
[199a.6]དབྱུག་གུ་ཅན་ལ་སྨྲས་པ། རྟ་རྒོད་མའོ་ནི་ཁོག་ཤིག །དེས་སྨྲས་པ། ཇི་ལྟར་དགག །ཅི་ནུས་པས་སོ། །དེས་རྡོ་བ་ཞིག་བླངས་ཏེ་མགོར་བསྣུན་པས་དེ་ཤི་བར་གྱུར་ཏོ། །མི་དེས་སྨྲས་པ། ཁོ་བོའི་རྟ་རྒོད་མ་ཁྱོད་ཀྱིས་བསད་ཀྱིས་ཁོ་བོ་ལ་རྟ་རྒོད་མ་གཅིག་བྱིན་
[199a.7]ཅིག །ཅིའི་ཕྱིར་རྟ་རྒོད་མ་སྦྱིན། དེས་སྨྲས་པ་ཚུར་ཤོག །རྒྱལ་པོ་མེ་ལོང་གདོང་གི་གན་དུ་དོང་དང་། དེས་བདག་ཅག་གི་ཞལ་ཆེ་སྦྱོང་བར་འགྱུར་རོ་ཞེས་དེ་དག་དེར་དོང་བ་དང་། དབྱུག་གུ་ཅན་དེ་འབྲོས་པར་བརྩམས་ཏེ། དེས་རྩིག་པ་ཞིག་གི་ཁ་ནས་བདག་
[199b]
[199b.1]ཉིད་མཆོངས་པ་དང་། དེའི་ཤོད་ན་ཐ་ག་པ་ཞིག་ཐགས་འཐག་ཅིང་འདུག་པ་དེའི་སྟེང་དུ་ལྷུང་བས་ཐ་ག་པ་ཤི་ནས་དབྱུག་གུ་ཅན་ཡང་ཐ་ག་པའི་ཆུང་མས་བཟུང་ནས། ཁོ་མོའི་ཁྱིམ་ཐབ་ཁྱོད་ཀྱིས་བསད་ཀྱིས་ཁོ་མོའི་ཁྱིམ་ཐབ་བྱིན་ཅིག །ཁོ་བོས་ཁྱོད་ཀྱི་ཁྱིམ་ཐབ་
[199b.2]ག་ལས་སྦྱིན། དེས་སྨྲས་པ། ཚུར་རྒྱལ་པོ་མེ་ལོང་གདོང་གི་དྲུང་དུ་དོང་དང་། དེས་བདག་ཅག་གི་ཞལ་ཆེ་གཅོད་པར་འགྱུར་རོ་ཞེས་དེ་རྣམས་ཆས་པ་དང་། ལམ་གྱི་བར་དེ་ན་ཆུ་བོ་གཏིང་ཟབ་མོ་ཞིག་ཡོད་པ་དེ་ལ་ཤིང་མཁན་ཞིག་ཁ་ན་སྟེའུ་ཐོགས་ཏེ་ཕས་ཚུར་ར་རྒལ་
[199b.3]བ་དེ་ལ་དབྱུག་གུ་ཅན་དེས་སྨྲས་པ། ཆུ་ཆེ་ཆུང་ཇི་ཙམ། སྟེའུ་བཏང་སྟེ་སྨྲས་པ། ཆུ་གཏིང་ཟབ་བོ། །སྟེའུ་དེ་ཆུར་ལྷུང་ནས་དེས་དབྱུག་གུ་ཅན་དེ་བཟུང་སྟེ། ཁྱོད་ཀྱིས་ངའི་སྟེའུ་ཆུར་བསྐུར་རོ། །ངས་མ་བསྐུར་རོ། །ཚུར་རྒྱལ་པོ་མེ་ལོང་གདོང་གི་དྲུང་དུ་དོང་དང་། 
[199b.4]དེས་བདག་ཅག་གི་ཞལ་ཆེ་སྦྱོང་བར་འགྱུར་རོ། །དེ་རྣམས་ངལ་བས་དབྱུག་གུ་ཅན་ཁྲིད་དེ་ཆང་འཚོང་ཞིག་གི་ཁྱིམ་དུ་ཞུགས་པ་དང་། ཆང་འཚོང་མ་ལ་ཁྱེའུ་ཞིག་བཙས་པ་དེས་ཁྱེའུ་དེ་གོས་ཀྱིས་བཀབ་སྟེ་བསྙལ་བ་དེ་ལ་དབྱུག་གུ་ཅན་འདུག་གོ། །དེས་ཁྱེའུ་ཡོད་
[199b.5]ཁྱེའུ་ཡོད་ཅེས་སྨྲས་ནས། ཇི་ཙམ་ན་བལྟས་ན་ཤི་བར་གྱུར་ནས་དེས་དབྱུག་གུ་ཅན་དེ་བཟུང་ནས། ཁྱོད་ཀྱིས་ཁོ་མོའི་བུ་བསད་ཀྱིས་ཁོ་མོའི་བུ་བྱིན་ཅིག །དེས་སྨྲས་པ། ཁོ་བོས་ནི་མ་བསད་ན་ཅིའི་ཕྱིར་ཁོ་བོས་ཁྱོད་ལ་བུ་སྦྱིན། དེས་སྨྲས་པ། ཚུར་
[199b.6]རྒྱལ་པོ་མེ་ལོང་གདོང་གི་དྲུང་དུ་འདོང་ངོ་ཞེས་དེ་རྣམས་ཆས་པ་དང་། ཇི་ཙམ་ན་ཕྱོགས་གཞན་ཞིག་ན་ཤིང་སྐམ་ལ་ཁྭ་ཞིག་འདུག་པ་དེས་དབྱུག་གུ་ཅན་མཐོང་ནས་སྨྲས་པ། གང་དུ་འགྲོ། ཁོ་བོ་ནི་མི་འགྲོ་ན་འདི་དག་གིས་ཁོ་བོ་ཁྲིད་དོ། །གང་དུ། མེ་ལོང་
[199b.7]གདོང་གི་དྲུང་དུའོ། །འོ་ན་ཁོ་བོའི་ཕྲིན་ཡང་ཁྱེར་ལ་རྒྱལ་པོ་མེ་ལོང་གདོང་ལ་ཕྱོགས་ག་གེ་མོ་ཞིག་ན་ཤིང་ལོ་མ་སྐམས་པ་ཞིག་མཆིས་པ་དེ་ལ་ཁྭ་ཞིག་མཆིས་ཏེ། དེའི་མཆིད་ནས་ཤིང་ལོ་མ་སྔོ་ཞིང་སྣུམ་པ་གཞན་དག་མཆིས་བཞིན་དུ་དེ་ལ་བདག་དགའ་བར་མི་
[200a]
[200a.1]འགྱུར་གྱི། འདི་ལ་བདག་མཆིས་ན་བདེ་བ་ཅི་ལས་གྱུར་ཅེས་གྱིས་ཤིག །དེ་རྣམས་ཆས་པ་ལས་རི་དགས་ཞིག་གིས་དབྱུག་གུ་ཅན་མཐོང་ནས་དེས་སྨྲས་པ། དབྱུག་གུ་ཅན་གང་དུ་འགྲོ། ཁོ་བོ་ནི་གང་དུ་ཡང་མི་འགྲོ་ན་འདི་དག་གིས་ཁོ་
[200a.2]བོ་ཁྲིད་དོ། །གང་དུ། མེ་ལོང་གདོང་གི་དྲུང་དུའོ། །ཁོ་བོའི་ཕྲིན་ཡང་ཁྱེར་ལ་གནས་གཞན་དག་ན་གསིང་མ་དང་རྩྭ་སྔོན་པོ་དག་མཆིས་བཞིན་དུ་བདག་དེ་དག་ལ་མ་དད་པ་ལ་རྒྱུ་ཅི་ཞིག་མཆིས་ཞེས་གྱིས་ཤིག །དེ་རྣམས་ཆས་པ་དང་ཇི་ཙམ་ན་སྲེག་པ་ཞིག་གིས་མཐོང་
[200a.3]ནས་སྨྲས་པ། གང་དུ་འདོང་ཞེས་བྱ་བ་ནས། འོ་ན་ཁོ་བོའི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། བདག་ཕྱོགས་གཅིག་ཏུ་ནི་སྲེག་པའི་སྐད་འབྱིན་ལ། ཕྱོགས་གཞན་དུ་ནི་སྐད་གཞན་འབྱིན་པ། འདི་ལ་རྒྱུ་ཅི་ཞིག་མཆིས་ཞེས་གྱིས་
[200a.4]ཤིག། །།འདུལ་བ་གཞི། བམ་པོ་བཞི་བཅུ་རྩ་བཞི་པ། ཕྱོགས་གཞན་ཞིག་ན་སྦྲུལ་ཞིག་གིས་མཐོང་ནས་ཞེས་བྱ་བ་ནས་འོ་ན་ཁོ་བོའི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། བདག་ཕུག་ནས་ནི་བདེ་བར་འབྱུང་ལ་སླར་ནི་
[200a.5]སྡུག་བསྔལ་གྱིས་འཇུག་པ་འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག །སྦྲུལ་ཞིག་དང་ནེའུ་ལེ་གཉིས་ཕན་ཚུན་མི་མཐུན་ཞིང་འཐབ་པར་བྱེད་པ་ཞེས་བྱ་བ་ནས་འོ་ན་བདག་ཅག་གི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། བདག་ཅག་ཉིན་པར་གཅིག་
[200a.6]གིས་གཅིག་མཐོང་ནས་ཐབ་མོ་བགྱིད་ཀྱི་དགའ་བར་མི་འགྱུར་བ་འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག །བག་སར་གཞོན་ནུ་མ་ཞིག་གིས་ཞེས་བྱ་བ་ནས་དེས་སྨྲས་པ། འོ་ན་བདག་གི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། གང་གི་ཚེ་
[200a.7]བདག་ཕའི་ཁྱིམ་ན་མཆིས་པ་དེའི་ཚེ་ནི་གྱོས་པོའི་ཁྱིམ་འཚལ་ལ། གང་གི་ཚེ་གྱོས་པོའི་ཁྱིམ་ན་མཆིས་པ་དེའི་ཚེ་ན་ཕའི་ཁྱིམ་འཚལ་བ་འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག །དེ་རྣམས་ཆས་ནས་རྒྱལ་པོ་མེ་ལོང་གདོང་གང་ན་བ་དེར་དོང་སྟེ་ཕྱིན་ནས་དབྱུག་
[200b]
[200b.1]གུ་ཅན་གྱིས་རྒྱལ་པོ་ལ་རྒྱལ་བ་དང་ཚེ་སྤེལ་བ་དག་བྱས་ནས་ཕྱོགས་གཅིག་ཏུ་འདུག་གོ། །གཞན་དག་གིས་ཀྱང་རྐང་པ་གཉིས་ལ་མགོ་བོས་ཕྱག་བྱས་ཏེ་འཁོད་པ་དང་། རྒྱལ་པོས་དབྱུག་གུ་ཅན་ལ་དྲིས་པ་ཁྱོད་ཅི་ལ་འོངས་ལྷ་བདག་ནི་ཁྲིད་དོ་ཅི་ཞིག་གི་ཕྱིར། 
[200b.2]དབྱུག་གུ་ཅན་གྱིས་ཁྱིམ་བདག་དང་ཅི་ཞིག་ལས་རྩོད་པ་དེ་ཐམས་ཅད་སྨྲས་སོ། །རྒྱལ་པོས་ཁྱིམ་བདག་ལ་དྲིས་པ། ཁྱོད་ཀྱིས་གླང་མཐོང་ངམ་མཐོང་ལགས་སོ། །དབྱུག་གུ་ཅན་ཁྱོད་ཀྱིས་གླང་ཕུགས་སུ་བསྐྲད་དམ། ལྷ་བསྐྲད་ལགས་སོ། །རྒྱལ་པོས་
[200b.3]སྨྲས་པ། གང་གི་ཕྱིར་གོ་བར་མ་བྱས་པས་དབྱུག་གུ་ཅན་འདིའི་ལྕེ་ཆོད་ཅིག །གང་གི་ཕྱིར་འདི་ཡང་གླང་མ་བཏགས་པས་མིག་ཕྱུང་ཤིག །ཁྱིམ་བདག་གིས་སྨྲས་པ། རྣམ་པ་གཅིག་ཏུ་བདག་གི་གླང་སྟོར། རྣམ་པ་གཉིས་སུ་བདག་གི་མིག་དབྱུང་བ་བས་
[200b.4]དབྱུག་གུ་ཅན་རྒྱལ་མི་བསྔོའོ། །མི་དེས་སྨྲས་པ་ལྷ་དབྱུག་གུ་ཅན་འདིས་བདག་གི་རྟ་རྒོད་མ་ཞིག་བཀུམ་མོ། །ཇི་ལྟར་བསད། དེས་རྒྱས་པར་སྨྲས་པ་དང་། རྒྱལ་པོས་སྨྲས་པ། གང་གི་ཕྱིར་ཇི་ལྟར་ནུས་པ་དེ་བཞིན་དུ་ཁོག་ཤིག །ཅེས་སྨྲས་
[200b.5]པས་མི་འདིའི་ལྕེ་ཆོད་ཅིག །གང་གི་ཕྱིར་རྡོ་བས་མི་སྣུན་པར་གཞན་གྱིས་དགག་མི་ནུས་པ་མེད་པས་དབྱུག་གུ་ཅན་འདི་ཡང་ལག་པ་ཆོད་ཅིག །མི་དེས་སྨྲས་པ་རྣམ་པ་གཅིག་ཏུ་བདག་གི་རྟ་རྒོད་མ་བཀུམ། རྣམ་པ་གཉིས་སུ་བདག་གི་ལྕེ་བཅད་པ་བས་དབྱུག་
[200b.6]གུ་ཅན་རྒྱལ་མི་བསྔོའོ། །ཐ་ག་པའི་ཆུང་མས་རྒྱས་པར་སྨྲས་པ་དང་རྒྱལ་པོས་སྨྲས་པ། འདི་ཉིད་ཁྱོད་ཀྱི་ཁྱིམ་ཐབ་ཏུ་ཁྱེར་ཅིག །དེས་སྨྲས་པ་རྣམ་པ་གཅིག་ཏུ་ནི་འདིས་བདག་གི་སྡུམ་ཐབ་བཀུམ། རྣམ་པ་གཉིས་སུ་འདི་སྡུམ་ཐབ་ཏུ་འགྱུར་བ་བས་དབྱུག་གུ་
[200b.7]ཅན་རྒྱལ་མི་བསྔོའོ། །ཤིང་མཁན་གྱིས་རྒྱས་པར་སྨྲས་པ་དང་། རྒྱལ་པོས་སྨྲས་པ་གང་གི་ཕྱིར་སྟེའུ་ཆུའི་དབུས་སུ་བོར་ནས་ཚིག་སྨྲས་པས་ཤིང་མཁན་འདི་ལྕེ་ཆོད་ཅིག །དབྱུག་གུ་ཅན་འདི་ཡང་ཆུའི་གཏིང་ཟབ་པར་མཐོང་བཞིན་དུ་ཤིང་མཁན་ལ་འདྲི་
[201a]
[201a.1]བས་མིག་དབྱུང་ངོ་། །ཤིང་མཁན་གྱིས་སྨྲས་པ། རྣམ་པ་གཅིག་ཏུ་བདག་གི་སྟེའུ་སྟོར། རྣམ་པ་གཉིས་སུ་བདག་གི་ལྕེ་བཅད་པ་བས་དབྱུག་གུ་ཅན་རྒྱལ་མི་བསྔོའོ། །ཆང་འཚོང་མས་རྒྱས་པར་སྨྲས་པ་དང་རྒྱལ་པོས་སྨྲས་པ། གང་
[201a.2]གི་ཕྱིར་འདིས་བུ་ཐམས་ཅད་ཀྱི་ཐམས་ཅད་དུ་གོས་ཀྱིས་གཡོགས་ནས་བསྙལ་བས་ཆང་འཚོང་མ་འདི་ལག་པ་ཆོད་ཅིག །དབྱུག་གུ་ཅན་ཡང་མ་བརྟགས་པར་གཞན་གྱི་སྟན་ལ་འདུག་པས་འདི་ནི་མིག་ཕྱུང་ཤིག་དེས་སྨྲས་པ། རྣམ་པ་གཅིག་ཏུ་བདག་གི་བུ་བཀུམ། 
[201a.3]རྣམ་པ་གཉིས་སུ་བདག་གི་སུག་པ་བཀུམ་པ་བས་དབྱུག་གུ་ཅན་རྒྱལ་མི་བསྔོའོ། །དབྱུག་གུ་ཅན་གྱིས་ཁྭའི་ཐན་སྨྲས་པ་དང་། རྒྱལ་པོས་སྨྲས་པ། དབྱུག་གུ་ཅན་ཁྭ་དེ་ལ་ཁྱོད་ཕྱོགས་དེ་ན་རི་འོར་ཅིག་ཡོད་པའི་གྲོང་གི་བདག་པོར་གྱུར་པ་ན་ཤིང་སྐམ་པོ་དེའི་དྲུང་ན་
[201a.4]གཏེར་ཡོད་ཀྱིས་དེ་འགའ་ཞིག་ལ་བྱིན་ཏེ་སོང་ཤིག་དང་བདེ་བར་འགྱུར་རོ་ཞེས་སྒོ་ཤིག །རི་དགས་ཀྱི་ཐན་སྨྲས་པ་དང་། ཁྱོད་ཀྱིས་རི་དགས་ལ་རི་དགས་ཁྱོད་དེ་ན་ཤིང་ཡོད་པ་དེའི་ཁ་ནས་སྦྲང་རྩིའི་ཐིགས་པ་འཛག་སྟེ། དེ་ཟགས་པས་རྩྭ་དང་གསིང་མ་མངར་པོར་
[201a.5]གྱུར་པ་ལ་ཁྱོད་ཟ་ཟ་བ་སྦྲང་མ་དེ་སོང་ཟིན་གྱིས་རོ་ལ་ཆགས་པར་མ་བྱེད་ཅིག །ཚུལ་མ་ཡིན་པས་སྡུག་བསྔལ་བར་གྱུར་ཏ་རེ་ཞེས་སྨྲོས་ཤིག །སྲེག་པའི་ཐན་སྨྲས་པ་དང་རྒྱལ་པོས་སྨྲས་པ། གང་དུ་སྲེག་པ་དེ་སྲེག་པའི་སྐད་འབྱིན་པའི་ཕྱོགས་དེ་ན་གཏེར་མེད་
[201a.6]ཀྱི། གང་དུ་སྐད་གཞན་འབྱིན་པ་དེ་ན་གཏེར་ཡོད་པས་ཁྱོད་ཀྱིས་གཏེར་འགའ་ཞིག་ལ་སྟོན་ལ་ཚུལ་མ་ཡིན་པས་སྡུག་བསྔལ་བར་གྱུར་ན་མི་རུང་གིས་གཞན་དུ་སོང་ཤིག་ཅེས་སྒོ་ཤིག །དེས་སྦྲུལ་དང་ནེའུ་ལེའི་ཐན་སྨྲས་པ་དང་རྒྱལ་པོས་སྨྲས་པ། དེ་གཉིས་ལ་
[201a.7]ཁྱེད་ཅག་མིར་གྱུར་པ་ན་སྤུན་གཉིས་ཞིག་ཏུ་སྐྱེས་ཏེ། དེ་ན་གཅིག་གིས་སྨྲས་པ། ནོར་བགོའོ་ཅིག་ཤོས་སེར་སྣས་ཟིལ་གྱིས་ནོན་པས་མ་བགོས་སོ། །དེ་ལ་གཅིག་ནི་ལྷག་པར་ཆགས་པར་བྱས་པས་སྦྲུལ་དུ་སྐྱེས་སོ། །ཅིག་ཤོས་ཀྱང་ནོར་ལ་ཐེན་ཏེ་ལྷག་
[201b]
[201b.1]པར་ཆགས་པར་བྱས་པས་ནེའུ་ལེར་སྐྱེས་སོ། །དེ་བས་ན་ཁྱེད་ཅག་གིས་ནོར་དེ་དག་དགེ་སྦྱོང་ངམ། བྲམ་ཟེ་དག་ལ་བྱིན་ལ་གནས་དེ་འོར་ཅིག་དང་བདེ་བར་འགྱུར་རོ་ཞེས་སྒོ་ཤིག་སྦྲུལ་གྱི་ཐན་སྨྲས་པ་དང་རྒྱལ་པོས་སྨྲས་པ། ཁྱོད་ཀྱིས་སྦྲུལ་དེ་ལ་ཁྱོད་ལྟོགས་ཤིང་
[201b.2]ཉམ་ཆུང་བར་གྱུར་པས་ནི་ཕུག་ནས་བདེ་བར་ཕྱིར་འབྱུང་ལ། ཁ་ཟས་ཕལ་མོ་ཆེ་ཟོས་ནས་ནི་སྡུག་བསྔལ་བས་ཕུག་ཏུ་འཇུག་པ་ཡིན་གྱིས། ཁྱོད་ཀྱིས་ཁ་ཟས་ལ་ཇི་ཙམ་དུ་སྤྱད་པ་དྲོད་ཟིན་པར་བྱས་ན་ཁྱོད་བདེ་བར་གནས་པར་འགྱུར་རོ་ཞེས་སྒོ་ཤིག །བག་སར་
[201b.3]གཞོན་ནུ་མའི་ཐན་སྨྲས་པ་དང་རྒྱལ་པོས་སྨྲས་པ། ཁྱོད་ཀྱིས་བག་སར་གཞོན་ནུ་མ་དེ་ལ་ཁྱོད་ཀྱི་ཕའི་ཁྱིམ་ན་འགྲོགས་བཤེས་ཤིག་གནས་ཏེ། གང་གི་ཚེ་ཁྱོད་གྱོས་པོའི་ཁྱིམ་ན་འདུག་པ་དེའི་ཚེ་ནི་འགྲོགས་བཤེས་དེ་འདོད་དོ། །གང་གི་ཚེ་ཕའི་ཁྱིམ་ན་གནས་པ་
[201b.4]དེའི་ཚེ་ནི་ཁྱིམ་ཐབ་འདོད་དེ། ཁྱོད་ཚུལ་མ་ཡིན་པས་སྡུག་བསྔལ་བར་གྱུར་ན་མི་རུང་གིས་གནས་གཅིག་ཐོང་ལ་གཅིག་ལེགས་པར་གཟུང་བར་བྱོས་ཤིག་ཅེས་སྒོ་ཤིག །བག་སར་གཞོན་ནུ་མ་དེ་དང་སྦྲུལ་གྱིས་ནི་ཇི་སྐད་བསྟན་པ་བཞིན་དུ་བྱས་སོ། །སྦྲུལ་དང་
[201b.5]ནེའུ་ལེ་དག་དང་ཁྭས་ནི་ནོར་དབྱུག་གུ་ཅན་ལ་བྱིན་ནོ། །ལྷག་མ་རྣམས་ཀྱིས་ཀྱང་ཇི་སྐད་བསྟན་པ་དེ་བཞིན་མཉན་ཏོ། །བློན་པོ་རྣམས་ཀྱིས་སྨྲས་པ། ཀྱེ་མའོ་ལྷ་ལ་འདི་ལྟ་བུའི་སྤོབས་པ་ཡང་མངའ་བ་ལྟ། རྒྱལ་པོ་དགའ་བ་དང་མགུ་བས་གྲོང་ཁྱེར་གྱི་སྒོ་བཞི་རྣམས་
[201b.6]སུ་སྦྱིན་གཏོང་གི་ཁང་པ་བརྩིགས་ནས་སྦྱིན་པའི་ཞལ་ཏ་བའི་མི་དག་བཞག་གོ། །དེའི་ཚེ་མུ་གེ་ལོ་བཅུ་གཉིས་སུ་བྱུང་སྟེ། དེས་མུ་གེ་ལོ་བཅུ་གཉིས་སུ་བྱུང་བ་ན་སྲོག་ཆགས་བརྒྱ་སྟོང་ཕྲག་དུ་མ་དག་གི་ཁ་ཟས་སྦྱར་ཏོ། །དེས་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་
[201b.7]པ་མཐོང་ནས་ཚིགས་སུ་བཅད་དེ་སྨྲས་པ། བློ་ལྡན་ཆོས་དང་མཐུན་པ་ཡིན། །ནོར་རྙེད་བསགས་པར་མི་བྱ་སྟེ། །ཚུལ་ཁྲིམས་ཕུན་སུམ་ཚོགས་པ་ཡི། །ཡོན་གནས་ལ་ནི་ཡོན་དུ་དབུལ། །དགེ་སྦྱོང་བྲམ་ཟེ་དེས་པ་དང་། །ཕོངས་པ་ལེགས་པར་ཚིམ་བྱས་ན། །
[202a]
[202a.1]ཤེས་རབ་ཅན་དེ་ལུས་ཞིག་ནས། །ལྷ་ཡི་ནང་དུ་སྐྱེ་བར་འགྱུར། །མཁས་པས་དེ་ལྟར་ཤེས་བྱས་ནས། །དད་ལྡན་ཆགས་པ་མེད་སེམས་ཀྱིས། །ཡོན་གནས་རྣམས་ལ་བྱིན་པ་ནི། །དཔའ་བོ་སེར་སྣ་མེད་པས་བསྔགས། །རྒྱལ་པོ་ཆེན་པོ་
[202a.2]དེའི་ཚེ་དེའི་དུས་ན་རྒྱལ་པོ་མེ་ལོང་གདོང་ཞེས་བྱ་བ་མཐུ་དང་ལྡན་པ་གང་གིས་མུ་གེ་ལོ་བཅུ་གཉིས་སུ་བྱུང་བ་ན་སྲོག་ཆགས་བརྒྱ་སྟོང་ཕྲག་དུ་མའི་ཁ་ཟས་སྦྱར་བ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྒྱལ་པོ་མེ་ལོང་གདོང་
[202a.3]ཞེས་བྱ་བ་མཐུ་དང་ལྡན་པ་དེར་གྱུར་ཏེ། ངས་མུ་གེ་ལོ་བཅུ་གཉིས་སུ་བྱུང་བ་ན་སྲོག་ཆགས་བརྒྱ་སྟོང་ཕྲག་དུ་མ་དག་གི་ཁ་ཟས་སྦྱར་ཏོ། །རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་
[202a.4]དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བྱིན། བསོད་
[202a.5]ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འཁོར་ལོས་སྒྱུར་བའི་རྒྱལ་པོ་ནོར་བཟངས་ཞེས་བྱ་བ་ཞིག་བྱུང་སྟེ། དེས་གྲོང་ཁྱེར་བརྒྱད་ཁྲི་བཞི་སྟོང་དུ་མཆོད་སྦྱིན་གྱི་གནས་བརྩིགས་ཏེ་ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་
[202a.6]མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་ཏེ། དེས་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། ལྷ་དང་མི་ཡི་ནང་དག་ཏུ། །བདག་གི་འབྱོར་པ་མཐོང་ནས་ནི། །གང་གིས་ཕུན་སུམ་
[202a.7]འཐོབ་པ་ཡི། །སྦྱིན་པ་སུ་ཞིག་སྦྱིན་མི་བྱེད། །གང་གིས་སྐྱེས་བུ་བརྒྱ་ཕྲག་ཐིབས་མནན་ཅིང་། །སེར་སྣ་དགྲ་བོར་གྱུར་པ་ཟིལ་མནན་ནས། །འཇིག་རྟེན་ཕ་རོལ་འཇིགས་པས་སྦྱིན་གཏོང་དེ། །བདག་ནི་དཔའ་བོའི་དཔའ་རབ་ཡིན་པར་སེམས། །གང་ཞིག་ལག་ན་
[202b]
[202b.1]མཚོན་ཐོགས་གཡུལ་ངོར་འཇུག །དེ་ནི་དཔའ་བོ་མིན་ཞེས་ཐུབ་རྣམས་གསུང་། །གང་དག་འཇིགས་པ་མེད་པར་སྦྱིན་གཏོང་བ། །དེ་དག་དཔའ་བོ་ཡིན་ཞེས་ཀུན་མཁྱེན་གསུང་། །རྒྱལ་པོ་ཆེན་པོ་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་ནོར་བཟངས་ཞེས་བྱ་
[202b.2]བ་གང་གིས་གྲོང་ཁྱེར་བརྒྱད་ཁྲི་བཞི་སྟོང་དུ་མཆོད་སྦྱིན་གྱི་གནས་བརྩིགས་ཏེ་ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་
[202b.3]སྟེ། འོན་ཀྱང་ང་ཉིད་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་ནོར་བཟངས་ཞེས་བྱ་བ་དེར་གྱུར་ཏེ། ང་ཉིད་ཀྱིས་དེ་ན་གྲོང་ཁྱེར་བརྒྱད་ཁྲི་བཞི་སྟོང་དུ་མཆོད་སྦྱིན་གྱི་གནས་བརྩིགས་ཏེ་ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་
[202b.4]ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་སོ། །རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་
[202b.5]རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བྱིན། བསོད་ནམས་དག་བྱས་ཏེ། བརྩོན་འགྲུས་ཀྱི་ཕ་རོལ་ཏུ་
[202b.6]ཕྱིན་པ་ཡོངས་སུ་རྫོགས་པར་བྱས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མ་ཐོབ་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་ལྔ་ལེན་པར་རྒྱལ་པོ་གཉིས་བྱུང་སྟེ། བྱང་ཕྱོགས་ཀྱི་ལྔ་ལེན་དང་ལྷོ་ཕྱོགས་ཀྱི་ལྔ་ལེན་པའོ། །དེ་ལ་བྱང་
[202b.7]ཕྱོགས་ཀྱི་ལྔ་ལེན་པ་ནོར་ཅན་ཞེས་བྱ་བ་གྲོང་ཁྱེར་གླང་པོའི་ཁྱིམ་ཞེས་བྱ་བ་ན་འབྱོར་པ་དང་རྒྱས་པ་དང་བདེ་བ་དང་། ལོ་ལེགས་པ་སྐྱེ་བོ་དང་མི་མང་པོས་གང་བ་འཐབ་པ་དང་། ཁྲག་ཁྲུག་དང་འགྱེད་པ་དང་ཆོམ་རྐུན་མེད་པ་ནད་རབ་ཏུ་ཞི་བར་གྱུར་པ་འབྲས་སཱ་ལུ་དང་། 
[203a]
[203a.1]བུ་རམ་ཤིང་དང་བ་ལང་དང་། མ་ཧེ་ཕུན་སུམ་ཚོགས་པ་ན་ཆོས་ཀྱི་རྒྱལ་པོ་ཆོས་དང་ལྡན་པ་དང་། ཆོས་བཞིན་གྱིས་རྒྱལ་སྲིད་བྱེད་དུ་འཇུག་གོ། །གྲོང་ཁྱེར་དེ་ན་ཡང་མཚོ་ཆེན་པོ་ཨུཏྤ་ལ་དང་པད་མ་དང་ཀུ་མུ་ད་དང་། པད་མ་དཀར་པོས་གང་
[203a.2]བ། ངང་པ་དང་ངུར་པ་དང་བྱ་ཀཱ་རཎྜ་བས་མཛེས་པར་བྱས་པ་ཡིད་དུ་འོང་བ་ཡོད་དོ། །མཚོ་དེ་ན་ཀླུའི་བུ་སྐྱེ་བ་སྣ་ཚོགས་པ་ཞེས་བྱ་བ་གནས་ཏེ། དེས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ས་གཞི་ལྷག་པར་ལོ་ཐོག་ཕུན་སུམ་ཚོགས་པར་གྱུར་ཏོ། །ཡུལ་ཡང་
[203a.3]བཟའ་བ་དང་བཏུང་བ་ཤིན་ཏུ་མོད་ལ། འཇིག་རྟེན་ཡང་སྦྱིན་པ་དང་། མཆོད་པ་དང་བསྙེན་བཀུར་དང་ལྡན་པས་དགེ་སྦྱོང་དང་། བྲམ་ཟེ་དང་བཀྲེན་པ་དང་ཕོངས་པ་རྣམས་ལ་ཁ་ཟས་སྦྱིན་པར་བྱེད་དོ། །ལྷོ་ཕྱོགས་ཀྱི་ལྔ་ལེན་པའི་རྒྱལ་པོ་ནི་ཆོས་མ་ཡིན་པ་ལ་ལྷག་པར་
[203a.4]གནས་པ། གཏུམ་པ། གཟུ་ལུམས་ཅན། སྤྲོ་ཐུང་བ་ཞིག་པས་ཆོས་མ་ཡིན་པས་རྒྱལ་སྲིད་བྱེད་ཅིང་ཆད་པ་དང་། རྡེག་པ་དང་། འཚོག་པ་དང་། གསོད་པ་དང་། འཛིན་པ་དང་། འཆིང་བ་དང་། སུ་མི་འདོད་དང་། ཁོང་སྒྲིལ་དང་། གནོད་པ་སྣ་ཚོགས་
[203a.5]ཀྱིས་ཡུལ་ན་གནས་པའི་སྐྱེ་བོ་རྣམས་ལ་རྟག་ཏུ་སྐྲག་པར་བྱེད་དོ། །དེས་ཆོས་མ་ཡིན་པ་ལ་ལྷག་པར་གནས་པས་དེས་ལྷ་ཡང་དུས་དུས་སུ་ཆར་གྱི་རྒྱུན་ལེགས་པར་མི་འབེབས་སོ། །དེས་ན་སྐྱེ་བོའི་ཚོགས་དེ་འཇིགས་པ་དང་། ཡི་ཆད་པས་རང་གི་སྲོག་ལ་ཡང་
[203a.6]མི་ལྟ་བར་ཡུལ་ཡོངས་སུ་སྤངས་ཏེ་བྱང་ཕྱོགས་ཀྱི་ལྔ་ལེན་པའི་རྒྱལ་པོའི་ཡུལ་དུ་དོང་ནས་གནས་སོ། །ཇི་ཙམ་དུས་གཞན་ཞིག་ན་ལྷོ་ཕྱོགས་ཀྱི་ལྔ་ལེན་པའི་རྒྱལ་པོ་རི་དགས་འཆོར་བའི་ཚུལ་དུ་བྱས་ནས་ཡུལ་རྣམས་བརྟག་པའི་ཕྱིར་བྱུང་བ་དང་། གྲོང་རྡལ་དང་གྲོང་
[203a.7]ཁྱེར་གང་ཡིན་པ་དག་ནི་སྟོངས་པར་གྱུར་ཅིང་། སྐྱེད་མོས་ཚལ་དང་ལྷ་ཁང་རྣམས་ནི་ཞིག་རལ་དུ་གྱུར་པར་མཐོང་ངོ་། །མཐོང་ནས་ཀྱང་བློན་པོ་རྣམས་ལ་སྨྲས་པ། ཤེས་ལྡན་དག་ཅིའི་ཕྱིར་གྲོང་རྡལ་དང་གྲོང་ཁྱེར་འདི་སྟོངས་པར་གྱུར་ཅིང་། སྐྱེད་མོས་ཚལ་དང་ལྷ་
[203b]
[203b.1]ཁང་རྣམས་ནི་ཞིག་རལ་དུ་གྱུར། སྐྱེ་བོའི་ཚོགས་དེ་དག་ནི་གང་དུ་དོང་། བློན་པོ་རྣམས་ཀྱིས་སྨྲས་པ། ལྷ་བྱང་ཕྱོགས་ཀྱི་ལྔ་ལེན་པའི་རྒྱལ་པོ་ནོར་ཅན་གྱི་ཡུལ་དུ་མཆིས་སོ། །ཅིའི་ཕྱིར། ལྷ་མི་འཇིགས་པ་སྩལ་དུ་གསོལ། ཤེས་ལྡན་སྦྱིན་གྱིས་སྨྲོས་
[203b.2]ཤིག །དེ་ནས་དེ་རྣམས་ཀྱིས་སྨྲས་པ། ལྷ་བྱང་ཕྱོགས་ཀྱི་ལྔ་ལེན་པའི་རྒྱལ་པོ་ཆོས་བཞིན་གྱིས་རྒྱལ་སྲིད་བགྱིད་པས་དེའི་ཡུལ་འབྱོར་པ་དང་རྒྱས་པ་དང་། བདེ་བ་དང་ལོ་ལེགས་པ་སྐྱེ་བོ་དང་། མི་མང་པོས་གང་ཞིང་འཐབ་པ་དང་། རྩོད་པ་དང་། ཁྲག་ཁྲུག་དང་། 
[203b.3]འགྱེད་པ་དང་། ཆོམ་རྐུན་མ་མཆིས་ལ་ནད་རབ་ཏུ་ཞི་བར་གྱུར་པ། འབྲས་སཱ་ལུ་དང་། བུ་རམ་ཤིང་དང་། བ་ལང་དང་། མ་ཧེ་ཕུན་སུམ་ཚོགས་པ། འཇིག་རྟེན་ཡང་སྦྱིན་པ་དང་། མཆོད་པ་དང་། བསྙེན་བཀུར་དང་ལྡན་པས་དགེ་སྦྱོང་དང་བྲམ་ཟེ་དང་བཀྲེན་པ་དང་། ཕོངས་
[203b.4]པ་རྣམས་ལ་ཁ་ཟས་སྩོལ་བར་བགྱིད་དོ། །ལྷ་ནི་གཏུམ་པ་གཟུ་ལུམས་ཅན། སྤྲོ་ཐུང་བས་ཆད་པ་དང་། རྡེག་པ་དང་འཚོག་པ་དང་། གསོད་པ་དང་འཛིན་པ་དང་། འཆིང་བ་དང་སུ་མི་འདོད་དང་། ཁོང་སྒྲིལ་དང་། གནོད་པ་སྣ་ཚོགས་ཀྱིས་ཡུལ་མི་རྣམས་ལ་རྟག་ཏུ་
[203b.5]སྐྲག་པར་མཛད་པས་དེས་ན་སྐྱེ་བོའི་ཚོགས་དེ་འཇིགས་ཤིང་ཡི་ཆད་ནས་བྱང་ཕྱོགས་པའི་ལྔ་ལེན་པའི་རྒྱལ་པོའི་ཡུལ་དུ་མཆིས་ལགས་སོ། །ལྷོ་ཕྱོགས་ཀྱི་ལྔ་ལེན་པའི་རྒྱལ་པོས་སྨྲས་པ། ཤེས་ལྡན་དག་གང་གིས་ན་སྐྱེ་བོའི་ཚོགས་དེ་སླར་འོངས་ནས་གྲོང་རྡལ་དང་གྲོང་
[203b.6]ཁྱེར་འདི་དག་ཏུ་གནས་པར་འགྱུར་བའི་ཐབས་བཟང་པོ་ཅི་ཡོད། བློན་པོ་རྣམས་ཀྱིས་སྨྲས་པ། ལྷ་གལ་ཏེ་བྱང་ཕྱོགས་ཀྱི་ལྔ་ལེན་པའི་རྒྱལ་པོ་བཞིན་དུ་ཆོས་བཞིན་གྱིས་རྒྱལ་སྲིད་མཛད་དེ། བྱམས་པའི་སེམས་དང་ཕན་པའི་སེམས་དང་། ཐུགས་བརྩེ་བའི་སེམས་
[203b.7]ཀྱིས་ཡུལ་བསྐྱངས་ན་རིང་པོ་མི་ཐོགས་པར་སྐྱེ་བོའི་ཚོགས་དེ་སླར་མཆིས་ནས་གྲོང་རྡལ་དང་གྲོང་ཁྱེར་འདི་རྣམས་སུ་གནས་པར་འགྱུར་ལགས་སོ། །ལྷོ་ཕྱོགས་ཀྱི་ལྔ་ལེན་པའི་རྒྱལ་པོས་སྨྲས་པ། ཤེས་ལྡན་དག་གལ་ཏེ་དེ་ལྟ་ན་ངས་ཀྱང་བྱང་ཕྱོགས་ཀྱི་ལྔ་ལེན་པའི་
[204a]
[204a.1]རྒྱལ་པོ་བཞིན་དུ་ཆོས་བཞིན་གྱིས་རྒྱལ་སྲིད་བྱས་ཏེ། བྱམས་པའི་སེམས་དང་ཕན་པའི་སེམས་དང་། སྙིང་བརྩེ་བའི་སེམས་ཀྱིས་ཡུལ་བསྐྱང་བར་བྱས། ཁྱེད་ཀྱིས་ཅི་ནས་ཀྱང་སྐྱེ་བོའི་ཚོགས་དེ་སླར་འོངས་ནས་གྲོང་རྡལ་དང་གྲོང་ཁྱེར་འདི་རྣམས་སུ་
[204a.2]གནས་པར་འགྱུར་བ་དེ་ལྟར་གྱིས་ཤིག །ལྷ་ཡོན་ཏན་གཞན་ཡང་འདི་ལྟ་བུ་མཆིས་ཏེ། གྲོང་ཁྱེར་དེ་ན་མཚོ་ཆེན་པོ་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་གང་བ། ངང་པ་དང་། ངུར་པ་དང་། བྱ་ཀཱ་རཎྜ་བས་མཛེས་པར་བགྱིས་པ་དེ་ན་ཀླུའི་བུ་སྐྱེ་བ་སྣ་
[204a.3]ཚོགས་པ་ཞེས་བགྱི་བ་ཞིག་གནས་ཏེ། དེས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལོ་ཏོག་ལྷག་པར་ཕུན་སུམ་ཚོགས་པར་གྱུར་ཏོ། །དེས་ན་ས་གཞི་ལྷག་པར་ལོ་ཏོག་དང་ལྡན་པས་ཡུལ་ཡང་བཟའ་བ་དང་བཏུང་བ་ཤིན་ཏུ་མོད་ལགས་སོ། །རྒྱལ་པོས་
[204a.4]སྨྲས་པ། ཤེས་ལྡན་དག་གང་གིས་ན་ཀླུའི་བུ་དེ་འདིར་ཁུགས་པར་འགྱུར་བའི་ཐབས་ལྟ་ཅི་ཡོད། ལྷ་རིག་སྔགས་དང་གསང་སྔགས་འཆང་དག་གིས་དེ་ཁུགས་པར་འགྱུར་གྱིས། དེ་དག་བཙལ་དུ་གསོལ་དེ་ནས་རྒྱལ་པོས་གསེར་གྱི་ཐུམ་པོ་རྒྱལ་མཚན་གྱི་རྩེ་མོ་
[204a.5]ལ་བཅིངས་ནས་ཡུལ་ཐམས་ཅད་དུ་དྲིལ་བསྒྲགས་ཏེ། གང་གིས་བྱང་ཕྱོགས་ལྔ་ལེན་པའི་ཡུལ་ནས་ཀླུའི་བུ་སྐྱེ་བ་སྣ་ཚོགས་པ་ཁུགས་ན་དེ་ལ་གསེར་གྱི་ཐུམ་པོ་འདི་སྦྱིན་ནོ། །བཀུར་སྟི་ཆེན་པོས་ཀྱང་བཀུར་སྟི་བྱའོ། །ཇི་ཙམ་ན་སྦྲུལ་ཁས་སྡིགས་པ་ཞིག་བློན་
[204a.6]པོ་རྣམས་ཀྱི་དྲུང་དུ་སོང་ནས་སྨྲས་པ། བདག་ལ་གསེར་གྱི་ཐུམ་པོ་འདི་སྩལ་ན་བདག་གིས་ཀླུའི་བུ་སྐྱེ་བ་སྣ་ཚོགས་པ་ཕྲོགས་ཏེ་ཁྲིད་དེ་མཆིའོ། །བློན་པོ་རྣམས་ཀྱིས་སྨྲས་པ། འདི་ཁྱེར་ཅིག་དེས་སྨྲས་པ། ཁྱེད་ཅག་གང་ལ་ཡིད་ཆེས་ཤིང་ཡིད་བརྟན་པ་དེའི་ལག་
[204a.7]ཏུ་བཞག་ལ་ཀླུའི་བུ་སྐྱེ་བ་སྣ་ཚོགས་པ་ཁྲིད་དེ་མཆིས་ནས་འཚལ་ལོ། །དེ་བཞིན་དུ་གྱིས་ཤིག་དེ་ནས་སྦྲུལ་ཁས་སྡིགས་པ་དེས་མི་ཡིད་བརྟན་དུ་རུང་བའི་ལག་ཏུ་གསེར་གྱི་ཐུམ་པོ་གཏད་ནས་གླང་པོའི་ཁྱིམ་གྱི་གྲོང་ཁྱེར་དུ་སོང་ངོ་། །དེ་ནས་དེས་མཚོ་དེའི་ཁོ་ར་
[204b]
[204b.1]ཁོར་ཡུག་བརྟགས་ན་མཚན་མ་ལ་མཁས་པ་ཞིག་པས་ཀླུའི་བུ་སྐྱེ་བ་སྣ་ཚོགས་པ་དེ་ནི་ཕྱོགས་འདི་ཁོ་ན་ཉིད་ན་འདུག་གོ་སྙམ་ནས། དེ་ནས་གཏོར་མ་དང་ཡོ་བྱད་ཀྱི་ཕྱིར་སླར་སོང་ནས་བློན་པོ་རྣམས་ལ་སྨྲས་པ། བདག་ལ་གཏོར་མ་དང་ཡོ་བྱད་རྣམས་སྩོལ་ཅིག་དང་
[204b.2]ཞག་བདུན་གྱི་ཉིན་པར་ཀླུའི་བུ་དེ་ཕྲོགས་ཏེ། ཁྲིད་དེ་མཆིའོ། །སྦྲུལ་ཁས་སྡིགས་པ་དེ་ཡང་དེས་མཐོང་ནས་དེ་ནི་བདག་འཕྲོག་ཏུ་འོངས་ཏེ་ཞག་བདུན་གྱི་ཉིན་པར་བདག་ཕྲོགས་ནས་ཕ་མ་དང་བྲལ་བ་ལས་བྱུང་བའི་སྡུག་བསྔལ་ཆེན་པོ་བདག་གིས་མྱོང་བར་འགྱུར་ན་ཇི་ལྟར་
[204b.3]བྱ། སུ་ལ་སྐྱབས་བཙལ་སྙམ་པ་དང་། ཡང་མཚོ་དེ་ནས་ཧ་ཅང་ཡང་མི་རིང་བ་ཞིག་ན་རྔོན་པ་སྲན་ཅན་དང་སྤང་ལེབ་ཅན་གཉིས་གནས་ཏེ། དེ་གཉིས་མཚོ་དེའི་དྲུང་ན་གནས་བཅས་ནས་གང་དག་སྐམ་ལ་ཡོད་པའི་སྲོག་ཆགས་རི་བོང་དང་ལྡང་སྐོ་སྐ་དང་། ཕག་ལ་སོགས་
[204b.4]པ་མཚོ་དེ་ལ་འཐུང་དུ་འགྲོ་བ་དང་། གང་ཡང་ཆུ་ན་ཡོད་པ་ཉ་དང་རུ་སྦལ་དང་སྦལ་པ་ལ་སོགས་པ་བསད་ཅིང་འཚོ་བར་བྱེད་པ་ལས་དེ་ན་ཡང་སྲན་ཅན་ནི་ཤིའོ། །སྤང་ལེབ་ཅན་ནི་གསོན་ནོ། །ཀླུའི་བུ་སྐྱེ་བ་སྣ་ཚོགས་པས་བསམས་པ་རྔོན་པ་སྤང་ལེབ་ཅན་མ་གཏོགས་པ་
[204b.5]སྐྱབས་གཞན་མེད་དོ་སྙམ་ནས། དེ་ནས་མིའི་ཆ་བྱད་དུ་བྱས་ཏེ་རྔོན་པ་སྤང་ལེབ་ཅན་གྱི་དྲུང་དུ་སོང་ནས་སྨྲས་པ། ཀྱེ་ནང་རྗེ་རྒྱལ་པོ་ནོར་ཅན་གྱི་ཡུལ་འབྱོར་པ་དང་རྒྱས་པ་དང་བདེ་བ་དང་ལོ་ལེགས་པ། སྐྱེ་བོ་དང་མི་མང་པོས་གང་བ་ཞེས་བྱ་བ་ནས་འབྲས་སཱ་ལུ་དང་། བུ་
[204b.6]རམ་ཤིང་དང་བ་ལང་དང་མ་ཧེ་ཕུན་སུམ་ཚོགས་པ་ཞེས་བྱ་བའི་བར་གོང་མ་བཞིན་དུ་སྟེ། སུའི་མཐུ་ལས་གྱུར་པ་ཇི་ག་ཁྱོད་ཀྱིས་ཤེས་སམ། དེས་སྨྲས་པ་ཤེས་ཏེ་རྒྱལ་པོ་དེ་ཆོས་དང་ལྡན་པས་ཆོས་བཞིན་གྱིས་རྒྱལ་སྲིད་བྱེད་དེ་བྱམས་པའི་སེམས་དང་། ཕན་པའི་སེམས་
[204b.7]དང་བརྩེ་བའི་སེམས་ཀྱིས་ཡུལ་བསྐྱངས་པས་སོ། །དེས་སྨྲས་པ། ཇི་དེ་འབའ་ཞིག་གམ་གཞན་གྱིས་ཀྱང་ཡིན་རྔོན་པས་སྨྲས་པ། གཞན་གྱི་ཡོན་ཏན་ཞིག་ཀྱང་ཡོད་དེ། མཚོ་འདི་ན་ཀླུའི་བུ་སྐྱེ་བ་སྣ་ཚོགས་པ་ཞེས་བྱ་བ་གནས་ཏེ། དེས་དུས་དུས་སུ་ཆར་གྱི་རྒྱུན་ལེགས་པར་
[205a]
[205a.1]ཕབ་ནས་ལྷག་པར་ལོ་ཏོག་ཕུན་སུམ་ཚོགས་པར་གྱུར་ཏོ། །དེས་ན་ས་གཞི་ལྷག་པར་ལོ་ཏོག་དང་ལྡན་པས་ཡུལ་ཡང་བཟའ་བ་དང་བཏུང་བ་མོད་པར་གྱུར་ཏོ། །སྐྱེ་བ་སྣ་ཚོགས་པས་སྨྲས་པ་གལ་ཏེ་འགའ་ཞིག་གིས་ཀླུའི་བུ་དེ་ཡུལ་འདི་ནས་ཕྲོགས་
[205a.2]ན་ཀླུའི་བུ་དེ་ཅིར་འགྱུར། རུང་བར་མི་འགྱུར་ཏེ། དེ་ཕ་མ་དང་བྲལ་བ་ལས་བྱུང་བའི་སྡུག་བསྔལ་མྱོང་བར་འགྱུར་རོ། །རྒྱལ་པོ་དང་ཡུལ་མིས་ཕྲོགས་ན་དེ་ལ་ཁྱོད་ཀྱིས་ཇི་ལྟར་བྱ། སྲོག་དང་དབྲལ་བར་བྱའོ། །ཁྱོད་ཀྱིས་ཀླུའི་བུ་དེ་གང་ཡིན་པ་ཤེས་སམ་མི་ཤེས་སོ་དེ་ང་ཉིད་
[205a.3]ཡིན་ན་ལྷོ་ཕྱོགས་ལྔ་ལེན་པའི་སྦྲུལ་ཁས་སྡིགས་པ་ང་འཕྲོག་པར་བྱེད་དེ། དེ་གཏོར་མ་དང་ཡོ་བྱད་ཀྱི་ཕྱིར་སླར་སོང་ནས་ཞག་བདུན་གྱི་ཉིན་པར་འོང་བར་འགྱུར་ཏེ། འོངས་ནས་མཚོ་ངོགས་སུ་སེང་ལྡེང་གི་ཕུར་པ་གྲྭ་བཞིར་བཙུགས་ལ་ཚོན་སྐུད་སྣ་ཚོགས་ཀྱིས་བྲེས་ཏེ་གསང་སྔགས་
[205a.4]རྗོད་པར་བྱེད་ཀྱིས། དེ་ནས་ཧ་ཅང་ཡང་མི་རིང་བ་ཞིག་ཏུ་ཁྱོད་མི་མངོན་པར་འདུག་ལ། གང་གི་ཚེ་དེས་ཆོ་ག་དེ་ལྟ་བུ་བྱས་པར་གྱུར་པ་དེའི་ཚེ་མཚོའི་ནང་གི་ཆུ་ཁོལ་ཞིང་ལུད་པར་འགྱུར་ཏེ་ང་ཡང་འབྱུང་གིས་དེའི་ཚེ་ཁྱོད་ཀྱིས་སྦྲུལ་ཁས་སྡིགས་དེའི་གནད་དུ་མདས་སྣུན་ལ་དེ་མ་ཐག་
[205a.5]ཏུ་དྲུང་དུ་སོང་སྟེ་གསང་སྔགས་སླར་སྡུས་ཤིག །མ་བསྡུས་ན་ཁྱོད་ཀྱི་མགོ་དྲུང་ནས་བཅད་དེ་ས་ལ་བོར་རོ་རེ་ཞེས་སྨྲོས་ཤིག །གལ་ཏེ་དེས་གསང་སྔགས་རྣམས་མ་བསྡུས་པར་སྲོག་དང་བྲལ་ཏེ་ཤིན་ནི་ཁོ་བོ་ཇི་སྲིད་འཚོའི་བར་དུ་གསང་སྔགས་ཀྱི་ཞགས་པས་བཅིངས་
[205a.6]པར་འགྱུར་རོ། །རྔོན་པས་སྨྲས་པ། གལ་ཏེ་ཁྱོད་གཅིག་པུ་ལ་ཕན་ཐོགས་ན་ཡང་དེ་བཞིན་དུ་ཁོ་བོ་ཁོ་ནས་བྱ་ན་ཡུལ་མཐའ་དག་ལ་ཕན་ན་ལྟ་སྨོས་ཀྱང་ཅི་དགོས་ཏེ། ཁོ་བོས་སྐྱབས་བྱས་སོང་ཤིག །དེ་ནས་ཀླུའི་བུ་དེས་དེ་ལ་དབེན་པའི་ཕྱོགས་ཤིག་བསྟན་ནས། 
[205a.7]ཇི་ཙམ་ན་རྔོན་པ་དེ་ཞག་བདུན་གྱི་ཉིན་པར་ཕྱོགས་དབེན་པར་བདག་ཉིད་གབ་སྟེ་འདུག་པ་དང་། སྦྲུལ་ཁས་སྡིགས་པ་དེ་ཡང་འོངས་ནས་གཏོར་མ་དང་ཡོ་བྱད་ཀྱི་ཆོ་ག་བྱ་བར་རྩོམ་སྟེ། དེ་ཕྱོགས་བཞིར་སེང་ལྡེང་གི་ཕུར་བུ་བཞི་བཙུགས། ཚོན་སྐུད་སྣ་ཚོགས་ཀྱིས་
[205b]
[205b.1]བྲེས་ཏེ་གསང་སྔགས་བརྗོད་དོ། །དེ་ནས་ཆུ་དེ་ཁོལ་དུ་ཆ་བ་དང་རྔོན་པས་གནད་དུ་མདས་བསྣུན་ནས་རལ་གྲི་ཤུབས་ནས་ཕྱུང་སྟེ་སྨྲས་པ། ཁྱོད་ཀྱིས་ངེད་ཀྱི་ཡུལ་ན་གནས་པའི་ཀླུའི་བུ་གསང་སྔགས་ཀྱིས་དབྲོག་གམ། གསང་སྔགས་སླར་སྡུས་ཤིག་མ་བསྡུས་ན་
[205b.2]ཁྱོད་ཀྱི་མགོ་དྲུང་ནས་བཅད་དེ་ས་ལ་བོར་ར་རེ་དེ་ནས་སྦྲུལ་ཁས་སྡིགས་པ་སྡུག་བསྔལ་ཉམས་སུ་མྱོང་བས་ཉམ་ཐག་ཅིང་འཆི་བའི་འཇིགས་པས་སྐྲག་ནས་གསང་སྔགས་བརྟུལ་བ་དང་། རྔོན་པས་དེ་མ་ཐག་ཏུ་དེ་བསད་དོ། །དེ་ནས་ཀླུའི་བུ་གསང་སྔགས་ཀྱི་ཞགས་པས་
[205b.3]བཅིངས་པ་ལས་ཐར་ཏེ་མཚོ་ནས་བྱུང་ནས་རྔོན་པ་ལ་འཁྱུད་དེ་འདི་སྐད་ཅེས་སྨྲས་སོ། །ཁྱོད་ནི་ཁོ་བོའི་མ་ཡིན་ལ་ཁྱོད་ནི་ཁོ་བོའི་ཕ་ཡིན་ཏེ། འདི་ལྟར་ཁྱོད་ལ་བརྟེན་པས་ཁོ་བོ་ཕ་མ་དང་བྲལ་བ་ལས་བྱུང་བའི་སྡུག་བསྔལ་མ་སྐྱེས་སོ། །ཚུར་ཤོག་གནས་སུ་འདོང་ངོ་ཞེས་
[205b.4]དེས་དེ་གནས་སུ་ཁྲིད་དེ་སོང་ནས་བཟའ་བ་དང་བཏུང་བ་རྣམ་པ་སྣ་ཚོགས་ཀྱིས་ཚིམ་པར་བྱས་ཏེ། རིན་པོ་ཆེ་དག་བསྟབས་ནས་མ་དང་ཕ་ལ་སྨྲས་པ། ཡབ་ཡུམ་འདི་ནི་བདག་གི་སྙིང་དུ་སྡུག་པ་སྐྱབས་དང་གཉེན་དུ་གྱུར་པ་ལགས་ཏེ། འདིའི་མཐུས་བདག་ཁྱེད་དང་ལྷན་ཅིག་
[205b.5]པ་ལས་བྲལ་བར་མ་གྱུར་ཏོ། །དེ་དག་གིས་ཀྱང་དེ་ལ་དམ་པ་སྦྱིན་པར་བྱེད་དེ། རིན་པོ་ཆེ་རྣམ་པ་སྣ་ཚོགས་བྱིན་ནས་དེས་དེ་རྣམས་ཁྱེར་ཏེ་མཚོ་དེ་ནས་བྱུང་ངོ་། །མཚོ་དེ་དང་ཧ་ཅང་མི་རིང་བ་ཞིག་ན་བསྟི་གནས་མེ་ཏོག་དང་འབྲས་བུ་ཕུན་སུམ་ཚོགས་པ་བྱ་སྣ་ཚོགས་སྐད་
[205b.6]འབྱིན་པ་ཞིག་ཡོད་དེ། དེ་ན་དྲང་སྲོང་བྱམས་པ་དང་སྙིང་རྗེའི་བདག་ཉིད་ཅན། སེམས་ཅན་རྣམས་ལ་སྡུག་པར་འཛིན་པ་ཞིག་གནས་སོ། །དེ་ནས་རྔོན་པ་དེ་དྲང་སྲོང་དེའི་དྲུང་དུ་དུས་གསུམ་དུ་འགྲོ་བར་རྩོམ་ཞིང་། དེ་ལ་ཀླུའི་བུ་སྐྱེ་བ་སྣ་ཚོགས་པ་དང་ལྷན་ཅིག་ཇི་ལྟར་གྱུར་པ་དེ་དག་
[205b.7]ཐམས་ཅད་རྒྱས་པར་སྨྲས་སོ། །དེ་ནས་དྲང་སྲོང་དེས་སྨྲས་པ། ཁྱོད་ལ་རིན་པོ་ཆེ་དང་གསེར་ཅི་དགོས། དེའི་གནས་ན་དོན་ཡོད་པ་ཞེས་བྱ་བའི་ཞགས་པ་ཡོད་ཀྱིས་དེ་སློངས་ཤིག །དེ་ནས་རྔོན་པ་དེ་དོན་ཡོད་པའི་ཞགས་པ་ལ་ཆགས་པ་སྐྱེས་ནས་དྲང་སྲོང་གི་ཚིག་མཉན་ཏེ་སླར་ཀླུའི་
[206a]
[206a.1]གནས་སུ་སོང་བ་དང་། དེ་ནས་ཇི་ཙམ་ན་ཀླུའི་ཁང་པའི་སྒོ་ན་དོན་ཡོད་པའི་ཞགས་པ་དེ་མཐོང་ནས་དེ་འདི་སྙམ་དུ་སེམས་ཏེ། བདག་འདོད་པའི་དོན་ཡོད་པའི་ཞགས་པ་གང་ཡིན་པ་དེ་ནི་འདི་ཁོ་ན་ཡིན་ནོ་སྙམ་ནས་ཀླུའི་གནས་སུ་ཞུགས་སོ། །དེ་ནས་ཀླུའི་བུ་སྐྱེ་བ་
[206a.2]སྣ་ཚོགས་པ་དང་། ཀླུ་གཞན་རྣམས་ཀྱིས་ཡང་དག་པར་དགའ་བ་དང་། མགུ་བ་དག་བྱས་ནས་རིན་པོ་ཆེ་དག་བསྟབས་པ་དང་། དེས་སྨྲས་པ། ཁོ་བོ་ལ་རིན་པོ་ཆེ་མི་དགོས་ཀྱི། འོན་ཀྱང་དོན་ཡོད་པའི་ཞགས་པ་འདི་ཁོ་བོ་ལ་བྱིན་ཅིག །སྐྱེ་བ་སྣ་ཚོགས་པས་སྨྲས་པ། ཁྱོད་
[206a.3]ལ་འདི་ཅི་དགོས་ཁོ་བོ་ཅག་ལ་ནི་དགོས་རབ་སྟེ། གང་གི་ཚེ་ནམ་མཁའ་ལྡིང་གིས་གནོད་པ་བྱས་པ་དེའི་ཚེ་འདིས་ཁོ་བོ་ཅག་བསྲུང་བར་འགྱུར་རོ། །རྔོན་པས་སྨྲས་པ། ཁྱེད་ཅག་ལ་ནི་ནམ་མཁའ་ལྡིང་གི་གནོད་པ་ལན་འགའ་ཞིག་འབྱུང་བ་ན་འདི་དགོས་ཀྱི། ཁོ་བོ་ལ་ནི་དུས་ཀུན་
[206a.4]དུ་དགོས་ཀྱིས་གལ་ཏེ་ལེགས་པ་བྱས་པ་དང་ཕན་བཏགས་པ་དྲན་པ་ལྟ་ན་བྱིན་ཅིག །ཀླུའི་བུ་སྐྱེ་བ་སྣ་ཚོགས་པ་འདི་སྙམ་དུ་སེམས་ཏེ། འདིས་བདག་ལ་ཕན་ཆེར་བཏགས་ཀྱིས་ཕ་མ་ལ་བརྟགས་ཏེ་སྦྱིན་ནོ་སྙམ་ནས་དེས་ཕ་དང་མ་ལ་བརྟགས་ཏེ་ཞགས་པ་དེ་བྱིན་ནོ། །དེ་ནས་རྔོན་
[206a.5]པ་དེས་བདག་ཐོབ་པ་བཞིན་དུ་བདེ་བ་དང་ཡིད་བདེ་བས་ཚིམ་ནས། དོན་ཡོད་པའི་ཞགས་པ་ཁྱེར་ཏེ་ཀླུའི་གནས་ནས་བྱུང་ནས་རང་གི་ཁྱིམ་དུ་སོང་ངོ་། །ཇི་ཙམ་དུས་གཞན་ཞིག་ན་རྒྱལ་པོ་ནོར་ཅན་བཙུན་མོ་དང་ལྷན་ཅིག་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་དོ། །
[206a.6]དེ་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་ཕོ་ཡང་མེད། བུ་མོ་ཡང་མེད་ནས་ལག་པ་ལ་འགྲམ་པ་གཏད་དེ་བདག་གི་ཁྱིམ་དུ་ནོར་རྫས་འདི་སྙེད་ཅིག་བསགས་ཀྱང་བདག་ལ་བུ་ཕོ་ཡང་མེད། བུ་མོ་ཡང་མེད་པས་བདག་འདས་ན་བདག་གི་གདུང་རྒྱུད་
[206a.7]འཆད་ཅིང་ཡུལ་འཆོར་བ་དང་། བདོག་པ་རིལ་ཡང་རྒྱལ་པོ་གཞན་གྱིས་དབང་བྱེད་པར་འགྱུར་རོ་སྙམ་ནས། སེམས་ཁོང་དུ་ཆུད་ཅིང་འདུག་པ་དང་དེ་ལ་དགེ་སྦྱོང་དང་། བྲམ་ཟེ་དང་། གྲོགས་པོ་དང་། མཛའ་བཤེས་དང་། ཉེ་དུ་རྣམས་ཀྱིས་སྨྲས་པ། ལྷ་ཅིའི་སླད་དུ་
[206b]
[206b.1]ཐུགས་མི་དགྱེས། དེས་སྐབས་དེ་དེ་རྣམས་ལ་རྒྱས་པར་སྨྲས་པ་དང་། དེ་རྣམས་ཀྱིས་སྨྲས་པ། ལྷ་རྣམས་ལ་གསོལ་བ་མཛོད་ཅིག་དང་། ཁྱོད་ལ་སྲས་མཆིས་པར་འགྱུར་རོ། །དེ་བུ་མེད་དེ་བུ་མངོན་པར་འདོད་པས་ཞི་བ་དང་ཆུ་ལྷ་དང་། ལུས་ངན་དང་ནོར་ལྷ་ལ་སོགས་པ་ལ་
[206b.2]གསོལ་བ་འདེབས་ཤིང་། ལྷའི་བྱེ་བྲག་གཞན་ཡང་འདི་ལྟ་སྟེ། ཀུན་དགའ་ར་བའི་ལྷ་དག་དང་། ནགས་ཚལ་གྱི་ལྷ་དག་དང་བཞི་མདོའི་ལྷ་དག་དང་། སུམ་མདོའི་ལྷ་དག་དང་། གཏོར་མ་ལེན་པའི་ལྷ་དག་དང་། ལྷན་ཅིག་སྐྱེས་པ་དང་ཆོས་མཐུན་པ་དག་དང་། རྟག་ཏུ་རྗེས་སུ་
[206b.3]འབྲང་བའི་ལྷ་དག་ལ་ཡང་གསོལ་བ་འདེབས་སོ། །འཇིག་རྟེན་ན་གང་གསོལ་བ་འདེབས་པའི་རྒྱུ་ལས་བུ་ཕོ་དང་བུ་མོ་དག་སྐྱེའོ་ཞེས་བྱ་བའི་གཏམ་དེ་ལྟ་བུ་ཡོད་དེ། དེ་ནི་དེ་ལྟ་བུ་མ་ཡིན་ཏེ། གལ་ཏེ་དེ་ལྟར་འགྱུར་དུ་ཟིན་ན་རེ་རེ་ལ་ཡང་འདི་ལྟ་སྟེ་དཔེར་ན་འཁོར་ལོས་སྒྱུར་བའི་རྒྱལ་པོ་
[206b.4]བཞིན་དུ་བུ་སྟོང་སྟོང་ཡོད་པར་འགྱུར་རོ། །འོན་ཀྱང་གནས་གསུམ་པོ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་ཏེ། གསུམ་པོ་དེ་དག་གང་ཞེ་ན་ཕ་དང་མ་དག་ཆགས་པར་གྱུར་ཅིང་འདུས་པ་དང་། མ་དུས་ལ་བབ་ཅིང་ཟླ་མཚན་དང་ལྡན་པ་དང་། དྲི་ཟ་ཉེ་བར་
[206b.5]གནས་ཤིང་འཇུག་འདོད་པ་སྟེ། གནས་གསུམ་པོ་དེ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་རོ། །དེ་དེ་ལྟར་གསོལ་བ་འདེབས་པ་ལྷུར་ལེན་ཅིང་འདུག་པ་ན། བསྐལ་པ་བཟང་པོའི་བྱང་ཆུབ་སེམས་དཔའ་ཞིག་བཙུན་མོ་དམ་པ་དེའི་མངལ་དུ་ཞུགས་སོ། །
[206b.6]བུད་མེད་མཁས་པའི་རང་བཞིན་ཅན་ཁ་ཅིག་ལ་མ་འདྲེས་པའི་ཆོས་ལྔ་ཡོད་དེ། ལྔ་གང་ཞེ་ན། སྐྱེས་པ་ཆགས་པར་གྱུར་པ་ཤེས་ཤིང་ཆགས་པ་དང་བྲལ་བ་ཤེས་པ་དང་། དུས་ཤེས་ཤིང་ཟླ་མཚན་ཤེས་པ་དང་། མངལ་དུ་ཞུགས་པ་ཤེས་པ་དང་། གང་ལས་མངལ་དུ་ཞུགས་
[206b.7]པ་དེ་ཡང་ཤེས་པ་དང་། ཁྱེའུ་ཤེས་ཤིང་བུ་མོ་ཤེས་པ་སྟེ་གལ་ཏེ་ཁྱེའུ་ཡིན་ན་དཀུ་གཡས་པར་རྟེན་ཅིང་འདུག་ལ་གལ་ཏེ་བུ་མོ་ཡིན་ན། དཀུ་གཡོན་པར་རྟེན་ཅིང་འདུག་གོ། །དེ་ཡིད་དགའ་ཞིང་ཡིད་དགའ་ནས་ཁྱོ་ལ་སྨྲས་པ། རྗེའི་སྲས་བདག་ལ་སེམས་ཅན་ཞུགས་པར་གྱུར་
[207a]
[207a.1]པ་ནི་འདི་ལྟར་བདག་གི་དཀུ་གཡས་པར་རྟེན་ཅིང་མཆིས་པ་ལས་ན་ངེས་པར་ཁྱེའུར་འགྱུར་གྱིས་དགྱེས་པ་བསྐྱེད་དུ་གསོལ། དེ་ཡང་ཡིད་དགའ་ཞིང་དགའ་ནས་རོ་སྟོད་བསྲང་སྟེ་ལག་པ་གཡས་པ་བརྐྱང་ནས་འདི་སྐད་ཅེས། ཁོ་བོ་ཡུན་རིང་པོ་ནས་མངོན་པར་འདོད་
[207a.2]པ་བུའི་ངོ་མཐོང་བ་དང་། ཁོ་བོ་དང་མཐུན་པར་སྐྱེ་ཞིང་མི་མཐུན་པར་མི་སྐྱེ་བ་དང་། ཁོ་བོའི་བྱ་བ་དག་བྱེད་པ་དང་། གསོས་པས་ཕྱིར་གསོ་བ་དང་། བགོ་སྐལ་ལ་སྤྱོད་པ་དང་། ཁོ་བོའི་རིགས་རྒྱུད་ཡུན་རིང་དུ་གནས་པར་སྒྲུབ་པ་དང་། བདག་ཅག་ཤི་ཞིང་དུས་ལ་བབ་པ་
[207a.3]དག་ལ་ཉུང་ངུའམ་མང་པོ་ཡང་རུང་བའི་སྦྱིན་པ་དག་བྱིན། བསོད་ནམས་དག་བྱས་ནས་འདི་དེ་གཉིས་གང་དུ་སྐྱེས་པ་དེར་འགྲོ་ཞིང་རྗེས་སུ་འགྲོ་བར་གྱུར་ཅིག་ཅེས་མིང་གིས་ཡོན་བསྔོ་བ་བྱེད་པར་གྱུར་ཅིག །ཅེས་ཆེད་དུ་བརྗོད་པ་ཆེད་དུ་རྗོད་པར་བྱེད་དོ། །དེ་ལ་སེམས་ཅན་ཞུགས་པར་
[207a.4]རིག་ནས་འདི་ལྟ་སྟེ་མངལ་ན་གནས་པ་ཡོངས་སུ་སྨིན་པར་བྱ་བའི་ཕྱིར་སྟེང་གི་ཁང་བཟངས་ཀྱི་གཞིར་གྲང་བ་ན་གྲང་བའི་ཡོ་བྱད་དག་དང་། དྲོ་བ་ན་དྲོ་བའི་ཡོ་བྱད་དག་དང་། སྨན་པས་བསྟན་པའི་ཟས་ཧ་ཅང་མི་ཁ་བ་དང་ཧ་ཅང་མི་སྐྱུར་བ་དང་ཧ་ཅང་ལན་ཚྭ་མི་ཆེ་བ་དང་ཧ་ཅང་མི་
[207a.5]མངར་བ་དང་ཧ་ཅང་མི་ཚ་བ་དང་། ཧ་ཅང་མི་བསྐ་བ་དང་། ཁ་བ་དང་སྐྱུར་བ་དང་། ལན་ཚྭ་དང་མངར་བ་དང་ཚ་བ་དང་། བསྐ་བ་སྤངས་པའི་ཟས་དག་དང་དོ་ཤལ་དང་སེ་མོ་དོ་དང་། རྒྱན་གྱིས་བཀླུབས་པའི་ལུས་ལྷའི་བུ་མོ་དགའ་བའི་ཚལ་ན་རྣམ་པར་སྤྱོད་པ་ལྟ་བུ་དང་། ཁྲི་ནས་
[207a.6]ཁྲིར་དང་ཁྲིའུ་ནས་ཁྲིའུར་དང་། ཤོད་ཀྱིས་གཞིར་མི་འབབ་པ་དང་། དེས་སྒྲ་ཡིད་དུ་མི་འོང་བ་ཅུང་ཟད་ཀྱང་མི་ཐོས་པར་ཉམ་བག་ཏུ་བཞག་གོ། །དེ་ཟླ་བ་བརྒྱད་དམ་དགུ་འདས་པ་དང་ཁྱེའུ་གཟུགས་བཟང་བ་བལྟ་ན་སྡུག་པ། མཛེས་པ་གསལ་བ་གསེར་གྱི་མདོག་
[207a.7]འདྲ་བ། མགོ་གདུགས་ལྟར་འདུག་པ་ལག་པ་རིང་བ་དཔྲལ་བའི་དབྱེས་ཆེ་བ་སྨིན་མ་འཇར་པ། སྣའི་གཟངས་མཐོ་བ། ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ། །དེ་བཙས་པ་ན་ཀུན་དགའ་བར་འགྱུར་བའི་རྔ་བརྡུངས་པ་རྒྱལ་པོས་ཐོས་ནས་
[207b]
[207b.1]སྨྲས་པ། དེ་ཅི་ཞིག་ཡིན། བཙུན་མོ་རྣམས་ཀྱིས་རྒྱལ་པོ་ལ་སྨྲས་པ་ལྷ་དགྱེས་པ་བསྐྱེད་དུ་གསོལ། ཁྱོད་ཀྱི་སྲས་པོ་ཞིག་བལྟམ་མོ། །དེ་ནས་རྒྱལ་པོས་གྲོང་ཁྱེར་དེ་ཐམས་ཅད་རྡོ་བ་དང་གསེག་མ་དང་གྱོ་མོ་བསལ་ཏེ་བྱི་དོར་བྱས་ནས་ཙན་དན་གྱི་ཆུས་ཆག་ཆག་བཏབ། 
[207b.2]རྒྱལ་མཚན་དང་བ་དན་བསྒྲེང་། ཤིན་ཏུ་དྲི་ཞིམ་པོའི་པོག་པོར་དག་བཤམས། མེ་ཏོག་སིལ་མ་སྣ་ཚོགས་ཀྱིས་དགའ་དགའ་ལྟར་བཀྲམ་སྟེ། བསྒོ་བ་དགེ་སྦྱོང་དང་བྲམ་ཟེ་དང་བཀྲེན་པ་དང་། ཕོངས་པ་རྣམས་ལ་སྦྱིན་པ་བྱིན་ཅིག །བཙོན་ཐམས་ཅད་ཁྱེ་ཤིག །དེའི་ཕྱིར་
[207b.3]ཉི་མ་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་ཁྱེའུའི་མིང་ཅིར་གདགས་ཞེས་མིང་འདོགས་པར་བྱེད་པ་ན། བློན་པོ་རྣམས་ཀྱིས་སྨྲས་པ། ཁྱེའུ་འདི་རྒྱལ་པོ་ནོར་ཅན་གྱི་སྲས་ལགས་པས་ཁྱེའུའི་མིང་ནོར་བཟངས་སུ་གདགས་སོ་ཞེས་དེའི་མིང་ནོར་བཟངས་
[207b.4]ཞེས་བྱ་བར་བཏགས་སོ། །ཁྱེའུ་ནོར་བཟངས་མ་མ་བརྒྱད་པོ་པང་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་དྲི་མ་འཕྱི་བའི་མ་མ་གཉིས་དང་། རྩེན་གྲོགས་ཀྱི་མ་མ་གཉིས་ལ་རྗེས་སུ་གཏད་དེ། དེ་མ་མ་བརྒྱད་པོ་དག་གིས་འོ་མ་དང་ཞོ་དང་མར་དང་ཞུན་མར་
[207b.5]དང་། མར་གྱི་ཉིང་ཁུ་དང་གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིང་བར་བྱེད་སྐྱེད་པར་བྱེད་ཅིང་རྫིང་ན་གནས་པའི་པད་མ་བཞིན་དུ་མྱུར་དུ་སྐྱེད་པར་བྱེད་དོ། །གང་གི་ཚེ་ཆེན་པོར་གྱུར་པ་དེའི་ཚེ་ཡི་གེ་སློབ་ཏུ་བཅུག་སྟེ་ཞེས་བྱ་བ་ནས། བརྟག་པ་བརྒྱད་དང་དབྱེ་
[207b.6]བ་དང་། བཀླག་པ་ལ་མཁས་པ་དང་། སྤྱོད་པ་གསལ་བར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །དེ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ལྗོངས་ཀྱི་དབང་ཕྱུག་དང་མཐུ་དང་བརྩོན་འགྲུས་ཐོབ་པ། ས་ཆེན་པོའི་དཀྱིལ་འཁོར་འདི་མངོན་པར་རྒྱལ་བར་བྱས་ཏེ་
[207b.7]གནས་པ་རྣམས་ཀྱི་བཟོའི་གནས་དང་། ལས་ཀྱི་གནས་ཞེས་བྱ་བ་ནས། གནས་ལྔ་ལ་བྱང་བར་གྱུར་ཏོ། །ཞེས་བྱ་བའི་བར་གོང་མ་བཞིན་ཏེ། དེའི་ཕས་ཆུང་མ་གསུམ་པོ་ཆེན་མ་དང་འབྲིང་མ་དང་། ཆུན་མ་དག་བཞག་ཅིང་གནས་པའི་ཁང་པ་རྣམ་པ་གསུམ་པོ་དགུན་གྱི་
[208a]
[208a.1]དང་། དཔྱིད་ཀྱི་དང་དབྱར་གྱི་རྣམས་བརྩིགས་ནས། སྐྱེད་མོས་ཚལ་རྣམ་པ་གསུམ་པོ་དགུན་གྱི་དང་། དཔྱིད་ཀྱི་དང་དབྱར་གྱི་དག་བཙུགས་སོ། །དེ་ནས་གཞོན་ནུ་ནོར་བཟངས་སྟེང་གི་ཁང་བཟངས་ཀྱི་གཞི་ལ་སྐྱེས་པ་མེད་པར་སོང་ནས་སིལ་སྙན་རྣམས་
[208a.2]ཀྱིས་རྩེ་བར་བྱེད། དགའ་བར་བྱེད་དགའ་མགུར་སྤྱོད་པར་བྱེད་དོ། །ཇི་ཙམ་དུས་གཞན་ཞིག་ན་རྔོན་པ་སྤང་ལེབ་ཅན་རི་དགས་ཚོལ་ཞིང་དེ་དང་དེ་དག་ཏུ་རྒྱུ་བ་ན་རི་བོ་གཞན་ཞིག་ལ་ཕྱིན་པ་དང་། དེས་རི་བོ་དེའི་ཤོད་ན་དྲང་སྲོང་གི་བསྟི་གནས་མེ་ཏོག་དང་འབྲས་བུ་ཕུན་སུམ་ཚོགས་པ། 
[208a.3]བྱ་སྣ་ཚོགས་རྒྱུ་བ་དེ་ན་མཚོ་ཆེན་པོ་ཨུཏྤ་ལ་དང་། ཀུ་མུ་ད་དང་། པད་མ་དཀར་པོས་ཡོག་པ། ངང་པ་དང་། བྱ་ཀཱ་རཎྜ་བ་དང་། ངུར་པས་མཛེས་པ་དེ་མཐོང་ནས་དེ་བསྟི་གནས་དེར་འཁྱམ་པར་བརྩམས་པ་ལས། ཇི་ཙམ་ན་དྲང་སྲོང་སྐྲ་དང་། ཁ་སྤུ་དང་། སེན་མོ་དང་། སྤུ་རྣམས་རིང་
[208a.4]བ། ལུས་རླུང་དང་ཚ་བས་གདུངས་པ། ཤིང་གོས་གྱོན་པ་ཞིག་ཤིང་གི་དྲུང་དུ་གནས་བཅས་ཏེ་རྩྭའི་སྤྱིལ་བུ་ན་འདུག་པ་མཐོང་ངོ་། །མཐོང་ནས་ཀྱང་རྐང་པ་ལ་མགོ་བོས་ཕྱག་བྱས་ཏེ་ཐལ་མོ་སྦྱར་ནས་དྲིས་པ། ལེགས་ལྡན་ཕྱོགས་འདིར་ཁྱོད་བཞུགས་ནས་ཡུན་ཇི་སྲིད་ཅིག་ལགས་
[208a.5]ལོ་བཞི་བཅུ་ལོན་ནོ། །ཁྱོད་ཀྱིས་ཡུན་དེ་སྲིད་ཅིག་ཏུ་ཕྱོགས་འདིར་ལོན་ན་ངོ་མཚར་རྨད་དུ་བྱུང་བའི་ཆོས་འགའ་ལྟ་གཟིགས་པའམ་གསན་པ་ལྟ་མཆིས་སམ། དྲང་སྲོང་ཞི་བའི་བདག་ཉིད་དེས་དལ་བུ་དལ་བུས་སྨྲས་པ། བཞིན་བཟངས་ཁྱོད་ཀྱིས་མཚོ་འདི་མཐོང་ངམ། ལེགས་
[208a.6]ལྡན་མཐོང་ལགས་སོ། །འདི་ནི་ཚངས་པ་འདུ་བའི་རྫིང་ཞེས་བྱ་སྟེ། ཨུཏྤ་ལ་དང་། ཀུ་མུ་ད་དང་། པད་མ་དཀར་པོས་གང་བ། བྱ་སྣ་ཚོགས་ཀྱི་ཚོགས་ཀྱིས་བསྟེན་པ། ཁ་བ་དང་དངུལ་དང་བ་མོའི་མདོག་ལྟ་བུའི་ཆུས་ཤིན་ཏུ་གང་བ། ཤིན་ཏུ་དྲི་ཞིམ་པའི་མེ་ཏོག་གིས་བསྐོར་བའི་ཆུའི་
[208a.7]རྫིང་འདིར་ཚེས་བཅྭ་ལྔ་ལ་མིའམ་ཅིའི་རྒྱལ་པོ་ལྗོན་པའི་བུ་མོ་ཡིད་འཕྲོག་མ་ཞེས་བྱ་བ་མིའམ་ཅི་མོ་ལྔ་བརྒྱས་ཡོངས་སུ་བསྐོར་ནས་མགོ་ཁྲུས་དང་བསྐུ་མཉེ་སྣ་ཚོགས་དང་འོངས་ནས་ཁྲུས་བྱེད་དོ། །དེ་ཁྲུས་བྱེད་པའི་ཚེ་བྲོ་གར་དང་། གླུ་དང་རོལ་མོའི་སྒྲ་སྙན་པས་བྱ་དང་རི་དགས་
[208b]
[208b.1]རྣམས་ཀྱང་ཡིད་འཕྲོག་པར་བྱེད་དོ། །ཁོ་བོ་ཡང་དེའི་སྒྲ་ཐོས་ནས་དགའ་བ་དང་། ཡིད་བདེ་བ་ཆེན་པོས་ཞག་བདུན་འདའ་བར་བྱེད་དེ། བཞིན་བཟངས་ཁོ་བོས་ངོ་མཚར་རྨད་དུ་བྱུང་བ་འདི་མཐོང་ངོ་། །དེ་ནས་རྔོན་པ་སྤང་ལེབ་ཅན་འདི་སྙམ་དུ་སེམས་ཏེ། བདག་གིས་ཀླུ་ལས་དོན་
[208b.2]ཡོད་པའི་ཞགས་པ་ཐོབ་པ་སྟེས་ཏེ། དེ་མིའམ་ཅིའི་བུ་མོ་ཡིད་འཕྲོག་མ་ལ་གདབ་བོ་སྙམ་ནས། དེས་དུས་གཞན་ཞིག་ན་ཚེས་བཅྭ་ལྔ་ལ་དོན་ཡོད་པའི་ཞགས་པ་ཁྱེར་ཏེ་མཚོ་འགྲམ་དང་ཉེ་བར་མེ་ཏོག་དང་། འབྲས་བུ་དང་། ལོ་མ་ཚང་ཚིང་ཞིག་ཏུ་འཁྲས་ནས་གཅིག་ཏུ་བསྒྲིམ་
[208b.3]པས་བྱ་ར་བྱེད་ཅིང་འདུག་གོ། །ཅི་ཙམ་ན་ཡིད་འཕྲོག་མ་མིའམ་ཅི་མོ་ལྔ་བརྒྱས་ཡོངས་སུ་བསྐོར་ཏེ། དེ་འདྲ་བའི་འབྱོར་པ་ཉིད་ཀྱིས་ཚངས་པ་འདུ་བའི་རྫིང་དུ་ཁྲུས་ཀྱི་ཕྱིར་ཞུགས་པ་དང་། རྔོན་པ་སྤང་ལེབ་ཅན་གྱིས་དེ་མ་ཐག་ཏུ་དོན་ཡོད་པའི་ཞགས་པ་བཏབ་པ་ལས། དེས་
[208b.4]མིའམ་ཅི་མོ་ཡིད་འཕྲོག་མ་ཟིན་ཏོ། །དོན་ཡོད་པའི་ཞགས་པས་ཟིན་ནས་མཚོའི་ནང་ན་མཆོང་རྒལ་ཞིང་འཇིགས་པའི་སྒྲ་ཡང་ཕྱུང་བ་དང་། མིའམ་ཅི་མོའི་ཚོགས་ལྷག་མས་དེ་ཐོས་ནས་ཕན་ཚུན་བརྒྱུགས་ཏེ་མིའམ་ཅི་མོ་ཡིད་འཕྲོག་མ་ལ་བརྟག་པར་བརྩམས་པ་ལས་བཟུང་
[208b.5]བར་མཐོང་ངོ་། །མཐོང་ནས་ཀྱང་སྐྲག་ནས་བྲོས་སོ། །རྔོན་པ་དེས་མཆོག་ཏུ་གཟུགས་བཟང་མོ་བལྟ་ན་སྡུག་པ་དེ་མཐོང་ངོ་། །མཐོང་ནས་ཀྱང་གཟུང་བའི་ཕྱིར་དྲུང་དུ་གཏུགས་པ་དང་། དེས་སྨྲས་པ། མ་རབས་ཁྱོད་ནི་ང་ལ་མ་རེག་ཤིག །ཁྱོད་ཀྱི་འདི་ནི་ཐོག་ཏུ་བབ་མ་ཡིན། །
[208b.6]ང་ནི་གཟུགས་བཟང་རྒྱལ་གྱི་འོས་ཡིན་པས། །འཛིན་པ་ལེགས་པར་འགྱུར་བ་མ་ཡིན་ནོ། །རྔོན་པས་སྨྲས་པ་གལ་ཏེ་ཁྱོད་མ་བཟུང་ན་འབྲོས་པར་འགྱུར་རོ། །དེས་སྨྲས་པ་ཁོ་མོ་མི་འབྲོས་ཀྱིས་གལ་ཏེ་ཡིད་མི་ཆེས་ན་འདིའི་མཐུས་ཁོ་མོ་སྟེང་གི་ནམ་མཁའ་ལ་འགྲོས་གཙུག་
[208b.7]གི་ནོར་བུ་འདི་ཟུང་ཤིག །རྔོན་པས་སྨྲས་པ་སུ་ཤེས་དེས་དེ་ལ་གཙུག་གི་ནོར་བུ་བྱིན་ནས་སྨྲས་པ། གཙུག་གི་ནོར་བུ་འདི་སུའི་ལག་པ་ན་གནས་པ་དེའི་དབང་དུ་ཁོ་མོ་འགྱུར་རོ། །དེ་ནས་རྔོན་པས་ནོར་བུ་དེ་བླངས་ཏེ་ཞགས་པས་བཅིངས་བཞིན་དུ་ཁྲིད་དེ་སོང་ངོ་། །དེའི་ཚེ་
[209a]
[209a.1]གཞོན་ནུ་ནོར་བཟངས་རི་དགས་འཆོར་དུ་ཆས་པ་དང་། རྔོན་པ་དེས་གཞོན་ནུ་ནོར་བཟངས་གཟུགས་བཟང་བ་མཛེས་པ་བལྟ་ན་སྡུག་པ་མཐོང་ངོ་། །མཐོང་ནས་ཀྱང་དེ་འདི་སྙམ་དུ་སེམས་ཏེ། འདི་ནི་རྒྱལ་བུ་གཞོན་ནུ་ཡིན་ལ། འདི་ཡང་མཆོག་ཏུ་གཟུགས་བཟང་
[209a.2]མོ་བལྟ་ན་སྡུག་པ་ཡིན་ཏེ། གལ་ཏེ་འདི་མཐོང་ན་བཙན་ཐབས་སུ་ཁྱེར་བར་འགྱུར་གྱིས། མ་ལ་བདག་གིས་འདི་སྐྱེས་ཀྱི་ཚུལ་དུ་བདག་ཉིད་ཀྱིས་དབུལ་ལོ་སྙམ་ནས། དེ་ནས་དེ་ཞགས་པས་བཅིངས་བཞིན་རྒྱལ་བུ་གཞོན་ནུ་ནོར་བཟངས་གང་ན་བ་དེར་ཁྲིད་དེ་སོང་ནས་ཕྱིན་པ་
[209a.3]དང་རྐང་པ་གཉིས་ལ་གཏུགས་ཏེ་སྨྲས་པ། ལྷ་བདག་གིས་བུད་མེད་རིན་པོ་ཆེ་འདི་སྐྱེས་སུ་འཚལ་ཏེ་མཆིས་ན་བཞེས་སུ་གསོལ། རྒྱལ་བུ་གཞོན་ནུ་ནོར་བཟངས་ཀྱིས་མིའམ་ཅི་མོ་ཡིད་འཕྲོག་མ་གཟུགས་བཟང་མོ་བལྟ་ན་སྡུག་པ་མཛེས་པ། ཁ་དོག་རྒྱས་པ་མཆོག་དང་ལྡན་
[209a.4]པ། ཡོན་ཏན་ཐམས་ཅད་འདུས་པ། བུད་མེད་ཀྱི་མཚན་བཅྭ་བརྒྱད་ཀྱིས་བརྒྱན་པ། ཡུལ་གྱི་མི་བས་བཟང་བ། ནུ་མ་གསེར་གྱི་བུམ་པ་དང་རུ་སྦལ་ལྟར་རྒྱས་ཞིང་རློ་བ་དང་། མཁྲང་ཞིང་མཁྲེགས་པས་ཤིན་ཏུ་ལེགས་པར་ཟླུམ་པ་ལྡེམ་པ། མིག་མཐོན་མཐིང་ལ་
[209a.5]རྩ་དམར་ཞིང་དཀྱུས་རིང་ལ་པད་མ་གཞོན་ནུ་འདྲ་བ། སྣའི་གཟངས་རིང་ཞིང་མཐོ་བ། མ་མཆུ་བྱི་རུ་དང་ནོར་བུ་དང་རིན་པོ་ཆེ་དང་། བིམ་པའི་འབྲས་བུའི་དབྱིབས་འདྲ་བ། འགྲམ་པ་མ་རྙོངས་ཤིང་ཡོངས་སུ་རྒྱས་པ། མཁུར་ཚོས་ལྷག་པར་དགའ་བར་བྱེད་པའི་རི་མོའི་ཐིག་ལེ་ཅན། 
[209a.6]སྨིན་མ་རིམ་གྱིས་མཛེས་ཤིང་འཇར་ལ་བུང་བའི་ཚོགས་ལྟར་གནག་པ། དཔུང་པ་ཟླ་བ་ཉ་བ་དྲི་མ་མེད་པ་ལྟར་རྒྱས་ལ་རིང་བ། ལྟོ་གཉེར་མ་ཟབ་མོ་གསུམ་དང་ལྡན་ཞིང་ཡིད་ཙམ་རྙོང་བ། ནུ་མའི་གཡུར་གྱིས་རོ་སྟོད་བགས་ཀྱིས་འདུད་ལ། དཀུ་ཤིང་རྟའི་ཡན་ལག་ལྟར་དབྱིབས་
[209a.7]ཤིན་ཏུ་མཛེས་པ། ལག་པ་ཆུ་ཤིང་གི་སྙིང་པོ་འདྲ་བ་བརླ་བྱིན་གྱིས་ཕྲ་བར་ཟླུམ་པས་མཛེས་པ། རྩ་ཤིན་ཏུ་མི་མངོན་ཞིང་གྱ་གྱུ་མེད་པས་ཡན་ལག་ཐམས་ཅད་མཛེས་པ། ནོར་བུ་མང་པོའི་མགོ་རྒྱན་དང་མགུལ་གདུབ་དང་རྐང་གདུབ་དང་གདུ་བུ་དང་དོ་ཤལ་དང་། སེ་མོ་དོའི་སྒྲས་
[209b]
[209b.1]འགྱིང་ཞིང་འགྲོ་བ། སྐྲ་གནག་ལ་འཇམ་པ། བདེ་སོགས་ལྟར་རྐང་པ་རྐང་གདུབ་ཀྱིས་བརྒྱན་ཅིང་གསེར་གྱི་འོག་པག་ཅན། ལྟོ་ཕྱང་ངེ་བ་དོ་ཤལ་མང་པོ་དཔྱངས་པ། མདོག་གསེར་བཙོམ་ལྟར་བཟང་བ་མཐོང་ངོ་། །མཐོང་མ་ཐག་ཏུ་གཞོན་ནུ་འདོད་ཆགས་ཀྱི་ཞགས་པ་ཆུ་ཟླ་དྲི་མ་
[209b.2]མེད་ཅིང་གསལ་བ་གཡོ་བའི་རང་བཞིན་ལྟ་བུར་གཟུང་དཀའ་བ། ཀླུང་ཆུ་རླབས་དང་བཅས་པའི་ཆུ་སྲིན་ལྟ་བུར་རྟོགས་པར་དཀའ་བ། ནམ་མཁའ་ལྡིང་དང་རླུང་གི་ཤུགས་དང་འདྲ་བར་འགྲོ་བ། ཤིང་བལ་གྱི་འདའ་བ་ལྟ་བུར་མྱུར་དུ་འགྱུར་བ། སྤྲེའུ་ལྟར་ས་གཅིག་ན་མི་འདུག་པས་
[209b.3]གཡོ་ཞིང་ཙབ་ཡབ་ཅན་གྱིས་ནི་དམ་དུ་ཟིན། འདོད་ཆགས་ཀྱི་མདའ་རྟག་ཏུ་ཉོན་མོངས་པ་བསྟེན་པ་གོམས་པའི་འདོད་ཆགས་ཀྱི་བདེ་བ་རོ་མྱོང་བ་ལ་བརྐམ་པ་ཉོན་མོངས་པ་ཐམས་ཅད་ཀྱི་ཡུལ་ངན་འགྲོའི་གཡང་ས་ལས་མི་ཟློགས་པ། བཟང་མོ་ལ་རྗེས་སུ་ཆགས་པའི་སེམས་ཀྱིས་
[209b.4]ཤིན་ཏུ་དྲི་མ་ཅན་དུ་བྱས་པ། ཕྲད་པར་འདོད་པས་ཤིན་ཏུ་དབྱུང་མི་བཟོད་པའི་སྒྲ་འབྱིན་པ། ཚུལ་བཞིན་མ་ཡིན་པའི་གཞུས་འཕངས་པས་ནི་སྙིང་པོ་ལ་ཕོག་སྟེ། མེའི་ནང་དུ་ཕྱེ་མ་ལེབ་བཞིན་དུ་དེ་ཉིད་དུ་འགྱེལ་ཏེ་སྨྲས་པ། དབྱར་གྱི་ཆར་སྤྲིན་ནང་ནས་གློག་ནི་འགྱུ་བ་ལྟར། །བཞིན་
[209b.5]རས་ཟླ་བ་འདྲ་དེ་ནོར་བཟངས་ཀྱིས་མཐོང་སྟེ། །དེ་ལ་ཆགས་པའི་འདོད་པ་སྟེག་ཚོལ་ལས་བྱུང་བའི། །འདོད་ཆགས་མདའ་ཡིས་དེ་ཡི་སེམས་ལ་ཕོག། །།འདུལ་བ་གཞི། བམ་པོ་བཞི་བཅུ་རྩ་ལྔ་པ། དེ་ནས་རྒྱལ་བུ་ནོར་བཟངས་ཀྱིས་ཡིད་འཕྲོག་མ་ཁྲིད་
[209b.6]དེ་གླང་པོའི་ཁྱིམ་གྱི་གྲོང་ཁྱེར་དུ་སོང་ནས་རྔོན་པ་དེ་ལ་ཡང་གྲོང་ཁྱེར་མཆོག་ཅིག་བྱིན་ནོ། །དེ་ནས་གཞོན་ནུ་ནོར་བཟངས་ཡིད་འཕྲོག་མ་དང་ལྷན་ཅིག་སྟེང་གི་ཁང་བཟངས་ཀྱི་གཞིར་དོང་ནས་ལྷན་ཅིག་ཏུ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ་ཡིད་འཕྲོག་མའི་
[209b.7]གཟུགས་དང་ན་ཚོད་དང་བསྙེན་བཀུར་བརྒྱ་ཕྲག་དུ་མའི་ཡོན་ཏན་གྱིས་གཞོན་ནུ་ནོར་བཟངས་ཀྱི་སེམས་ཇི་ལྟར་དེ་དང་སྐད་ཅིག་ཀྱང་འབྲལ་མི་ཕོད་པ་དེ་ལྟར་ཕྲོགས་སོ། །ཇི་ཙམ་དུས་གཞན་ཞིག་ན་བྲམ་ཟེ་གཉིས་ཤིག་ལྗོངས་རྒྱུ་ཞིང་འོངས་པ་ལས་དེ་ལས་གཅིག་ནི་རྒྱལ་པོ་ལ་རྟེན་
[210a]
[210a.1]བཅས་སོ། །གཉིས་པ་ནི་གཞོན་ནུ་ནོར་བཟངས་ལའོ། །རྒྱལ་པོ་ལ་རྟེན་བཅས་པ་གང་ཡིན་པ་དེ་ནི་རྒྱལ་པོས་མདུན་ན་འདོན་དུ་བཅུག་སྟེ་ལོངས་སྤྱོད་ཀྱི་སྐལ་བ་ཡང་བྱིན་ནོ། །གཞོན་ནུ་ནོར་བཟངས་ཀྱི་གང་ཡིན་པ་དེ་ལ་ནི་དེས་ལོངས་སྤྱོད་ཀྱི་སྐལ་བ་ཙམ་ཞིག་
[210a.2]བྱིན་པ་དང་། སྨྲས་པ། གཞོན་ནུ་གང་གི་ཚེ་ཡབ་འདས་ནས་ཁྱོད་རྒྱལ་པོར་བཅུག་པ་དེའི་ཚེ་བདག་ལ་ཅི་ཞིག་བགྱི། གཞོན་ནུ་ནོར་བཟངས་ཀྱིས་སྨྲས་པ། ཇི་ལྟར་ཁྱོད་ཀྱི་གྲོགས་པོ་བྲམ་ཟེ་ངའི་ཡབ་ཀྱི་མདུན་ན་འདོན་དུ་བཅུག་པ་དེ་བཞིན་དུ་ཁྱོད་ཀྱང་ངའི་མདུན་ན་འདོན་དུ་གཞུག་གོ་
[210a.3]ཞེས་བྱས་པའི་གཏམ་དེ་གཅིག་ནས་གཅིག་ཏུ་བརྒྱུད་དེ་བྲམ་ཟེ་མདུན་ན་འདོན་དེས་ཐོས་ནས་དེ་འདི་སྙམ་དུ་སེམས་ཏེ། ངས་ཅི་ནས་གཞོན་ནུ་ཉིད་ཀྱིས་ཀྱང་རྒྱལ་སྲིད་མི་འཐོབ་པ་དེ་ལྟར་བྱ་ན་མདུན་ན་འདོན་དུ་གཞུག་པ་ལྟ་སྨོས་ཀྱང་ཅི་དགོས་སྙམ་མོ། །ཇི་ཙམ་དུས་གཞན་ཞིག་ན་རྒྱལ་པོ་དེའི་ཡུལ་
[210a.4]དུ་རི་འོར་བ་ཞིག་སྡོ་བར་གྱུར་ནས་རྒྱལ་པོས་དེ་འབེབས་སུ་དམག་ཁ་ཆེན་ཅིག་བཏང་བ་ལས་དེ་བཅོམ། རྣམ་པར་བཅོམ་སྟེ་ཕམ་པར་བྱས་ནས་སླར་ལོག་གོ། །དེ་བཞིན་དུ་ཁ་ཆེན་བདུན་གྱི་བར་བཏང་བ་ལས་དེ་རྣམས་ཀྱང་བཅོམ། རྣམ་པར་བཅོམ་སྟེ་ཕམ་པར་བྱས་ནས་སླར་ལྷགས་
[210a.5]སོ། །རྒྱལ་པོ་ལ་བློན་པོ་རྣམས་ཀྱིས་གསོལ་པ། ལྷ་ཅིའི་སླད་དུ་རང་གི་དཔུང་ཉམས་ཤིང་གཞན་གྱི་མཐུ་སྐྱེད་པར་མཛད། གང་ཡང་ལྷའི་ཡུལ་ན་མཚོན་གྱིས་འཚོ་བ་ཇི་སྙེད་མཆིས་པ་ཐམས་ཅད་དགུག་ཏུ་གསོལ། བྲམ་ཟེ་མདུན་ན་འདོན་གྱིས་བསམས་པ། གཞོན་ནུ་ནོར་
[210a.6]བཟངས་གསད་པའི་ཐབས་བྱ་བའི་དུས་ནི་འདི་ཡིན་ནོ་སྙམ་ནས་དེས་རྒྱལ་པོ་ལ་གསོལ་པ། ལྷ་དེ་ལྟ་བུས་ན་དེ་བབ་པར་རྔོ་མི་ཐོག་གོ། །རྒྱལ་པོས་སྨྲས་པ། ཇི་ལྟར་བྱ་ང་ཉིད་ཁོ་ན་འགྲོའམ། མདུན་ན་འདོན་གྱིས་སྨྲས་པ། ཅིའི་སླད་དུ་ལྷ་ཉིད་གཤེགས། གཞོན་ནུ་ནོར་བཟངས་
[210a.7]འདི་ནི་དར་ལ་བབ་ཅིང་མཐུ་རྩལ་སྙེམས་པ་དང་ལྡན་པ་ལགས་པས་དམག་འདི་རྣམས་དང་ལྷན་ཅིག་དགྱེར་གསོལ། རྒྱལ་པོས་སྨྲས་པ། དེ་བཞིན་དུ་བྱའོ་ཞེས་དེ་ནས་རྒྱལ་པོས་གཞོན་ནུ་བཀུག་ནས་བསྒོ་བ། གཞོན་ནུ་དམག་དང་ལྷན་ཅིག་ཏུ་དེང་ལ་རི་འོར་བ་རྣམས་ཕོབ་ཤིག །ལྷ་
[210b]
[210b.1]བཀའ་བཞིན་འཚལ་ཞེས་གཞོན་ནུ་ནོར་བཟངས་ཀྱིས་རྒྱལ་པོ་ལས་མཉན་ནས། བཙུན་མོ་རྣམས་ཀྱི་གན་དུ་སོང་སྟེ་ཡིད་འཕྲོག་མ་མཐོང་བ་དང་དེ་ཐམས་ཅད་བརྗེད་པར་གྱུར་ཏོ། །དེ་ནས་ཡང་རྒྱལ་པོས་བསྒོ་བ་དང་ཡང་མཐོང་མ་ཐག་ཏུ་ཐམས་ཅད་བརྗེད་པར་གྱུར་ཏོ། །དེ་ནས་མདུན་ན་
[210b.2]འདོན་གྱིས་རྒྱལ་པོ་ལ་སྨྲས་པ། ལྷ་གཞོན་ནུ་ནོར་བཟངས་ནི་ཡིད་འཕྲོག་མ་ལ་ལྷག་པར་ཆགས་པས་མཆི་རྔོ་མི་ཐོག་གིས། དམག་བསྡོགས་ལ་གཞོན་ནུ་བཙུན་མོ་རྣམས་ཀྱི་ནང་ནས་བྱུང་བ་དང་ཅི་ནས་ཀྱང་ཡིད་འཕྲོག་མའི་དྲུང་དུ་མི་མཆི་བར་ཐལ་བྱུང་གཏང་བར་བགྱིའོ། །རྒྱལ་པོས་
[210b.3]བློན་པོ་རྣམས་ལ་སྨྲས་པ། ཤེས་ལྡན་དག་དཔུང་གི་ཚོགས་སྟ་གོན་གྱིས་ཤིག །བློན་པོ་རྣམས་ཀྱིས་རྒྱལ་པོ་ལས་མཉན་ནས་དཔུང་གི་ཚོགས་གླང་པོ་ཆེ་དང་། རྟ་དང་། ཤིང་རྟ་དང་། དཔུང་བུ་ཆུང་ཕུན་སུམ་ཚོགས་པ་འཚོག་ཆས་གོ་མཚོན་རྣམ་པ་དུ་མ་དང་ལྡན་པ་དག་སྟ་གོན་བྱས་
[210b.4]སོ། །དེ་ནས་གཞོན་ནུ་ཕྱིར་བྱུང་བ་དང་བསྒོ་བ། གཞོན་ནུ་དཔུང་གི་ཚོགས་སྟ་གོན་བྱས་ཀྱིས་སོང་ཤིག །དེས་སྨྲས་པ། ལྷ་ཡིད་འཕྲོག་མ་ལ་བལྟས་ཏེ་མཆི་བར་བགྱིའོ། །རྒྱལ་པོས་སྨྲས་པ། གཞོན་ནུ་ཐོགས་པར་འགྱུར་གྱིས་མ་ལྟ་ཤིག །ཡབ་གལ་ཏེ་དེ་ལྟ་ན་མ་ལ་བལྟས་ཏེ་
[210b.5]མཆིའོ། །གཞོན་ནུ་མ་ལ་ནི་ལྟོས་ཤིག །དེས་ཡིད་འཕྲོག་མའི་གཙུག་གི་ནོར་བུ་ཁྱེར་ནས་མའི་དྲུང་དུ་སོང་སྟེ་རྐང་པ་གཉིས་ལ་གཏུགས་ཏེ་སྨྲས་པ། ཡུམ་བདག་རི་འོར་བ་རྣམས་འབེབས་སུ་མཆི་ལགས་ཀྱིས། གཙུག་གི་ནོར་བུ་འདི་ཁྱོད་ཀྱིས་ཤིན་ཏུ་དབེན་པར་སྦོས་ལ་ཡིད་འཕྲོག་
[210b.6]མ་འགུམ་པ་ལ་ཐུག་པ་མ་ལགས་པ་ཇི་ལྟར་གྱུར་ཀྱང་མ་སྩལ་ཅིག་ཅེས་དེས་དེ་སྐད་མ་ལ་བསྒོ་ནས་མཆི་ཕྱག་བྱས་ཏེ་དམག་གི་དཔུང་གི་ཚོགས་དང་རོལ་མོའི་སྒྲ་སྣ་ཚོགས་དང་ཆས་ཏེ་རིམ་གྱིས་ཡུལ་འདས་ནས་རི་འོར་དེ་དང་ཧ་ཅང་ཡང་མི་རིང་བ་ཞིག་ན་ཤིང་ལྗོན་པ་ཞིག་གི་དྲུང་དུ་བཏབ་སྟེ་འདུག་
[210b.7]གོ། །དེའི་ཚེ་རྒྱལ་པོ་ཆེན་པོ་རྣམ་ཐོས་ཀྱི་བུ་འཁོར་གནོད་སྦྱིན་དུ་མ་དང་། འཁོར་གནོད་སྦྱིན་བརྒྱ་ཕྲག་དུ་མ་དང་། འཁོར་གནོད་སྦྱིན་སྟོང་ཕྲག་དུ་མ་དང་། འཁོར་གནོད་སྦྱིན་བརྒྱ་སྟོང་ཕྲག་དུ་མ་དང་ལམ་དེ་ནས་གནོད་སྦྱིན་རྣམས་ཀྱི་གནོད་སྦྱིན་གྱི་འདུན་སར་ཆས་སོ། །དེ་ལམ་དེ་ནས་ཆས་
[211a]
[211a.1]པ་ན་ནམ་མཁའི་ལམ་ལ་ཐོགས་པར་གྱུར་ནས་དེ་འདི་སྙམ་དུ་སེམས་ཏེ། བདག་གིས་ལམ་འདི་ནས་ལན་མང་པོ་ཞིག་ཏུ་སོང་ན་བདག་གི་བཞོན་པ་ལན་འགའ་ཡང་ཐོགས་པར་མ་གྱུར་ན་གང་གིས་ན་ད་ལྟར་ཐོགས་པ་འདི་ལ་རྒྱུ་ཅི་ཡོད་སྙམ་པ་ལས། དེས་གཞོན་ནུ་
[211a.2]ནོར་བཟངས་མཐོང་ནས་དེ་འདི་སྙམ་དུ་སེམས་ཏེ་འདི་ནི་བསྐལ་པ་བཟང་པོའི་བྱང་ཆུབ་སེམས་དཔའ་ཡིན་ཏེ། དམག་ལ་ཆས་པས་ཉོན་མོངས་པར་འགྱུར་རོ། །འདིའི་གྲོགས་བྱས་ཏེ་རི་འོར་བ་འདི་རྣམས་སྲོག་ཆགས་འགའ་ཡང་གནོད་པར་མི་འགྱུར་བར་དབབ་བོ་སྙམ་དུ་བསམས་ནས། 
[211a.3]གནོད་སྦྱིན་གྱི་སྡེ་དཔོན་ཆེན་པོ་ལྔ་ལེན་ལ་སྨྲས་པ། ལྔ་ལེན་ཚུར་ཤོག །ཁྱོད་ཀྱིས་གཞོན་ནུ་ནོར་བཟངས་རི་འོར་བ་རྣམས་དང་གཡུལ་མ་བཀྱེ་བར་སྲོག་ཆགས་འགའ་ལ་ཡང་གནོད་པར་མ་བྱ་བར་ཕོབ་ཤིག །གནོད་སྦྱིན་གྱི་སྡེ་དཔོན་ཆེན་པོ་ལྔ་ལེན་གྱིས་བཀའ་བཞིན་འཚལ་
[211a.4]ཞེས་རྒྱལ་པོ་རྣམ་ཐོས་ཀྱི་བུ་ལས་མཉན་ནས་ལྷའི་དཔུང་གི་ཚོགས་ཡན་ལག་བཞི་པ་ཤིང་ཏ་ལའི་ཚད་ཙམ་གྱི་སྐྱེས་པ་དང་། རིའི་ཚད་ཙམ་གྱི་གླང་པོ་ཆེ་དང་། གླང་པོ་ཆེའི་ཚད་ཙམ་གྱི་རྟ་དང་། གཞལ་མེད་ཁང་གི་ཚད་ཙམ་གྱི་ཤིང་རྟ་རྣམས་སྤྲུལ་ཏོ། །དེ་ནས་རལ་གྲི་དང་། ཐོ་
[211a.5]བ་དང་། མདའ་བོ་ཆེ་དང་། མདུང་དང་། འཁོར་ལོ་དང་། མདུང་ཐུང་དང་། མདའ་དང་། དགྲ་སྟ་ལ་སོགས་ཏེ་མཚོན་ཆའི་ཁྱད་པར་རྣམ་པ་སྣ་ཚོགས་དང་། སིལ་དཀྲོལ་གྱི་སྒྲ་རྣམ་པ་སྣ་ཚོགས་འབྱིན་པས་འཇིགས་པ་ཆེན་པོ་སྟོན་ཅིང་། ལྔ་ལེན་མཐུ་ཆེན་པོའི་ཚོགས་རྣམས་དང་
[211a.6]རི་འོར་དུ་ཕྱིན་པ་དང་། གླང་པོ་ཆེ་དང་རྟ་དང་ཤིང་རྟའི་སྒྲ་དང་། སིལ་དཀྲོལ་གྱི་སྒྲ་སྣ་ཚོགས་དང་། གནོད་སྦྱིན་རྣམས་ཀྱི་རང་གི་མཐུས་ར་བ་དག་རལ་བར་གྱུར་ཏོ། །དེ་ནས་རི་འོར་ན་གནས་པ་དེ་རྣམས་ཀྱིས་དཔུང་གི་ཚོགས་དེ་དང་ར་བ་དག་རལ་བ་མཐོང་ནས་མཆོག་ཏུ་ངོ་མཚར་
[211a.7]སྐྱེས་ཏེ་དྲིས་པ། དཔུང་གི་ཚོགས་འདི་གང་ནས་འོངས། དེ་རྣམས་ཀྱིས་སྨྲས་པ། མྱུར་དུ་སྒོ་ཕྱེ་ཤིག །གཞོན་ནུ་ནོར་བཟངས་འདིའི་མཇུག་ནས་འོང་སྟེ་དཔུང་གི་ཚོགས་འདི་ནི་དེའི་ཡིན་ནོ། །གལ་ཏེ་མྱུར་དུ་མ་ཕྱེ་ན་ཐམས་ཅད་རྨེག་མེད་པར་འགྱུར་རོ། །དེ་རྣམས་ཀྱིས། བདག་ཅག་
[211b]
[211b.1]རྒྱལ་ལ་མི་ལྡོག་སྟེ། །གཞོན་ནུ་བློ་དང་ལྡན་ལ་མིན། །རྒྱལ་པོ་ཞོ་ཤས་འཚོ་རྣམས་ཀྱིས། །བདག་ཅག་འཇིགས་ཤིང་སྐྲག་གྱུར་མོད། །ཅེས་སྨྲས་ནས་དེ་རྣམས་ཀྱིས་སྒོ་ཕྱེ་སྟེ། དེ་ནས་རྒྱལ་མཚན་དང་བ་དན་བསྒྲེང་ནས་བུམ་པ་གང་བ་དང་རོལ་མོའི་སྒྲ་སྣ་ཚོགས་ཀྱིས་གཞོན་ནུ་
[211b.2]ནོར་བཟངས་བསུའོ། །དེས་ཀྱང་དབུགས་ཕྱུང་ནས་དེ་རྣམས་འདྲང་བ་ལས་སྣ་བོ་བསྐོས་ཏེ་དཔྱ་ཐང་བཅད། གཏེའུ་ཡང་བཟུང་ངོ་། །དེ་ནས་རི་འོར་བ་དེ་རྣམས་ཆམ་དུ་ཕབ་ནས་གཞོན་ནུ་ནོར་བཟངས་སླར་ལོག་གོ། །རྒྱལ་པོ་ནོར་ཅན་གྱིས་དེ་ཉིད་ཀྱི་ནུབ་མོའི་རྨི་ལམ་ན་བྱ་རྒོད་ཅིག་
[211b.3]འོངས་ཏེ་རྒྱལ་པོའི་ལྟོ་དྲལ་ནས་རྒྱུ་མ་གཟངས་ཏེ་གྲོང་ཁྱེར་དེ་ཐམས་ཅད་ཀྱི་མཐའ་བསྐོར་བ་དང་རིན་པོ་ཆེ་སྣ་བདུན་ཁྱིམ་དུ་འོངས་པར་མཐོང་ངོ་། །མཐོང་ནས་དེ་ནས་རྒྱལ་པོ་འཇིགས་སྐྲག་མི་དགའ་ཞིང་སྤུ་ཟིང་ཞེས་བྱེད་ནས་མྱུར་བ་མྱུར་བར་ལངས་ཏེ་མལ་ཆེན་པོ་ལ་འདུག་ནས་ལག་པ་
[211b.4]འགྲམ་པ་ལ་གཏད་དེ་གཞི་འདི་ལས་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་ནས་སེམས་ཁོང་དུ་ཆུད་ཅིང་འདུག་པ་ལས་དེ་ནམ་ནངས་ནས་རྨི་ལམ་དེ་བྲམ་ཟེ་མདུན་ན་འདོན་ལ་སྨྲས་པ་དང་། དེས་བསམས་པ། ལྷ་རྨི་ལམ་དེ་ལྟ་བུ་མཐོང་བ་ནི་
[211b.5]གདོན་མི་ཟ་བར་གཞོན་ནུས་རི་འོར་བ་རྣམས་ཕམ་པར་བྱས་ཀྱིས་ལོག་པ་ཞིག་ཏུ་བསྟན་པར་བྱའོ་སྙམ་ནས་སྨྲས་པ། ལྷ་ཁྱོད་ཀྱིས་རྨང་ལམ་དུ་གཟིགས་པ་ནི་བཟང་བ་མ་ལགས་ཏེ། གདོན་མ་འཚལ་བར་གཞི་འདི་ལས་ལྷའི་རྒྱལ་སྲིད་ལས་ཉམས་པའམ། སྐུ་ཚེའི་བར་ཆད་དུ་
[211b.6]འགྱུར་ལགས་སོ། །འོན་ཀྱང་འདི་བཟློག་པའི་ཐབས་མཆིས་ཏེ། དེ་ཡང་བྲམ་ཟེ་རྣམས་ཀྱིས་གསང་ཚིག་ལས་མཐོང་ངོ་། །བཟློག་པའི་ཐབས་དེ་ཅི་ཡིན། ལྷ་སྐྱེད་མོས་ཚལ་དུ་རྫིང་དབྱིབས་ལེགས་པ་ཚད་ལ་བབ་པ་བགྱིས་ལ། དེ་ནས་རྡོ་ཐལ་གྱིས་བྱུགས་ཏེ། 
[211b.7]ལེགས་པར་བསྟར་ལ་རི་དགས་ཕྲ་མོ་རྣམས་ཀྱི་ཁྲག་གིས་བཀང་ལ་དེ་ནས་ལྷས་ཁྲུས་ལ་གཤེགས་པ་ན་རྫིང་དེ་ལ་ཐེམ་སྐས་གཅིག་ལས་འཇུག་པར་བགྱིའོ། །གཅིག་ལས་ཞུགས་ནས་གཉིས་པ་ལ་འཛེག་པར་བགྱིའོ། །གཉིས་པ་ལས་ཞུགས་ནས་གསུམ་པ་ལ་འཛེག་
[212a]
[212a.1]པར་བགྱིའོ། །གསུམ་པ་ལས་ཞུགས་ནས་བཞི་པ་ལ་འཛེག་པར་བགྱིའོ། །དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་གི་ཕ་རོལ་ཏུ་ཕྱིན་པ་བཞིས་ལྷའི་ཞབས་ལྕེས་བ་ལྡགས་ལ་མི་མ་ཡིན་པའི་ཚིལ་གྱི་བདུག་པས་བདུག་གོ། །དེ་ལྟར་ན་ལྷའི་དངོས་
[212a.2]སྡིག་འབྱང་ཞིང་ཡུན་རིང་པོར་རྒྱལ་སྲིད་སྐྱོང་བར་འགྱུར་རོ། །རྒྱལ་པོས་སྨྲས་པ། དེ་དག་ཐམས་ཅད་ནི་ནུས་ན་འདི་ལྟར་མི་མ་ཡིན་པའི་ཚིལ་འདི་ནི་ཤིན་ཏུ་དཀོན་ནོ། །མདུན་ན་འདོན་གྱིས་སྨྲས་པ། ལྷ་མོད་པ་གང་ལགས་པ་དེ་དཀོན་ལགས་སམ། རྒྱལ་པོས་སྨྲས་པ། དེ་ཇི་
[212a.3]ལྟ་བུ་ཞིག་ཡིན། མདུན་ན་འདོན་གྱིས་སྨྲས་པ། ལྷ་ཡིད་འཕྲོག་མ་འདི་མི་མ་ལགས་པ་མ་ལགས་སམ། རྒྱལ་པོས་སྨྲས་པ། མདུན་ན་འདོན་འདི་ལ་གཞོན་ནུའི་སྲོག་འདུག་གིས་དེ་སྐད་མ་སྨྲ་ཤིག །དེས་སྨྲས་པ། ལྷ་ཁྱིམ་གྱི་ཕྱིར་ནི་འགའ་གཏང་སྟེ། །གྲོང་རྡལ་ཕྱིར་ནི་ཁྱིམ་གཏང་ངོ་། །
[212a.4]ཡུལ་ལྗོངས་ཕྱིར་ནི་གྲོང་རྡལ་ཏེ། །བདག་གི་ཕྱིར་ནི་ས་གཏང་ངོ་། །ཞེས་བགྱི་བ་མ་གསན་ཏམ། རྒྱལ་པོ་བདག་ཉིད་བརྟན་གྱུར་ནས། །གཞོན་ནུ་བློ་ལྡན་དེ་ལ་ནི། །གཞན་ཞིག་སྩལ་བར་སྤྱོད་གྲང་གིས། །ཡིད་འཕྲོག་འདི་ནི་དགུམ་པར་མཛོད། །བདག་ཉིད་ལ་མངོན་པར་ཆགས་པ་
[212a.5]ནི་མི་བྱེད་པ་ཅི་ཡང་མེད་པས་དེས་ཁས་བླངས་སོ། །དེ་ནས་མདུན་ན་འདོན་གྱིས་ཇི་སྐད་བསྟན་པ་བཞིན་དུ་བྱ་བར་བརྩམས་ཏེ། རྫིང་བརྐོས་ནས་རྡོ་ཐལ་གྱིས་བྱུགས་ཤིང་ལེགས་པར་བསྟར་ནས་རི་དགས་ཕྲ་མོ་རྣམས་ཀྱི་ཁྲག་སོགས་པ་ལ་ཞུགས་སོ། །སྦྱོར་བ་དེ་ནོར་བཟངས་ཀྱི་བཙུན་མོའི་
[212a.6]སྐྱེ་བོས་ཤེས་ནས་དེ་རྣམས་དགའ་བ་དང་ཡིད་བདེ་བ་སྐྱེས་ཏེ། བདག་ཅག་ལང་ཚོ་ལ་བབ་ཅིང་གཟུགས་ཕུན་སུམ་ཚོགས་པ་ཡིན་པས། ད་ནི་བདག་ཅག་དང་གཞོན་ནུ་ནོར་བཟངས་སུ་ཡོངས་སུ་དགའ་མགུར་སྤྱོད་པར་འགྱུར་རོ་ཞེས་དེ་རྣམས་རབ་ཏུ་དགའ་བར་བྱེད་པ་དེ་དག་ཡིད་
[212a.7]འཕྲོག་མས་མཐོང་ནས་དྲིས་པ། ཁྱེད་ཅག་ཅིའི་ཕྱིར་ལྷག་པར་དགའ། ཇི་ཙམ་ན་གཞན་ཞིག་གིས་ཡིད་འཕྲོག་མ་ལ་ཇི་ལྟར་གྱུར་པ་རྒྱས་པར་སྨྲས་པ་དང་། ཡིད་འཕྲོག་མ་སྡུག་བསྔལ་བ་དང་ཡིད་མི་བདེ་བ་སྐྱེས་ནས་གཞོན་ནུ་ནོར་བཟངས་ཀྱི་མ་གང་ན་བ་དེར་སོང་སྟེ་རྐང་
[212b]
[212b.1]པ་གཉིས་ལ་གཏུགས་ནས་སྙིང་རྗེ་རྗེ་སྐད་དུ་སྒྲ་གཅོམ་ཆུང་ངུས་དོན་དེ་དལ་བུས་སྨྲས་པ་དང་། དེས་སྨྲས་པ། གལ་ཏེ་དེ་ལྟ་ན་ལེགས་པར་རྟོགས་ཤིག །བདག་གིས་ཀྱང་བརྟག་གོ། །ཡིད་འཕྲོག་མས་བརྟགས་ནས་ཡང་སྨྲས་པ་དང་། དེས་བརྟགས་ན་ཡང་བདེན་པར་མཐོང་ནས། 
[212b.2]དེ་ནས་དེས་གཙུག་གི་ནོར་བུ་དེ་དང་གོས་ཤིག་ཡིད་འཕྲོག་མ་ལ་བྱིན་ནས་སྨྲས་པ། བུ་ཁྱོད་དུས་ལ་མ་བབ་པར་མ་འགྲོ་ཤིག །དེ་ལྟ་ན་ཁོ་མོ་ལ་ཁ་མཆུ་འབྱུང་བར་མི་འགྱུར་རོ། །དེ་ནས་རྒྱལ་པོ་ཇི་སྐད་བསྟན་པའི་རིམ་པ་བཞིན་དུ་ཁྲུས་ལ་ཆས་ཏེ་ཁྲག་གིས་གང་བའི་རྫིང་བུར་ཞུགས་
[212b.3]ནས་བྱུང་བ་དང་། དེ་ནས་དེའི་རྐང་པ་གཉིས་ལ་བྲམ་ཟེ་རྣམས་ཀྱི་ལྕེས་བལྡགས་སོ། །ཇི་ཙམ་ན་མིའམ་ཅི་མོ་ཁྲིད་དེ་ཤོག་ཅེས་བསྒོ་བ་དང་། དེ་མ་ཐག་ཁོ་ནར་ཡིད་འཕྲོག་མ་ནམ་མཁའ་ལ་འཕགས་ཏེ་ཚིགས་སུ་བཅད་དེ་སྨྲས་པ། བདག་ནི་རེག་དང་ཕྲད་པ་དང་། །བདག་ནི་བགད་
[212b.4]དང་རྩེས་པ་ལས། །བན་གླང་མོ་བཏགས་ཐར་བ་ལྟར། །དེ་ནི་བདག་མོ་འགྲོ་བར་བྱ། །རྒྱལ་པོས་ཀྱང་ནམ་མཁའི་ལམ་ལས་འགྲོ་བ་མཐོང་ནས་དེ་སྐྲག་སྟེ་མདུན་ན་འདོན་ལ་སྨྲས་པ། གང་གི་ཕྱིར་འབད་པར་བྱ་བ་དེ་མ་གྲུབ་པར་མིའམ་ཅི་ཡིད་འཕྲོག་མ་བྲོས་སོ། །མདུན་ན་འདོན་
[212b.5]གྱིས་སྨྲས་པ། ལྷ་ད་ནི་དོན་གྲུབ་སྟེ་དངོས་སྡིག་དང་བྲལ་ལགས་སོ། །དེ་ནས་ཡིད་འཕྲོག་མ་ནམ་མཁའི་ལམ་ལས་འགྲོ་བ་ན་འདི་སྙམ་དུ་སེམས་ཏེ། གང་ཡང་བདག་གནས་སྐབས་འདི་ཐོབ་པ་དེ་ནི་དྲང་སྲོང་དེས་བསྟན་པ་ལས་གྱུར་གྱི། གལ་ཏེ་དེས་མ་བསྟན་ན་ནི་བདག་བཟུང་
[212b.6]ཞིང་འགྲོ་བར་མི་འགྱུར་བ་ཞིག །དེ་ལྟ་བས་ན་རེ་ཞིག་དྲང་སྲོང་དེའི་དྲུང་དུ་འགྲོའོ་སྙམ་ནས། དེ་དེའི་བསྟི་གནས་སུ་སོང་སྟེ་རྐང་པ་གཉིས་ལ་ཕྱག་བྱས་ནས་དྲང་སྲོང་ལ་སྨྲས་པ། དྲང་སྲོང་ཆེན་པོ་ཁྱོད་ཀྱིས་བསྟན་པས་བདག་བཟུང་སྟེ་མཆིས་ནས་མིའི་རེག་པ་རྣམས་ཐོབ་ཅིང་སྲོག་གི་བར་
[212b.7]ཆད་དུ་ཅུང་ཞིག་གིས་མ་གྱུར་ཏོ། །དེ་བས་གསོལ་བ་ནི་གལ་ཏེ་བརྒྱ་ཞིག་ལ་གཞོན་ནུ་ནོར་བཟངས་བདག་ཚོལ་ཞིང་མཆིས་ན་དེ་ལ་བདག་གི་སོར་གདུབ་སྩོལ་ལ་འདི་སྐད་ཀྱང་གསུང་བའི་རིགས་སོ། །གཞོན་ནུ་ལམ་ཡང་བགྲོད་པར་དཀའ་སྟེ་ཉོན་མོངས་པར་འགྱུར་གྱིས་སླར་
[213a]
[213a.1]བཞུད་ཅིག །གལ་ཏེ་བཟློག་ཀྱང་མཆིས་སུ་མ་བཏུབ་ན་དེ་ལ་ལམ་བསྟན་པའི་རིགས་ཀྱིས། གཞོན་ནུ་ཡིད་འཕྲོག་མས་བསྟན་པ་བྱང་ཕྱོགས་ལོགས་ན་རི་ནག་པོ་གསུམ་མཆིས་སོ། །དེ་དག་རྒལ་བའི་ཕ་རོལ་ན་ཡང་གསུམ་མོ། །དེ་དག་རྒལ་བའི་ཕ་
[213a.2]རོལ་ན་ཡང་གསུམ་མཆིས་སོ། །དེ་དག་རྒལ་བ་དང་རིའི་རྒྱལ་པོ་གངས་ཅན་མཆིས་སོ། །དེའི་བྱང་ཕྱོགས་ན་ནི་རི་བོ་ཕུར་པའི་རྩེ་མཆིས་སོ། །དེ་ནས་ལམ་ཆུ་སྒྲ་ཅན་དང་། སེང་ལྡེང་ཅན་དང་། རྒྱུད་གཅིག་པ་དང་། རྡོ་རྗེ་ཅན་དང་། འདོད་དགུར་སྒྱུར་བའི་གཟུགས་ཅན་དང་། ཕུར་
[213a.3]པའི་དབྱིབས་དང་། ས་སྲུང་བུའི་དབྱིབས་དང་། མི་གཡོ་བ་དང་། རབ་གྲོལ་ཏེ། རི་བོ་དེ་དག་ཁྱོད་ཀྱིས་རྒོལ་ཅིག །དེ་ལ་རི་བོ་སེང་ལྡེང་ཅན་དང་། རྒྱུད་གཅིག་པ་དང་། ཕུར་པའི་དབྱིབས་ལ་ནི་ཕུག་ནས་འཇུག །རྡོ་རྗེ་ཅན་ལ་ནི་བྱའི་རྒྱལ་པོས་འཇུག་སྟེ། ཐབས་འདི་དག་
[213a.4]གིས་རི་བོ་དེ་རྣམས་རྒལ་བར་བགྱིའོ། །འཁྲུལ་འཁོར་ར་གདོང་ཅན་དང་། ལུག་ལྟ་བུ་དང་། སྐྱེས་བུ་སྲིན་པོ་སེར་སྐྱའི་གཟུགས་ཅན་དག་ཀྱང་གཞོམ་པར་བགྱིའོ། །ཕུག་ན་སྦྲུལ་ཁ་ཆུའི་རྒྱུན་ཆེན་པོའི་ཤུགས་ཀྱིས་རྒྱུག་པ་ཞིག་མཆིས་ཏེ། དེ་ནི་ཞོ་ཤས་གཞོམ་པར་བགྱིའོ། །
[213a.5]གང་ན་སྦྲུལ་ནི་ནག་པོ་ཞིག །ཕུག་ན་ཕྱེད་འདུག་མཐོང་ནས་ནི། །བདག་གི་སླད་དུ་གཞུ་བདུངས་ལ། །མདའ་ཡིས་བསྣུན་ཏེ་གསད་པར་གྱིས། །གང་ནས་ལུག་གཉིས་ཕན་ཚུན་ནས། །རྡུང་བར་བྱེད་པ་མཐོང་ན་ནི། །དེ་གཉིས་རྭ་རེ་བཅག་མཛོད་དང་། །ལམ་ནི་རྙེད་པར་འགྱུར་
[213a.6]ལགས་སོ། །འཇིགས་པ་ཆེ་སྐྱེད་མཚོན་ཐོགས་པའི། །ལྕགས་ཀྱི་སྐྱེས་པ་གཉིས་མཐོང་ན། །དེ་གཉིས་ལས་ནི་གཅིག་བརྡེགས་དང་། །ལམ་ནི་རྙེད་པར་འགྱུར་ལགས་སོ། །སྲིན་མོ་ལྕགས་ཀྱི་མཆུ་ཅན་ཞིག །ཁ་འཛུམས་གདངས་པར་བགྱིད་གཟིགས་ན། །དེ་ཚེ་དེ་ཡི་འཕྲལ་
[213a.7]བ་ལ། ཕུར་པ་དག་གིས་གདབ་པར་མཛོད། །དེ་བཞིན་ཁྲོན་པ་ཀློང་དྲག་འཁྱིལ། །དྲུག་བཅུའི་ཁྲུ་ཅན་ལ་ཁྱོད་མཆོངས། །སྐྲ་མིག་སེང་གེའི་ལྟར་སེར་ཞིང་། །མི་བཟད་བསྙེན་པར་དཀའ་བ་ཡི། །གནོད་སྦྱིན་དང་ནི་སྲིན་པོ་དག །གཞུ་བཀང་སྟེ་ནི་གསད་མཛོད་ལ། །
[213b]
[213b.1]ཆུ་སྲིན་འཛིན་ཁྲིས་གང་བ་ཡི། །ཆུ་བོ་མང་པོ་རྒལ་མཛོད་ཅིག །ནང་ག་ཕྱེ་མ་ལབ་གདུངས་དང་། །སྣ་ཚོགས་ངུད་མོ་དགོད་པ་དང་། །སྦྲུལ་ཅན་འོད་མ་ཅན་གྱི་ཀླུང་། །ནང་ག་ན་ནི་སྲིན་མོ་ཁྲོ། །ཕྱེ་མ་ལབ་ན་མི་མ་ཡིན། །གདུངས་པ་ན་ནི་འཛིན་ཁྲི་མང་། །སྣ་ཚོགས་ཅན་ན་འདོད་
[213b.2]སྒྱུར་གཟུགས། །ངུད་མོར་མིའམ་ཅི་ཡི་བྲན། །དགོད་པ་ན་ནི་མིའམ་ཅིའོ། །མནའ་མ་སྦྲུལ་ཅན་སྦྲུལ་མང་ན། །འོད་མ་ཅན་ཀླུང་ཤལ་མ་ལི། །ནང་ག་ལ་ནི་བརྟན་པར་བྱ། །ཕྱེ་མ་ལབ་ལ་རྟུལ་ཕོད་བྱ། །གདུངས་པར་འཛིན་ཁྲི་ཁ་བཅིང་ངོ་། །སྣ་ཚོགས་ཅན་དུ་ཀླུ་སྣ་ཚོགས། །དུད་
[213b.3]མོ་ཅན་དུ་ཡིད་བདེ་བས། །དགོད་བྱེད་དུ་མི་སྨྲ་བ་ཡི། །སྦྱོར་བས་ཀུན་དུ་རྒལ་བར་མཛོད། །སྦྲུལ་ཅན་དུ་ནི་སྦྲུལ་དུག་གི། །སྔགས་ཀྱི་སྦྱོར་དང་འོད་མ་ཅན། །ཀླུང་དུ་མཚོན་རྣོན་གདབ་པ་ཡི། །སྦྱོར་བས་ཀུན་དུ་རྒལ་བར་མཛོད། །ཆུ་བོ་རྣམས་རྒལ་ནས་གཅན་པའི་གནས་ན་
[213b.4]གནོད་སྦྱིན་ལྔ་བརྒྱ་ཡོད་པ་དེ་རྣམས་ལ་སྲན་ཚུགས་ཏེ་གཞོམ་པར་མཛོད་ཅིག །དེ་ནས་ནི་མི་འམ་ཅིའི་རྒྱལ་པོའི་ཕོ་བྲང་མཆིས་སོ་ཞེས་གསུངས་ཤིག །དྲང་སྲོང་དེ་ལ་ཡིད་འཕྲོག་མས་དེ་སྐད་ཅེས་སྨྲས་ནས་རྐང་པ་གཉིས་ལ་མགོ་བོས་གཏུགས་ཏེ་དེ་ནས་སོང་ངོ་། །ཇི་ཙམ་ན་གཞོན་ནུ་ནོར་
[213b.5]བཟངས་ཀྱིས་རི་འོར་དེ་ཕབ་ནས་སྐྱེས་ཁྱེར་ཏེ་གླང་པོའི་གྲོང་ཁྱེར་དུ་འོངས་སོ་ཞེས་རྒྱལ་པོས་ཐོས་ནས་མཆོག་ཏུ་དགའ་བ་སྐྱེས་སོ། །དེ་ནས་གཞོན་ནུ་ངལ་སོས་ནས་ཕའི་དྲུང་དུ་སོང་སྟེ་ཕྱག་བྱས་ནས་མདུན་དུ་འདུག་པ་དང་། རྒྱལ་པོས་མཆོག་ཏུ་དགའ་བར་འགྱུར་བའི་གཏམ་བྱས་ནས་
[213b.6]སྨྲས་པ། གཞོན་ནུ་ཁྱོད་བདེ་བར་འོངས་སམ། ལྷ་ཁྱོད་ཀྱི་བཀའ་དྲིན་གྱིས་རི་འོར་བ་ཕབ་སྟེ་གཏེའུ་བཟུང་། སྣ་བོ་བསྐོས་ལགས་ཏེ། དཔྱ་དང་སྐྱེས་ཀྱང་འདི་དག་ལགས་ཀྱིས་ཕྱག་མཛོད་དུ་གཞུག་ཏུ་གསོལ། རྒྱལ་པོས་སྨྲས་པ། བུ་ལེགས་པར་བྱས་ཀྱིས་བཞེས་སོ། །
[213b.7]དེ་ནས་གཞོན་ནུས་ཕ་ལ་ཕྱག་བྱས་ནས་ཆས་པ་དང་། རྒྱལ་པོས་སྨྲས་པ། གཞོན་ནུ་སྐྱེས་ལ་ལྷན་ཅིག་ཁོ་ནར་ལོངས་སྤྱད་ཀྱིས་འདུག་ཤིག །ལྷ་བདག་གིས་ཡིད་འཕྲོག་མ་མ་མཐོང་ནས་ཡུན་རིང་ཞིག་ལགས་པས་མཆི་ལགས་སོ། །གཞོན་ནུ་དེང་འགྲོ་བ་ཤོལ་ལ་སང་སོང་
[214a]
[214a.1]ཤིག །དེ་གལ་གྱིས་འཆུ་ཞིང་འདི་སྐད་ཅེས་སྨྲས་སོ། །ཡབ་ངེས་པར་དེང་ཉིད་བདག་མཆི་ལགས་སོ། །རྒྱལ་པོ་ཅང་མི་སྨྲ་བར་འདུག་གོ། །དེ་ནས་གཞོན་ནུ་རང་གི་ཁྱིམ་དུ་སོང་ན་བཙུན་མོའི་ཕོ་བྲང་གི་སྒོ་དཔལ་གྱིས་སྟོང་པར་མཐོང་ནས་དེ་སེམས་ཁོང་དུ་
[214a.2]ཆུད་བཞིན་དུ་ཞུགས་ན། ཡིད་འཕྲོག་མ་མ་མཐོང་ནས་སྙིང་སྟོར་ཏེ་ཕན་ཚུན་དུ་རྒྱུ་ཞིང་ཡིད་འཕྲོག་མ་ཡིད་འཕྲོག་མ་ཞེས་སྒྲ་ཕྱུང་ངོ་། །ཇི་ཙམ་ན་བཙུན་མོ་རྣམས་ཚོགས་ནས་བཙུན་མོ་དེ་རྣམས་ཀྱིས་གཏམ་རླུང་ལ་བསྐུར་བ་དང་། དེའི་སྙིང་ལ་ཟུག་རྔུས་ཟུག་པས་ཡང་ནས་ཡང་དུ་
[214a.3]དྲིས་པ་ལས། དེ་རྣམས་ཀྱིས་ཇི་ལྟར་གྱུར་པ་སྨྲས་སོ། །དེ་མྱ་ངན་གྱིས་ཡིད་བློང་བར་གྱུར་ཏོ། །བུད་མེད་དེ་རྣམས་ཀྱིས་སྨྲས་པ། ལྷ་བཙུན་མོའི་འཁོར་འདི་ན་དེ་བས་བུད་མེད་ཤིན་ཏུ་ཁྱད་པར་དུ་འཕགས་པ་དག་མཆིས་ན་ཅིའི་སླད་དུ་ཐུགས་ངན་མཛད། དེས་ཕ་སྙིང་རྗེ་མེད་ཅིང་
[214a.4]བྱས་པ་ཆུད་གསོན་པ་ཐོས་ནས་མའི་དྲུང་དུ་སོང་སྟེ་རྐང་པ་ལ་གཏུགས་ནས་སྨྲས་པ། ཡུམ། ཡིད་བཞིན་ཡོན་ཏན་ལྡན་གྱུར་ཅིང་། །གཟུགས་མཛེས་ཕུན་སུམ་ཚོགས་པ་ཡི། །ཡིད་འཕྲོག་མ་ནི་མི་གདའ་ན། །བདག་གི་ཡིད་འཕྲོག་གང་དུ་མཆིས། །ཡིད་ཀྱིས་རབ་ཏུ་བརྒྱུག་
[214a.5]སྙམ་ནའང་། །བདག་གི་ཡིད་ནི་ཀུན་ཏུ་རྨོངས། །དེ་དང་བྲལ་བར་གྱུར་པ་ཡིས། །སྙིང་ནི་ཤིན་ཏུ་གདུངས་པ་ཉིད། །བདག་གི་ཡིད་དུ་མཆི་ཞིང་ཡིད་འཕྲོག་ལ། །ཡིད་དུ་འཐད་ཅིང་ཡིད་ལ་དགའ་བ་ཡི། །ཡིད་འཕྲོག་དང་བྲལ་བདག་ལུས་གདུངས་པ་ཡི། །བདག་གི་སྡུག་
[214a.6]བསྔལ་འདི་ནི་གང་ནས་མཆིས། །དེས་སྨྲས་པ། བུ་ཡིད་འཕྲོག་མ་སྡུག་བསྔལ་མི་བཟད་པ་ཉམ་ང་བར་གྱུར་ནས་ཁོ་མོས་བཏང་ངོ་། །ཡུམ་ཇི་ལྟར་གྱུར། དེས་ཇི་ལྟར་གྱུར་པ་ཐམས་ཅད་རྒྱས་པར་སྨྲས་པ་དང་། དེས་ཕ་སྙིང་རྗེ་མེད་ཅིང་བྱས་པ་མི་གཟོ་བ་ཡིན་ནོ་ཞེས་སྨྲས་ནས་ཡང་
[214a.7]སྨྲས་པ། ཡུམ་གང་དུ་མཆིས། ཤུལ་ནི་གང་ནས། དེས་སྨྲས་པ། གང་དུ་ཡིད་འཕྲོག་སོང་བ་ཡི། །ལམ་དེ་རི་དང་དྲང་སྲོང་དང་། །སེང་གེ་དག་གིས་རྟག་བསྟེན་ཅིང་། །ཆོས་ཀྱི་རྒྱལ་པོ་གནས་པ་ཡིན། །དེ་ཡིད་འཕྲོག་མ་དང་བྲལ་བའི་སྡུག་བསྔལ་གྱིས་མི་བཟད་པར་
[214b]
[214b.1]ཉམ་ཐག་ཅིང་སྙིང་རྗེ་རྗེ་སྐད་དུ་བླ་ཞིང་སྨྲེ་སྔགས་འདོན་པ། ཡིད་བཞིན་ཡོན་ཏན་ལྡན་གྱུར་པའི། །ཡིད་འཕྲོག་མ་ནི་མི་གདའ་ན། །ཞེས་བྱ་བ་ནས་བདག་གི་སྡུག་བསྔལ་འདི་ནི་གང་ནས་འོངས་ཞེས་བྱ་བའི་བར་གོང་མ་བཞིན་དུའོ། །དེ་ནས་མས་སྨྲས་པ། བུ་བཙུན་མོའི་
[214b.2]འཁོར་འདི་ན་དེ་བས་ཆེས་ཁྱད་པར་དུ་འཕགས་པའི་བུད་མེད་དག་ཡོད་ན་ཅིའི་ཕྱིར་མྱ་ངན་བྱེད། གཞོན་ནུས་སྨྲས་པ། ཡུམ་དེ་མ་རྙེད་པར་བདག་དགའ་བར་ག་ལ་འགྱུར། དེས་དེ་དབུགས་ཕྱུང་ཡང་འོན་ཀྱང་མྱ་ངན་གྱིས་གདུངས་ནས་དེའི་ཁུངས་ཚོལ་ཞིང་ཕན་ཚུན་དུ་བཙལ་བར་
[214b.3]བརྩམས་ཏེ་དེའི་བློ་སྐྱེས་པ། གང་ཁོ་ན་ལས་ཐོབ་པ་དེ་ཉིད་ལ་རེ་ཞིག་དྲིའོ་སྙམ་ནས། དེས་རྔོན་པ་སྤང་ལེབ་ཅན་གྱི་དྲུང་དུ་སོང་སྟེ་དྲིས་པ། ཁྱོད་ཀྱིས་ཡིད་འཕྲོག་མ་གང་ནས་རྙེད། དེས་སྨྲས་པ། རི་བོ་ཆེ་གེ་མོའི་ངོས་ལ་དྲང་སྲོང་ཞིག་གནས་ཏེ། དེའི་བསྟི་གནས་ན་ཚངས་
[214b.4]པ་འདུ་བ་ཞེས་བགྱི་བའི་རྫིང་མཆིས་ཏེ། དེར་ཁྲུས་ལ་ཞུགས་པ་ལས་དྲང་སྲོང་གིས་བསྟན་ནས་རྙེད་དོ། །དེས་བསམས་པ། ད་ནི་དྲང་སྲོང་གི་དྲུང་དུ་སོང་དང་དེ་ལས་ཁུངས་ཕྱིན་པར་འགྱུར་རོ་སྙམ་མོ། །རྒྱལ་པོས་གཞོན་ནུ་ཡིད་འཕྲོག་མ་དང་བྲལ་བས་ཤིན་ཏུ་ཡིད་བློང་བའི་
[214b.5]གཏམ་དེ་ཐོས་སོ། །དེ་ནས་རྒྱལ་པོས་སྨྲས་པ། གཞོན་ནུ་ཁྱོད་ཡིད་བློང་དུ་ཅི་ཡོད། ད་ནི་དེ་བས་ཁྱད་པར་འཕགས་པའི་ཆུང་མ་སྦྱིན་ནོ། །དེས་སྨྲས་པ། ཡབ་བདག་ནི་དེ་མ་ལགས་པའི་མཆིས་འབྲང་གི་འཁོར་དང་མཆིས་པར་རྔོ་མི་ཐོག་ལགས་སོ། །རྒྱལ་པོས་དེ་ལ་ལན་དུ་མ་
[214b.6]སྨྲས་ཀྱང་མ་ཟློགས་སོ། །དེ་ནས་རྒྱལ་པོས་གྲོང་ཁྱེར་གྱི་སྒོ་དང་ར་བའི་ཁར་ཅི་ནས་ཀྱང་གཞོན་ནུ་ཕྱིར་མི་འཆོར་བར་བྱ་བའི་ཕྱིར་སྐྱེས་བུ་སྲུང་མ་དག་བཀོད་དོ། །དེ་ནས་གཞོན་ནུ་ནི་མཚན་ཐོག་ཐག་མི་ཉལ་བར་གྱུར་ཏོ། །ལྔ་པོ་འདི་དག་ནི་མཚན་མོ་ཅུང་ཟད་ཉལ་གྱི་ཕལ་
[214b.7]ཆེར་མི་ཉལ་ཏེ། ལྔ་གང་ཞེ་ན། སྐྱེས་པ་བུད་མེད་ལ་ཆགས་པས་སེམས་བཅིངས་པ་དང་། བུད་མེད་སྐྱེས་པ་ལ་ཆགས་པ་དང་། སྲོག་ཆགས་ངུར་པ་དང་། ཆོམ་རྐུན་པའི་ར་བགོ་དང་། དགེ་སློང་བརྩོན་འགྲུས་བརྩམས་པ་ཡིན་ནོ་ཞེས་གསུངས་སོ། །དེ་ནས་
[215a]
[215a.1]གཞོན་ནུ་འདི་སྙམ་དུ་སེམས་ཏེ། གལ་ཏེ་བདག་སྒོ་ནས་སོང་ན་རྒྱལ་པོའི་སྒོ་སྲུངས་ཀྱི་སྲུང་མ་གཏུམ་པོ་དག་ཡོད་དེ། དེ་རྣམས་ཀྱིས་བདག་ཆད་པས་གཅོད་པའམ། སྲོག་དང་བྲལ་བར་བྱེད་པར་འགྱུར་གྱིས། ཅི་ནས་ཀྱང་མ་ལ་བདག་སྲུང་མ་མེད་པའི་ལམ་
[215a.2]ནས་འགྲོའོ་སྙམ་ནས། དེ་མཚན་མོ་ལངས་ཏེ་ཨུཏྤ་ལ་སྔོན་པོའི་ཕྲེང་བས་མགོ་བོ་བཅིངས་པའི་ཕྲེང་བ་རྒྱལ་མཚན་ལ་བཏགས་ནས་གང་ན་སྲུང་མའི་མི་མེད་པ་དེ་ནས་བབས་པ་ན་ཟླ་བ་ཤར་ཏོ། །དེ་ནས་དེས་ཟླ་བ་ལ་བལྟས་ནས་ཡིད་འཕྲོག་མ་དང་བྲལ་བའི་སྨྲེ་སྔགས་འདི་ལྟ་བུ་
[215a.3]དག་འདོན་པར་བྱེད་དེ། ཟླ་ཉ་རྒྱུ་སྐར་རྒྱལ་པོ་མཚན་མོ་གསལ་བྱེད་ཀྱེ། །ཁྱོད་ནི་སྣར་མའི་མིག་ཏུ་སྡུག་པ་དེད་དཔོན་བཟང་། །ཅི་ག་བདག་གི་སྡུག་པ་ཨུཏྤ་ལ་ལྟ་བུའི་མིག །ཡིད་འཕྲོག་ཅེས་བགྱི་ཁྱོད་ཀྱིས་ས་སྟེངས་གཟིགས་ལགས་སམ། །ཞེས་སྨྲས་ནས། སྔོན་གྱི་དགའ་
[215a.4]བ་ཉམས་སུ་མྱོང་བ་དྲན་ཞིང་སོང་བ་ལས་རི་དགས་མོ་ཞིག་མཐོང་ནས་དེ་ལ་ཡང་སྨྲས་པ། ཀྱེ་མ་རི་དགས་མོ་ཁྱོད་རྩྭ་ཆུ་ལོ་མ་ཟ། །ཁྱོད་ནི་ལེགས་གྱུར་བདེར་སྤྱོད་བདག་ནི་རྔོན་པ་མིན། །རི་དགས་མོ་ལྟར་མིག་དཀྱུས་རིང་བས་གཟུགས་བཟང་བ། །བདག་གི་ཡིད་འཕྲོག་ཅེས་
[215a.5]བྱ་ཁྱོད་ཀྱིས་མཐོང་གྱུར་ཏམ། །དེ་དེ་ནས་སོང་སྟེ་ཕྱོགས་གཞན་ཞིག་ཏུ་ཕྱིན་པ་དང་། ཚལ་མེ་ཏོག་དང་འབྲས་བུས་མཛེས་པར་བྱས་པའི་སྙིང་པོ་ལ་བུང་བ་དག་ལོངས་སྤྱོད་པ་མཐོང་ནས་དེ་ནས་བུང་བ་ཞིག་ལ་སྨྲས་པ། སྦྲང་རྩིའི་བུང་བ་རི་བོ་མཐོན་ཏིང་ལྟ་བུའི་མཆོག །སྨྱུག་མའི་
[215a.6]སྦུབས་དང་པད་མ་དག་ལ་གནས་འཆའ་བ། །སྐྲ་ཡི་ཚོགས་རིང་ཁ་དོག་བུང་བ་ལྟར་གནག་པ། །བདག་གི་ཡིད་འཕྲོག་ཅེས་བྱ་ཁྱོད་ཀྱིས་མཐོང་གྱུར་ཏམ། །ཕྱོགས་དེ་ནས་ཀྱང་སོང་བ་དང་སྦྲུལ་ཞིག་མཐོང་ངོ་། །མཐོང་ནས་ཀྱང་སྨྲས་པ། ཀྱེ་མའོ་སྦྲུལ་གནག་ཤིང་ལོ་ལྟ་
[215a.7]བུར་ལྕེ་གཡོ་ཞིང་། །མིག་དང་ཁ་ཡི་ནང་ནས་དུད་པའི་ཚོགས་འབྱིན་པ། །ཁྱོད་ཀྱི་གདུག་པའི་མེ་དང་འདོད་ཆགས་མེར་མི་མཚུངས། །བདག་གི་ཡིད་འཕྲོག་ཅེས་བྱ་ཁྱོད་ཀྱིས་མཐོང་གྱུར་ཏམ། །དེ་ནས་ཀྱང་ཕྱོགས་གཞན་ཞིག་ཏུ་སོན་པ་དང་། ཚལ་གཞན་ཞིག་ན་ཁུ་
[215b]
[215b.1]བྱུག་སྒྲ་འབྱིན་པ་ཞིག་མཐོང་ངོ་། །མཐོང་ནས་ཀྱང་ཁུ་བྱུག་དེ་ལ་ཡང་སྨྲས་པ། ཀྱེ་མ་ཁུ་བྱུག་ཚལ་མཆོག་ལྗོན་ཤིང་ལ་གནས་པ། །འདབ་ཆགས་ཚོགས་ཀྱི་རྒྱལ་པོ་བུད་མེད་ཡིད་འཕྲོག་པ། །ཨུཏྤལ་སྔོན་པོ་ལྟ་བུར་དྲི་མེད་མཛེས་པའི་མིག །བདག་གི་ཡིད་འཕྲོག་
[215b.2]ཅེས་བྱ་ཁྱོད་ཀྱིས་མཐོང་གྱུར་ཏམ། །ཕྱོགས་དེ་ནས་ཀྱང་སོང་བ་དང་། ཤིང་མྱ་ངན་འཚང་ཞེས་བྱ་བ་མེ་ཏོག་ཐམས་ཅད་རྒྱས་པ་ཞིག་མཐོང་ནས། མིང་གི་རྣམ་གྲངས་བཀྲ་ཤིས་ཞེས་བརྗོད་པ། །ལྗོན་པ་རྣམས་ཀྱི་རྒྱལ་པོ་ཆེར་གྱུར་ལ། །ཡིད་འཕྲོག་མྱ་ངན་གྱིས་ནི་བློང་
[215b.3]བ་དག །ཐལ་མོ་སྦྱོར་ན་ཁྱོད་ཀྱིས་མྱ་ངན་སོངས། །དེ་དེ་ལྟར་ཡིད་བློང་བཞིན་རིམ་གྱིས་དྲང་སྲོང་དེའི་བསྟི་གནས་སུ་ཕྱིན་ནས་དེས་དྲང་སྲོང་དེ་ལ་དུལ་བ་དང་བཅས་པས་ཕྱག་བྱས་ནས་སྨྲས་པ། བཟོད་འཕགས་གོས་སུ་ཤིང་ཤུན་དང་ནི་གཡང་གཞི་མནབས། །རྩ་བ་
[215b.4]མྱུ་གུ་སྐྱུ་རུ་བིལ་བ་ཀ་པིད་གསོལ། །དྲང་སྲོང་མགོས་བཏུད་ཕྱག་འཚལ་བདག་གི་ཡིད་འཕྲོག་མ། །ཁྱོད་ཀྱིས་གཟིགས་སམ་ཁྱོད་ནི་བདག་ལ་མྱུར་དུ་གསུངས། །དེ་ནས་དྲང་སྲོང་དེས་གཞོན་ནུ་ནོར་བཟངས་ལ་བྱོན་པ་ལེགས་སོ་ཞེས་བྱས་པ་དང་། སྟན་བཏིང་བ་བྱ་བ་ལ་སོགས་
[215b.5]པ་སྔར་བྱ་བའི་ཡང་དག་པར་དགའ་བ་བྱས་ནས་སྨྲས་པ། སྨིན་མ་འཇམ་པའི་སྨིན་མཚུངས་མཐོན་མཐིང་བཞིན་ལེགས་མཐོང་ན་དགའ་བའི་གཟུགས་འཆང་བ། །བཞིན་རས་ཟླ་བ་ཉ་འདྲ་ཨུཏྤལ་སྔོན་པོ་ལྟ་བུའི་མིག་དེ་བདག་གིས་མཐོང་། །དཔོན་ཁྱོད་བག་རྐྱང་བཞུགས་
[215b.6]ཏེ་རྩ་བ་འབྲས་བུ་སྣ་ཚོགས་གསོལ་བར་མཛོད་ཅིག་དང་། །སླད་ཀྱིས་བདེ་བླག་བྱོན་འགྱུར་འདི་ལ་བདག་གི་ཡིད་ལ་ཐེ་ཚོམ་ཡོང་མ་མཆིས། །སྨིན་མ་བཟང་མོས་འདི་སྐད་ཚིག་སྨྲས་ཏེ། །གཞོན་ནུ་ཁྱོད་ལ་སྲེད་པས་བདག་མི་བདེ། །ནགས་ཁྲོད་གནས་པའང་སྡུག་བསྔལ་
[215b.7]ཆེན་པོ་སྟེ། །གཤེགས་པར་གྱུར་ན་ངེས་པར་བདག་མཐོང་ངོ་། །དེས་སོར་གདུབ་རྒྱན་འདི་བྱིན་ནས་སྨྲས་པ། ལམ་ཡང་ལ་བགྲོད་དཀའ་བས་ཉོན་མོངས་པར་འགྱུར་གྱིས་སླར་ལོག་ཤིག །གལ་ཏེ་བཟློག་ཀྱང་འདུག་ཏུ་མ་བཏུབ་ན་དེ་ལ་ལམ་བསྟན་པའི་རིགས་སོ། །
[216a]
[216a.1]དེས་ཡང་འདི་སྐད་ཅེས་བསྟན་ཏེ། བྱང་ཕྱོགས་ལོགས་ན་རི་ནག་པོ་གསུམ་ཡོད་དོ། །དེ་དག་རྒལ་བའི་ཕ་རོལ་ན་ཡང་གསུམ། དེ་དག་རྒལ་བའི་ཕ་རོལ་ན་ཡང་གསུམ་ཡོད་དེ། དེ་དག་རྒལ་བ་དང་རིའི་རྒྱལ་པོ་གངས་ཅན་ཞེས་བྱ་བ་ཡོད་དེ། ཕྱོགས་དེ་
[216a.2]ནས་སྨན་འདི་དག་བླང་བར་བྱ་སྟེ། འདི་ལྟ་སྟེ་ཤིན་ཏུ་འོ་མ་འཛག་ཅེས་བྱ་བའི་སྨན་ཡོད་དེ། དེ་མར་ལས་བཙོས་ནས་བཏུང་བར་བྱའོ། །དེས་ན་སྐོམ་པ་དང་བཀྲེས་པ་མེད་ཅིང་དྲན་པ་དང་མཐུ་སྟོབས་འཕེལ་བར་འགྱུར་རོ། །སྤྲེའུ་ཞིག་ཀྱང་བཀྲི་བར་བྱ། གསང་སྔགས་དག་
[216a.3]ཀྱང་བསླབ་པར་བྱ། གཞུ་མདའ་དང་ཆས་པ་དང་། ནོར་བུ་འོད་དང་ལྡན་པ་དང་། དུག་གསོད་པ་སྨན་དུག་སེལ་དང་། ལྕགས་ཀྱི་ཕུར་པ་གསུམ་དང་། པི་བང་ཡང་བཅང་བར་བྱའོ། །རིའི་རྒྱལ་པོ་གངས་ཅན་གྱི་བྱང་ཕྱོགས་ན་རི་བོ་ཕུར་པའི་རྩེ་ཡོད་དོ། །དེ་ནས་ལམ་ཆུ་སྒྲ་ཅན་དང་། 
[216a.4]སེང་ལྡེང་ཅན་དང་། རྒྱུད་གཅིག་པ་དང་། རྡོ་རྗེ་ཅན་དང་། འདོད་དགུར་སྒྱུར་བའི་གཟུགས་ཅན་དང་། ཕུར་པའི་དབྱིབས་དང་། ས་སྲུང་བུའི་དབྱིབས་དང་། མི་གཡོ་བ་དང་། རབ་གྲོལ་ལོ། །ཁྱོད་ཀྱིས་རི་དེ་དག་རྒལ་དགོས་ཏེ། དེ་ལ་རི་བོ་སེང་ལྡེང་ཅན་ལ་ནི་ཕུག་ནས་འཇུག །
[216a.5]རྒྱུད་གཅིག་པ་དང་། ཕུར་པའི་དབྱིབས་ལ་ཡང་ཕུག་ནས་འཇུག །རྡོ་རྗེ་ཅན་ལ་ནི་བྱའི་རྒྱལ་པོས་འཇུག་སྟེ། ཐབས་འདི་དག་གིས་རི་བོ་དེ་རྣམས་རྒལ་བར་བྱའོ། །འཁྲུལ་འཁོར་ར་གདོང་ཅན་དང་། ལུག་ལྟ་བུ་དང་། སྐྱེས་བུ་སྲིན་པོ་སེར་སྐྱའི་གཟུགས་ཅན་དག་གཞོམ་
[216a.6]པར་བྱའོ། །ཕུག་ན་སྦྲུལ་ཁ་ཆུའི་རྒྱུན་ཆེན་པོའི་ཤུགས་ཀྱིས་རྒྱུག་པ་ཞིག་མཆིས་ཏེ། དེ་ནི་ཞོ་ཤས་གཞོམ་པར་བྱའོ། །གང་ན་སྦྲུལ་ནི་ནག་པོ་ཞིག །ཕུག་ན་ཕྱེད་འདུག་མཐོང་ནས་ནི། །བདག་གི་སླད་དུ་གཞུ་བདུངས་ལ། །མདའ་ཡིས་བསྣུན་ཏེ་གསད་པར་གྱིས། །
[216a.7]གང་ལ་ལུག་གཉིས་ཕན་ཚུན་ནས། །རྡུང་བར་བྱེད་པ་མཐོང་ན་ནི། །དེ་གཉིས་རྭ་རེ་བཅག་མཛོད་དང་། །ལམ་ནི་རྙེད་པར་འགྱུར་ལགས་སོ། །འཇིགས་པ་ཆེ་སྐྱེད་མཚོན་ཐོགས་པའི། །ལྕགས་ཀྱི་སྐྱེས་པ་གཉིས་མཐོང་ན། །དེ་གཉིས་ལས་ནི་གཅིག་བརྡེགས་དང་། །
[216b]
[216b.1]ལམ་ནི་རྙེད་པར་འགྱུར་ལགས་སོ། །སྲིན་མོ་ལྕགས་ཀྱི་མཆུ་ཅན་ཞིག །ཁ་འཛུམས་གདངས་པར་བགྱིད་གཟིགས་ན། །དེ་ཚེ་དེ་ཡི་འཕྲལ་བ་ལ། །ཕུར་པ་དག་གིས་གདབ་པར་མཛོད། །དེ་བཞིན་ཁྲོན་པ་ཀློང་དྲག་འཁྱིལ། །དྲུག་བཅུའི་ཁྲུ་ཅན་ལ་ཁྱོད་མཆོངས། །
[216b.2]སྐྲ་མིག་སེང་གེའི་ལྟར་སེར་ཞིང་། །མི་བཟད་བསྙེན་པར་དཀའ་བ་ཡི། །གནོད་སྦྱིན་དང་ནི་སྲིན་པོ་དག །གཞུ་བཀང་སྟེ་ནི་གསང་མཛོད་ལ། །ཆུ་སྲིན་འཛིན་ཁྲིས་གང་བ་ཡི། །ཆུ་བོ་མང་པོ་རྒལ་མཛོད་ཅིག །ནང་ག་ཕྱེ་མ་ལབ་གདུངས་དང་། །སྣ་ཚོགས་ངུད་མོ་དགོད་པ་དང་། །
[216b.3]སྦྲུལ་ཅན་འོད་མ་ཅན་གྱི་ཀླུང་། །ནང་ག་ན་ནི་སྲིན་མོ་ཁྲོ། །ཕྱེ་མ་ལབ་ན་མི་མ་ཡིན། །གདུངས་པ་ན་ནི་འཛིན་ཁྲི་མང་། །སྣ་ཚོགས་ཅན་ན་འདོད་སྒྱུར་གཟུགས། །ངུད་མོར་མི་འམ་ཅི་ཡི་བྲན། །དགོད་པ་ན་ནི་མིའམ་ཅིའི། །མནའ་མ་སྦྲུལ་ཅན་སྦྲུལ་མང་ན། །འོད་མ་ཅན་
[216b.4]ཀླུང་ཤལ་མ་ལི། །ནང་ག་ན་ནི་བརྟན་པར་བྱ། །ཕྱེ་མ་ལེབ་ལ་རྟུལ་ཕོད་བྱ། །གདུངས་པར་འཛིན་ཁྲི་ཁ་བཅིང་ངོ་། །སྣ་ཚོགས་ཅན་དུ་ཀླུ་སྣ་ཚོགས། །ངུད་མོ་ཅན་དུ་ཡིད་བདེ་བས། །དགོད་བྱེད་དུ་ནི་མི་སྨྲ་བའི། །སྦྱོར་བས་ཀུན་དུ་རྒལ་བར་མཛོད། །སྦྲུལ་ཅན་དུ་ནི་
[216b.5]སྦྲུལ་དུག་གི། །སྔགས་ཀྱི་སྦྱོར་དང་འོད་མ་ཅན། །ཀླུང་དུ་མཚོན་རྣོན་གདབ་པ་ཡི། །སྦྱོར་བས་ཀུན་ཏུ་རྒལ་བར་མཛོད། །ཆུ་བོ་རྣམས་རྒལ་ནས་གཅན་པའི་གནས་ན་གནོད་སྦྱིན་ལྔ་བརྒྱ་ཡོད་པ་དེ་རྣམས་ལ་སྲན་ཚུགས་ཏེ་གཞོམ་པར་མཛོད་ཅིག །དེ་ནས་ནི་མིའམ་
[216b.6]ཅིའི་རྒྱལ་པོའི་ཕོ་བྲང་མཆིས་སོ་ཞེས་གསུངས་ཤིག །དེ་ནས་གཞོན་ནུ་ནོར་བཟངས་ཀྱིས་ཇི་སྐད་བསྟན་པའི་སྨན་དང་། གསང་སྔགས་དང་། སྨན་དུག་སེལ་གྱི་སྦྱོར་བ་རྣམས་བཙལ་བའི་ཕྱིར་དྲང་སྲོང་དེའི་རྐང་པ་ལ་མགོ་བོས་ཕྱག་བྱས་ནས་སོང་ངོ་། །དེ་ནས་
[216b.7]དེས་སྤྲེའུ་མ་གཏོགས་པར་ཇི་སྐད་བསྟན་པ་ཐམས་ཅད་སྟ་གོན་བྱས་ནས། དེ་ནས་དེ་རྣམས་ཁྱེར་ཏེ་ཡང་དྲང་སྲོང་དེའི་དྲུང་དུ་སོང་བ་དང་། དེས་དེ་ལ་སྤྲེའུ་བྱིན་ནས་སྨྲས་པ། གཞོན་ནུ་འབད་པ་འདིས་ཅི་བྱ། ཡིད་འཕྲོག་མ་འདིས་ཅི་ཞིག་དགོས། ཁྱོད་གཅིག་
[217a]
[217a.1]པུ་གྲོགས་མེད་པ་ལུས་གདོན་མི་ཟ་བར་འགྱུར་གྱིས་ཐོང་། གཞོན་ནུས་སྨྲས་པ། དྲང་སྲོང་ཆེན་པོ་བདག་ནི་གདོན་མི་ཟ་བར་མཆིའོ། །ཅིའི་སླད་དུ་ཞེ་ན། མཁའ་ལ་ཟླ་བ་རྒྱུ་བ་གྲོགས་ཤིག་ག་ལས་མཆིས། །མཆེ་བའི་མཐུ་སྟོབས་ལྡན་པའི་
[217a.2]རི་དགས་གཙོ་བོ་དང་། །མེ་ཡིས་ནགས་སྲེག་པ་ན་གྲོགས་ཤིག་ག་ལས་མཆིས། །བདག་ལྟ་བུ་ལ་གྲོགས་པོ་མཐུ་ལྡན་ཅི་ཞིག་འཚལ། །ཀྱེ་ཅི་རྒྱ་མཚོ་ཆེ་ཆུར་འཇུག་པར་མི་བགྱིའམ། །ཅི་ལགས་སྦྲུལ་གྱིས་ཟིན་ཅེས་གསོ་བར་མི་བགྱིའམ། །སེམས་ཅན་སྤུངས་
[217a.3]ཅན་གྱིས་བསྟེན་བརྩོན་འགྲུས་ཆེར་བརྩམས་ཏེ། །གལ་ཏེ་འབད་དེ་མ་རུང་འདི་ལ་ཉེས་པ་མེད། །དེ་ནས་གཞོན་ནུ་ནོར་བཟངས་ཡིད་འཕྲོག་མས་བསྟན་པའི་རྣམ་པ་སྣ་ཚོགས་དང་ཆས་ཏེ་རིམ་གྱིས་རི་དང་། ཆུ་བོ་དང་། ཕུག་དང་གཡངས་ལ་སོགས་པར་སྨན་དང་། གསང་
[217a.4]སྔགས་དང་། སྨན་དུག་སེལ་གྱི་སྦྱོར་བས་རྒྱལ་བར་བྱས་ནས་མིའམ་ཅིའི་རྒྱལ་པོ་ལྗོན་པའི་གྲོང་ཁྱེར་དང་ཉེ་བ་ཞིག་ཏུ་སོན་པ་དང་། གཞོན་ནུས་གྲོང་ཁྱེར་དཔལ་དང་ལྡན་པ་སྐྱེད་མོས་ཚལ་གྱི་ཚལ་མེ་ཏོག་དང་འབྲས་བུ་སྣ་ཚོགས་དང་ལྡན་པས་མཛེས་པར་བྱས་པ། བྱ་སྣ་
[217a.5]ཚོགས་ཀྱིས་བསྟེན་པ། རྫིང་བུ་དང་། མཚེའུ་རིང་པོ་དང་། གྲུ་བཞི་དང་། མིའམ་ཅི་མོ་རྣམས་ཀྱིས་བསྐོར་བ་དེ་ལ་མིའམ་ཅི་མོ་རྣམས་ཆུ་ལེན་དུ་འོངས་པ་མཐོང་ནས། དེས་གཞོན་ནུ་ནོར་བཟངས་ཀྱིས་དེ་རྣམས་ལ་སྨྲས་པ། ཆུ་མང་པོ་འདིས་ཅི་ཞིག་བྱ། དེ་
[217a.6]རྣམས་ཀྱིས་སྨྲས་པ། མིའམ་ཅིའི་རྒྱལ་པོ་ལྗོན་པའི་སྲས་མོ་ཡིད་འཕྲོག་མ་ཞེས་བགྱི་བ་ཞིག་མཆིས། དེ་མིའི་ལག་ཏུ་སོན་པར་གྱུར་པས་དེའི་མིའི་དྲི་བཤལ་བ་ལགས་སོ། །གཞོན་ནུ་ནོར་བཟངས་ཀྱིས་དྲིས་པ། ཅི་བུམ་པ་འདི་དག་ཐམས་ཅད་ཀྱིས་དུས་གཅིག་
[217a.7]ཏུ་དེའི་སྟེང་ནས་ལྡུགས་སམ། འོན་ཏེ་རིམ་གྱིས། དེ་རྣམས་ཀྱིས་སྨྲས་པ། རིམ་གྱིས་སོ། །དེས་བསམས་པ་ཐབས་འདི་བཟང་སྟེ། སོར་གདུབ་ཀྱི་རྒྱ་འདི་བུམ་པ་གཅིག་གི་ནང་དུ་གཞུག་གོ་སྙམ་ནས། དེས་མིའམ་ཅི་མོ་གཅིག་གི་བུམ་པར་མ་ཚོར་བར་བཅུག་
[217b]
[217b.1]ནས་མི་འམ་ཅི་མོ་དེ་ལ་སྨྲས་པ། ཁྱོད་ཀྱི་བུམ་པ་འདིས་ཐོག་མར་ཡིད་འཕྲོག་མ་ལ་ཁྲུས་བྱོས་ཤིག །དེས་བསམས་པ། གདོན་མི་ཟ་བར་འདི་ལ་དགོས་པ་ཞིག་ཡོད་པར་འགྱུར་རོ་སྙམ་ནས། དེ་ནས་དེས་བུམ་པ་དེ་ཐོག་མར་ཡིད་འཕྲོག་མའི་སྤྱི་བོར་བླུགས་པ་ལས་ཇི་ཙམ་ན་
[217b.2]སོར་གདུབ་ཀྱི་རྒྱ་པང་དུ་ལྷུང་བ་དང་ཡིད་འཕྲོག་མས་དེ་འཕྲིགས་སོ། །དེ་ནས་མི་འམ་ཅི་མོ་ལ་དྲིས་པ། འདིར་མི་འགའ་ཞིག་མ་འོངས་སམ། དེས་སྨྲས་པ། མཆིས་སོ། །སོང་ལ་དེ་དབེན་པ་ཞིག་ཏུ་ཞོག་ཤིག །དེས་དེ་ནང་དུ་ཁྲིད་ནས་དབེན་པ་ཞིག་ཏུ་བཞག་གོ། །དེ་ནས་
[217b.3]ཡིད་འཕྲོག་མས་ཕའི་རྐང་པ་གཉིས་ལ་གཏུགས་ཏེ་སྨྲས་པ། ཡབ་གལ་ཏེ་བདག་གི་ཁྱིམ་ཐབ་བགྱིད་པ་གཞོན་ནུ་ནོར་བཟངས་དེ་མཆིས་ན་དེ་ལ་ཁྱོད་ཀྱིས་ཅི་ཞིག་བགྱི། དེས་སྨྲས་པ། དེ་མི་ཡིན་ཏེ་ཅིར་ཡང་མི་མཁོ་བས་ངས་དེ་དུམ་བུ་བརྒྱར་བྱས་ལ་ཕྱོགས་བཞིར་གཏོར་ཏེ་
[217b.4]གཏང་ངོ་། །ཡིད་འཕྲོག་མས་སྨྲས་པ། ཡབ་མིར་གྱུར་པས་འདིར་ག་ལ་མཆི། བདག་ཉིད་དེ་སྐད་མཆི་བར་བས་སོ། །དེ་ནས་མིའམ་ཅིའི་རྒྱལ་པོ་ལྗོན་པ་ཀུན་ནས་དཀྲིས་པ་དང་བྲལ་ཏེ། དེ་ནས་ཀུན་ནས་དཀྲིས་པ་དང་བྲལ་ནས་སྨྲས་པ། གལ་ཏེ་གཞོན་ནུ་དེ་འོངས་
[217b.5]ན་ངས་ཁྱོད་རྒྱན་ཐམས་ཅད་ཀྱིས་བརྒྱན་ལ་ནོར་དང་ཡོ་བྱད་མང་པོ་དང་། མི་འམ་ཅི་མོ་སྟོང་གིས་ཡོངས་སུ་བསྐོར་ཏེ་དེ་ལ་ཆུང་མའི་དོན་དུ་སྦྱིན་ནོ། །དེ་ནས་ཡིད་འཕྲོག་མ་དགའ་བ་དང་། མགུ་བ་དང་། རབ་ཏུ་དགའ་བས་གཞོན་ནུ་ནོར་བཟངས་ལྷའི་རྒྱན་གྱིས་བརྒྱན་ནས་
[217b.6]མི་འམ་ཅིའི་རྒྱལ་པོ་ལྗོན་པ་ལ་བསྟན་ཏོ། །དེ་ནས་མི་འམ་ཅིའི་རྒྱལ་པོ་ལྗོན་པས་གཞོན་ནུ་ནོར་བཟངས་གཟུགས་བཟང་པོ་མཛེས་པ། བལྟ་ན་སྡུག་པ། ཁ་དོག་རྒྱས་པ་མཆོག་དང་ལྡན་པ་མཐོང་ངོ་། །མཐོང་ནས་ཤིན་ཏུ་ངོ་མཚར་དུ་གྱུར་ཏེ། དེ་ནས་དེ་བགམ་པར་
[217b.7]འདོད་ནས་གསེར་གྱི་སྡོང་པོ་བདུན་དང་། ཤིང་ཏ་ལ་བདུན་དང་། རྔ་བོ་ཆེ་བདུན་དང་། ཕག་བདུན་བཙུགས་སོ། །གཞོན་ནུ་ནོར་བཟངས་ནི་བྱང་ཆུབ་སེམས་དཔའ་ཡིན་ལ། བྱང་ཆུབ་སེམས་དཔའ་རྣམས་ནི་བཟོའི་གནས་དང་ལས་ཀྱི་གནས་དེ་དང་དེ་དག་ལ་མཁས་པ་
[218a]
[218a.1]ཡིན་ནོ། །ལྷ་རྣམས་ཀྱང་དེ་དག་ལ་བགེགས་མེད་པར་བྱ་བའི་ཕྱིར་བརྩོན་པར་བྱེད་དོ། །དེ་ནས་བྱང་ཆུབ་སེམས་དཔའ་གར་དང་། གླུ་དང་པི་བང་དང་། ཁར་རྔ་དང་། ཤིན་ཏུ་སྒྲ་སྙན་དང་། པི་བང་རྒྱུད་གསུམ་པ་དང་། རྫ་རྔ་ལ་སོགས་པ་
[218a.2]ལྷ་རྣམས་ཀྱིས་བསྒྲུབས་པའི་སིལ་སྙན་རྣམ་པ་སྣ་ཚོགས་ཀྱི་སྒྲའི་ཁྱད་པར་ནི་ཀུན་ནས་འབུད་ཅིང་མིའམ་ཅི་སྟོང་ཕྲག་དུ་མས་ནི་ཡོངས་སུ་བསྐོར་ནས། རལ་གྲི་ཨུཏྤ་ལ་སྔོན་པོའི་འདབ་མ་འདྲ་བ་ཐོགས་ཏེ། མི་འམ་ཅིའི་རྒྱལ་པོ་ལྗོན་པ་མཐོང་བར་གསེར་གྱི་སྡོང་པོའི་དྲུང་དུ་སོང་
[218a.3]ནས་ཆུ་ཤིང་ལ་གཅོད་པ་བཞིན་དུ་སྡོང་པོ་དེ་དུམ་བུ་དུམ་བུར་གཅད་པར་བརྩམས་ཏེ། དེ་ནས་དེ་ཏིལ་གྱི་འབྲུ་ཙམ་དུ་བརླགས་སོ། །མདས་ནི་ཤིང་རྟ་ལ་བདུན་དང་། རྔ་བདུན་དང་། ཕག་བདུན་གཙང་མར་ཕྱུང་སྟེ། རི་རབ་བཞིན་དུ་མི་གཡོ་བར་གནས་སོ། །དེ་ནས་ནམ་མཁའ་
[218a.4]ལ་གནས་པའི་ལྷ་དང་། མིའམ་ཅི་བརྒྱ་སྟོང་ཕྲག་དུ་མས་ཨ་ལ་ལ་ཞེས་ཅ་ཅོ་དང་ག་ཞའི་སྒྲ་ཆེན་པོ་ཕྱུང་ངོ་། །མིའམ་ཅིའི་རྒྱལ་པོ་ལྗོན་པས་མཐོང་ཞིང་ཐོས་ནས་ཤིན་ཏུ་ངོ་མཚར་དུ་གྱུར་ཏོ། །དེ་ནས་མིའམ་ཅི་མོ་ཡིད་འཕྲོག་མ་འདྲ་བ་ཤ་སྟག་སྟོང་གི་དབུས་སུ་ཡིད་འཕྲོག་མ་
[218a.5]བཞག་སྟེ། གཞོན་ནུ་ནོར་བཟངས་ལ་སྨྲས་པ། གཞོན་ནུ་ཚུར་ཡིད་འཕྲོག་མ་ངོ་ཤེས་པར་གྱིས་ཤིག །དེ་ནས་གཞོན་ནུ་ནོར་བཟངས་ཀྱིས་ངོ་ཤེས་པར་བྱ་བའི་ཕྱིར་ཚིགས་སུ་བཅད་པའི་དབྱངས་ཀྱིས་སྨྲས་པ། ཇི་ལྟར་ཁྱོད་ནི་ལྗོན་པའི་བུ་ཡིན་ལ། །ཁོ་བོའི་སྡུག་
[218a.6]པ་ཡིད་འཕྲོག་ཡིན་ཞེ་ན། །བདེན་པ་འདི་ཡིས་མྱུར་བ་ཁོ་ནར་ནི། །ཡིད་འཕྲོག་གོམ་པས་མྱུར་དུ་འགྲོ་བར་ཤོག །དེ་ནས་དེ་མ་ཐག་ཏུ་གོམ་པས་སོང་བ་དང་། མིའམ་ཅི་རྣམས་ཀྱིས་སྨྲས་པ། ལྷ་གཞོན་ནུ་ནོར་བཟངས་འདི་སྟོབས་དང་། བརྩོན་འགྲུས་དང་། 
[218a.7]ཕ་རོལ་གནོན་པ་ཤིན་ཏུ་ཚོགས་པ་ལགས་ཏེ། ཡིད་འཕྲོག་མ་དང་ཐབ་རིར་བབ་ལགས་ན། ཅིའི་སླད་དུ་འདི་ལ་ཐོ་བཙམ། འདི་ལ་ཡིད་འཕྲོག་མ་སྩོལ་ཅིག །དེ་ནས་མིའམ་ཅིའི་རྒྱལ་པོ་ལྗོན་པ་མིའམ་ཅིའི་ཚོགས་རྣམས་ཀྱིས་རྗེས་སུ་བསྔགས་པ་དང་། མིའམ་
[218b]
[218b.1]ཅི་རྣམས་ཀྱི་འདུན་པས་གཞོན་ནུ་ནོར་བཟངས་ལ་རྗེ་བཀུར་སྟི་ཆེན་པོ་བྱས་ནས་ཡིད་འཕྲོག་མ་ལྷའི་རྒྱན་རྣམས་ཀྱིས་བརྒྱན་ཏེ་ལག་པ་གཡོན་པས་བཟུང་། གསེར་གྱི་བྱ་མ་བུམ་ལག་པ་གཡས་པས་བཟུང་ནས་གཞོན་ནུ་ནོར་བཟངས་ཀྱི་དྲུང་དུ་སོང་སྟེ་སྨྲས་པ། གཞོན་ནུ་
[218b.2]ཡིད་འཕྲོག་མ་འདི་མིའམ་ཅི་མོ་སྟོང་གིས་ཡོངས་སུ་བསྐོར་ཏེ། ཁོ་བོས་ཁྱོད་ཀྱི་ཆུང་མའི་ཕྱིར་བྱིན་གྱིས། མི་རྣམས་ནི་ངོ་མི་རྟག་པ་ཡིན་གྱིས། ཇི་ལྟར་ཡང་འདི་མ་དོར་ཅིག །ཡབ་བཀའ་བཞིན་འཚལ་ཞེས་གཞོན་ནུ་ནོར་བཟངས་ཀྱིས་མིའམ་ཅིའི་རྒྱལ་པོ་ལྗོན་པ་ལས་
[218b.3]མཉན་ནས་མིའམ་ཅིའི་གནས་ཀྱི་ཁང་པ་ན་ཡིད་འཕྲོག་མ་དང་ལྷན་ཅིག་སྐྱེས་པ་མེད་པར་སིལ་སྙན་རྣམས་ཀྱིས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་དུས་གཞན་ཞིག་ན་རང་གི་ཡུལ་དྲན་ནས་ཕ་མ་དང་བྲལ་བ་ལས་བྱུང་བའི་སྡུག་བསྔལ་གྱི་མྱ་
[218b.4]ངན་གྱིས་གདུངས་པར་གྱུར་ནས་ཡིད་འཕྲོག་མ་ལ་སྨྲས་པ་ཕ་མ་དང་བྲལ་བ་ལས་བྱུང་བའི་སྡུག་བསྔལ་གྱིས་ནོན་པར་གྱུར་ཏོ། །དེ་ནས་ཡིད་འཕྲོག་མས་དེ་ལྟར་གྱུར་པ་དག་ཕ་ལ་རྒྱས་པར་སྨྲས་སོ། །དེས་སྨྲས་པ། གཞོན་ནུ་དང་ལྷན་ཅིག་སོང་ལ་མི་རྣམས་ནི་སླུ་བར་བྱེད་
[218b.5]པ་ཡིན་གྱིས། ཁྱོད་ཀྱིས་བག་ཡོད་པར་གྱིས་ཤིག་དེ་ནས་མིའམ་ཅིའི་རྒྱལ་པོ་ལྗོན་པས་ནོར་བུ་དང་། མུ་ཏིག་དང་། གསེར་ལ་སོགས་པ་མང་དུ་བརྫངས་ཏེ་བཏང་ནས་དེ་ཡིད་འཕྲོག་མ་དང་ལྷན་ཅིག་ཏུ་སྟེང་གི་ནམ་མཁའི་ལམ་ལ་མིའམ་ཅིའི་ཤུགས་ཀྱིས་ཆས་པ་ན་རིམ་
[218b.6]གྱིས་གླང་པོའི་ཁྱིམ་གྱི་གྲོང་ཁྱེར་དུ་ཕྱིན་ནོ། །དེ་ནས་གླང་པོའི་ཁྱིམ་གྱི་གྲོང་ཁྱེར་རྡོ་བ་དང་། གསེག་མ་དང་། གྱོ་མོ་རྣམས་བསལ་ནས་ཙན་དན་གྱི་ཆུས་ཆག་ཆག་བཏབ། དར་གྱི་ཆུན་འཕྱང་དཔྱངས་རྒྱལ་མཚན་དང་། བ་དན་བཙུགས། ཤིན་ཏུ་དྲི་ཞིམ་པོའི་པོག་པོར་
[218b.7]དག་བཤམས། མེ་ཏོག་རྣམ་པ་སྣ་ཚོགས་བཀྲམ་སྟེ། དགའ་དགའ་ལྟར་བྱས་སོ། །དེ་ནས་གཞོན་ནུ་མིའི་གཙོ་བོ་སྟོང་ཕྲག་དུ་མས་ཡོངས་སུ་བསྐོར་ཅིང་ཡིད་འཕྲོག་མ་དང་ལྷན་ཅིག་ཏུ་གླང་པོའི་ཁྱིམ་གྱི་གྲོང་ཁྱེར་དུ་ཞུགས་སོ། །དེ་ནས་ལམ་གྱིས་དུབ་པའི་ངལ་
[219a]
[219a.1]བསོས་ནས་རིན་པོ་ཆེ་རྣམ་པ་སྣ་ཚོགས་པ་དག་ཁྱེར་ཏེ་ཕའི་དྲུང་དུ་སོང་ནས་རྒྱལ་པོའི་སྟན་གྱི་གློ་ཞིག་ཏུ་འདུག་སྟེ། མིའམ་ཅིའི་གྲོང་ཁྱེར་དུ་སོང་བ་དང་འོངས་པ་རྣམས་རྒྱས་པར་སྨྲས་སོ། །དེ་ནས་རྒྱལ་པོ་ནོར་ཅན་གྱིས་འདི་ནི་ཤིན་ཏུ་སྟོབས་དང་། 
[219a.2]བརྩོན་འགྲུས་དང་། ཕ་རོལ་གནོན་པ་ཅན་ནོ་ཞེས་བྱ་བར་རིག་ནས་རྒྱལ་པོའི་དབང་བསྐུར་བས་དབང་བསྐུར་ཏོ། །གཞོན་ནུ་ནོར་བཟངས་ཀྱིས་བསམས་པ། གང་བདག་ཡིད་འཕྲོག་མ་དང་ལྷན་ཅིག་ཚོགས་པ་དང་། རྒྱལ་སྲིད་ཀྱི་དབང་བསྐུར་བ་ཐོབ་པར་གྱུར་པ་
[219a.3]འདི་ནི་སྔོན་བྱས་པའི་རྒྱུའི་ཁྱད་པར་ཡིན་གྱིས། མ་ལ་ད་ཡང་བདག་གིས་སྦྱིན་པ་དག་ནི་བཏང་། བསོད་ནམས་དག་ནི་བྱའོ་སྙམ་ནས། དེས་གླང་པོའི་ཁྱིམ་གྱི་གྲོང་ཁྱེར་དུ་ལོ་བཅུ་གཉིས་སུ་གཏན་པ་མེད་པའི་མཆོད་སྦྱིན་བྱས་སོ། །རྒྱལ་པོ་ཆེན་པོ་དེའི་ཚེ་དེའི་དུས་ན་
[219a.4]གཞོན་ནུ་ནོར་བཟངས་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་བྱང་ཆུབ་སེམས་དཔའི་སྤྱད་པ་སྤྱོད་པ་ན་རྒྱལ་པོ་ནོར་བཟངས་ཞེས་བྱ་བར་གྱུར་ཏོ། །ངས་གང་ཡིད་འཕྲོག་མའི་ཕྱིར་སྟོབས་དང་། བརྩོན་འགྲུས་དང་། 
[219a.5]ཕ་རོལ་གནོན་པ་བསྟན་ནས། ལོ་བཅུ་གཉིས་སུ་གཏན་པ་མེད་པའི་མཆོད་སྦྱིན་བྱས་པ་དེས་ངས་བླ་ན་མེད་པའི་བྱང་ཆུབ་མ་ཐོབ་མོད་ཀྱི། འོན་ཀྱང་སྦྱིན་པ་དེ་དང་། བརྩོན་འགྲུས་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་
[219a.6]ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཐམས་ཅད་ཅེས་བྱ་བའི་གྲོང་རྡལ་གྱི་གྲོང་ཁྱེར་ན་
[219a.7]རྒྱལ་པོ་ཐམས་ཅད་ཀྱི་བཤེས་གཉེན་ཞེས་བྱ་བ་ཞིག་རྒྱལ་སྲིད་བྱེད་དུ་འཇུག་སྟེ། འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་བ་དང་། འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་རྣམས་
[219b]
[219b.1]རབ་ཏུ་ཞི་བ་ཞེས་བྱ་བ་ནས། ཆོས་བཞིན་གྱིས་རྒྱལ་སྲིད་བྱེད་དུ་འཇུག་གོ་ཞེས་བྱ་བའི་བར་གོང་མ་བཞིན་དུའོ། །དུས་གཞན་ཞིག་ན་བཙུན་མོ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་རྩེ་བར་བྱེད། དགའ་བར་བྱེད། 
[219b.2]དགའ་མགུར་སྤྱོད་པར་བྱེད་པ་ལས་དུས་གཞན་ཞིག་ན་བཙུན་མོ་སེམས་ཅན་དང་ལྡན་པར་གྱུར་ཏེ། དེ་ཟླ་བ་བརྒྱད་དམ་དགུ་འདས་ནས་ཁྱེའུ་གཟུགས་བཟང་པོ། མཛེས་པ། བལྟ་ན་སྡུག་པ། པགས་པའི་མདོག་གསེར་འདྲ་བ། མགོ་གདུགས་ལྟར་འདུག་པ། 
[219b.3]དཔུང་པ་རིང་བ། འཕྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ་ཞེས་བྱ་བ་ནས། གནས་ལྔ་ལ་བྱང་བར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །གཞོན་ནུ་ཐམས་ཅད་སྒྲོལ་དད་པ་བཟང་བ། དགེ་བའི་བསམ་པ་ཅན། བདག་ལ་ཕན་པ་དང་། 
[219b.4]གཞན་ལ་ཕན་པར་ཞུགས་པ། སྙིང་རྗེ་ཅན་བདག་ཉིད་ཆེན་པོ་ཆོས་འདོད་པ། སྐྱེ་དགུ་རྣམས་ལ་བྱམས་པ། ཐམས་ཅད་སྦྱིན་པ། ཐམས་ཅད་གཏོང་བ། ཆགས་པ་མེད་པར་གཏོང་བ། གཏོང་བ་ཆེན་པོ་ལ་ཞུགས་པ་ཡིན་ནོ། །དེའི་གཏོང་བ་རྒྱ་ཆེན་པོ་ཐོས་ནས་
[219b.5]དཔག་ཚད་བརྒྱ་ནས་ཀྱང་དོན་དུ་གཉེར་བའི་སྐྱེ་བོ་འོངས་ཏེ་ཐམས་ཅད་ཀྱང་ཡིད་ལ་རེ་བ་རྫོགས་པར་བྱས་ནས་གཏོང་ངོ་། །དེ་ནས་རེ་ཞིག་ཅིག་ན་བྱང་ཆུབ་སེམས་དཔས་ཤིང་རྟ་ནོར་བུ་དང་གསེར་དང་དངུལ་དང་། རྡོ་རྗེ་དང་། བཻ་ཌཱུརྱ་དང་། སྤུག་དང་། པད་མ་རཱ་ག་དང་། ཨིནྡྲ་
[219b.6]ནཱི་ལས་འབར་བར་བྱས་པ། ཙན་དན་མཆོག་གི་སྙིང་པོ་ལས་བསྒྲུབས་པ། སེང་གེ་དང་སྟག་དང་གུང་གི་པགས་པས་གཡོགས་པ། རྟ་རླུང་གི་ཤུགས་ལྟར་མགྱོགས་པ། གསེར་དང་དངུལ་གྱི་དྲིལ་བུ་གཡེར་ཀའི་སྒྲ་འཁྲོལ་བ་བཞི་དང་ལྡན་པ་མཆོག་གི་ནང་དུ་ཞུགས་
[219b.7]ནས་གྲོང་ཁྱེར་དམ་པ་ནས་སྐྱེད་མོས་ཚལ་དུ་མངོན་དུ་སོང་ངོ་། །དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་ཤེས་པ་ཁ་ཅིག་གིས་ཐམས་ཅད་སྒྲོལ་མངོན་དུ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཡང་སྨྲས་པ། ཁྱོད་ནི་འཇིག་རྟེན་
[220a]
[220a.1]ཐམས་ཅད་དུ། །ཐམས་ཅད་གཏོང་ཞེས་རྣམ་པར་གྲགས། །བྲམ་ཟེ་རྣམས་ལ་ཤིང་རྟ་འདི། །ཁྱོད་ཀྱིས་སྦྱིན་པ་གཏང་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་ཤིང་རྟ་དེ་ལས་མྱུར་བ་མྱུར་བར་བབས་ཏེ་སྙིང་
[220a.2]དགའ་བ་དང་མགུ་བ་དང་། རབ་ཏུ་དགའ་བས་བྲམ་ཟེ་དེ་དག་ལ་ཤིང་རྟ་བྱིན་ནས་སྨྲས་པ། བདག་གིས་ཇི་ལྟར་བྲམ་ཟེ་ལ། །མཆོག་ཏུ་དགའ་བས་ཤིང་རྟ་བཏང་། །དེ་བཞིན་བདག་གིས་སྲིད་པ་གསུམ། །བཏང་ནས་བྱང་ཆུབ་མཆོག་རེག་ཤོག། །།
[220a.3]འདུལ་བ་གཞི། བམ་པོ་བཞི་བཅུ་རྩ་དྲུག་པ། དེ་དུས་གཞན་ཞིག་ན་གླང་པོ་ཆེའི་མཆོག་རྒྱལ་སྲིད་འཕེལ་ཞེས་བྱ་བ་མེ་ཏོག་ཀུན་ད་དང་། ཀུ་མུ་ད་དང་། ཁ་བ་དང་། དངུལ་དང་། སྤྲིན་དཀར་པོ་ལྟ་བུའི་མདོག་ཅན་བདུན་ལེགས་པར་གནས་ཤིང་རྐང་ལག་ལེགས་པར་གནས་
[220a.4]པ། གླང་པོ་ཆེ་ས་སྲུང་གི་བུ་ལྟར་འགྱིང་ཞིང་འགྲོ་བ། རང་བཞིན་གྱི་མཚན་མཆོག་གིས་བརྒྱན་པ། མཐོང་ན་བཀྲ་ཤིས་པ་ལ་ཞོན་ནས་ཤིན་ཏུ་སྡུག་པའི་བྲན་དང་། མཛའ་བཤེས་དང་། གཡོག་རྣམས་ཕྱི་བཞིན་འབྲང་ཞིང་ཟླ་བ་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བ་
[220a.5]བཞིན་དུ་སོས་ཀའི་དུས་ལ་བབ་པས་ཤིང་རྣམས་མེ་ཏོག་ཁ་འབུས་ཤིང་། ངང་པ་དང་། ཁྲུང་ཁྲུང་དང་། རྨ་བྱ་དང་། ནེ་ཙོ་དང་། རི་སྐེགས་དང་། ཁུ་བྱུག་དང་། ཤང་ཤང་ཏེའུ་སྒྲ་འབྱིན་པའི་ནགས་ཚལ་གྱི་སྐྱེད་མོས་ཚལ་གྱི་སར་སོང་བ་དང་། དེ་ནས་ཕྱིར་རྒོལ་བས་སྦད་པའི་
[220a.6]བྲམ་ཟེ་ཁ་ཅིག་གཞོན་ནུ་ཐམས་ཅད་སྒྲོལ་གྱི་དྲུང་དུ་རིངས་པ་རིངས་པར་འོངས་ནས། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག་ཅེས་སྨྲས་ནས་ཡང་སྨྲས་པ། ལྷ་མིན་ལྷར་བཅས་འཇིག་རྟེན་དུ། །ཁྱོད་ནི་ཐམས་ཅད་གཏོང་ཞེས་གྲགས། །ཁྱོད་ཀྱི་གླང་པོའི་མཆོག་
[220a.7]འདི་ནི། །བདག་ཅག་རྣམས་ལ་སྩལ་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་གླང་པོའི་མཆོག་དེ་ལས་མྱུར་བ་མྱུར་བར་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་ཡིད་ཀྱིས་དེ་དག་ལ་གླང་པོའི་མཆོག་དེ་བྱིན་ནས་སྨྲས་པ། 
[220b]
[220b.1]བདག་གིས་ཇི་ལྟར་བྲམ་ཟེ་ལ། །མཆོག་ཏུ་དགའ་བས་གླང་ཆེན་བཏང་། །དེ་བཞིན་བདག་གིས་སྲིད་པ་གསུམ། །བཏང་ནས་བྱང་ཆུབ་མཆོག་རེག་ཤོག །རྒྱལ་པོ་ཐམས་ཅད་བཤེས་གཉེན་གྱིས་ཁྱོད་ཀྱི་སྲས་ཐམས་ཅད་སྒྲོལ་གྱིས་གླང་པོ་ཆེའི་མཆོག་རྒྱལ་སྲིད་
[220b.2]འཕེལ་ཞེས་བྱ་བ་ཕྱིར་རྒོལ་བས་སྦད་པའི་བྲམ་ཟེ་རྣམས་ལ་བྱིན་ནོ་ཞེས་ཐོས་སོ། །ཐོས་ནས་རྒྱལ་པོ་ཐམས་ཅད་བཤེས་གཉེན་ཤིན་ཏུ་ཁྲོས་འཁྲུགས་ནས་གཞོན་ནུ་ཐམས་ཅད་སྒྲོལ་བཀུག་སྟེ་སྨྲས་པ། གཞོན་ནུ་ཁྱོད་ངའི་ཡུལ་ན་མ་འདུག་པར་སོང་ཤིག །དེ་ནས་གཞོན་
[220b.3]ནུ་ཐམས་ཅད་སྒྲོལ་ཕས་སྤངས་པ་དང་། བསམས་པ། བདག་གིས་བྱང་ཆུབ་ཀྱི་ཕྱིར་འབད་པར་བྱས་པ་དང་། འཇིག་རྟེན་ཐམས་ཅད་རྗེས་སུ་གཟུང་བའི་ཕྱིར་བརྩོན་འགྲུས་ཀྱི་གོ་ཆ་བགོས་པས་གླང་པོ་ཆེ་དེ་ཡང་བཏང་སྟེ། དེ་བས་ཁྱིམ་ན་གནས་པས་ནི། །ཅི་ནུས་པར་ནི་
[220b.4]སྦྱིན་པ་བཏང་། །དཀའ་ཐུབ་ནགས་སུ་བརྟེན་ནས་ནི། །ངེས་པར་མཆོག་དག་བྱ་བ་ཡིན། །བསླངས་ན་མི་སྦྱིན་ཞེས་བྱ་བ། །ཚིག་ནི་སྨྲ་བར་མི་ཕོད་ཀྱིས། །དེ་བས་བདག་ནི་ཁྱིམ་སྤངས་ཏེ། །དཀའ་ཐུབ་ནགས་སུ་རབ་ཏུ་འགྲོ། །བྱང་ཆུབ་སེམས་དཔས་དེ་ལྟར་སྙིང་ལ་
[220b.5]མནའ་མཐོ་བཅད་ནས་ཆུང་མ་རྒྱགས་སྦྱིན་མའི་དྲུང་དུ་སོང་སྟེ་དེ་དག་རྒྱས་པར་སྨྲས་སོ། །དེ་ནས་རྒྱགས་སྦྱིན་མས་ཐོས་མ་ཐག་ཏུ་སྡུག་པ་དང་བྲལ་བར་དོགས་པའི་སྙིང་གིས་ཐལ་མོ་སྦྱར་ཏེ། བྱང་ཆུབ་སེམས་དཔའ་ལ་སྨྲས་པ། རྗེའི་སྲས་གལ་ཏེ་དེ་ལྟ་ན་བདག་ཀྱང་དཀའ་ཐུབ་
[220b.6]ཀྱི་ནགས་གནས་སུ་མཆི་སྟེ། བདག་ནི་རྗེའི་སྲས་དང་བྲལ་ན་སྐད་ཅིག་ཙམ་ཡང་འཚོ་བར་རྔོ་མི་ཐོག་ལགས་སོ། །དེ་ཅིའི་སླད་དུ་ཞེ་ན། ནམ་མཁའ་ཟླ་བས་སྟོངས་པར་གྱུར་པ་དང་། །ཇི་ལྟར་ས་ནི་ལོ་ཏོག་གིས་སྟོངས་དང་། །པད་མ་ཆུ་ཡིས་སྟོངས་པར་གྱུར་པ་དག །བུད་
[220b.7]མེད་ཁྱིམ་ཐབ་ཀྱིས་སྟོངས་དེ་བཞིན་ནོ། །བྱང་ཆུབ་སེམས་དཔས་སྨྲས་པ། བདག་ཅག་མཐར་གདོན་མི་ཟ་བར་འབྲལ་བར་འགྱུར་ཏེ། འདི་ནི་འཇིག་རྟེན་གྱི་རང་བཞིན་ཡིན་ནོ། །ཁྱོད་ནི་བཟའ་བ་དང་། བཏུང་བ་དང་། མལ་ཆ་དང་། བགོ་བ་མཆོག་ལ་གོམས་པས་ལུས་
[221a]
[221a.1]ཤིན་ཏུ་སྐྱིད་པ་ཡིན་དཀའ་ཐུབ་ཀྱི་ནགས་ན་ནི་རྩྭ་དང་ལོ་མ་བཏིང་བར་ནི་ཉལ་རྩ་བ་དང་། མེ་ཏོག་དང་། འབྲས་བུ་ནི་ཟ། རྩྭ་དཱུར་བ་དང་། ཟུག་རྡོ་དང་། རྩྭ་དང་། ཚེར་མས་གང་བའི་ས་ལ་ནི་རྒྱུ། ཡང་དང་ཡང་དུ་ཟ་གཅིག་པ་ལ་ནི་བརྟེན། བདག་ཉིད་སྐྱེ་བོ་
[221a.2]ཐམས་ཅད་ལ་ནི་བསྟེན་དགོས། གློ་བུར་དུ་འོངས་པ་ཐམས་ཅད་མཆོད་པ་ལ་ནི་འབད་དགོས་ལ། དེ་ན་ཡང་ང་གདོན་མི་ཟ་བར་ཅི་ནུས་ཀྱི་སྦྱིན་པ་གཏོང་སྟེ། དེ་ལ་ཁྱོད་ཀྱིས་ཅུང་ཟད་ཀྱང་མི་འགྱོད་པར་བྱ་དགོས་སོ། །དེ་བས་ན་རེ་ཞིག་ད་དུང་ཡང་ལེགས་པར་སོམས་ཤིག །
[221a.3]རྒྱགས་སྦྱིན་མས་སྨྲས་པ། རྗེའི་སྲས་བདག་རྔོ་ཅི་ཐོག་གིས་རྗེའི་སྲས་ཀྱི་རྗེས་སུ་སྒྲུབ་ལགས་སོ། །བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ན་དམ་བཅས་པ་དེ་ཁྱོད་ཀྱིས་དྲན་པར་བྱོས་ཤིག །དེ་ནས་བྱང་ཆུབ་སེམས་དཔའ་ཕའི་དྲུང་དུ་སོང་ནས་མགོ་བོས་ཕྱག་བྱས་ཏེ། 
[221a.4]ཡབ་ཅིག་བདག་གིས་སྦྱིན་པར་གླང་ཆེན་སྩལ། །ནོངས་པ་གང་ལགས་ས་བདག་བཟོད་པར་གསོལ། །བདག་ནི་གྲོང་ནས་དགོན་པར་མཆི་ལགས་ཀྱིས། །མི་ཡི་དབང་པོའི་ཕྱག་མཛོད་སྟོངས་མི་འགྱུར། །དེ་ནས་རྒྱལ་པོ་བུ་དང་བྲལ་བའི་སྡུག་བསྔལ་གྱིས་དབུགས་ཀྱིས་
[221a.5]བརྣངས་ཏེ་སྐད་འདར་འདར་པོར་སྨྲས་པ། བུ་སྦྱིན་པའི་བློ་འོར་ལ་འདུག་ཤིག །བྱང་ཆུབ་སེམས་དཔས་སྨྲས་པ། ས་ནི་རི་དང་བཅས་པར་ཡང་། །གལ་ཏེ་ལྡོག་པར་འགྱུར་གདའ་ཡང་། །ས་བདག་བདག་ནི་སྦྱིན་པ་ལས། །སེམས་ནི་ལྡོག་པར་མི་བགྱིད་དོ། །ཞེས་སྨྲས་
[221a.6]ནས་སོང་ངོ་། །དེ་ནས་བུ་དང་། བུ་མོ་དང་། ཆུང་མ་དང་ལྷན་ཅིག་ཤིང་རྟའི་ནང་དུ་ཞུགས་ཏེ། གྲོང་ཁྱེར་དམ་པ་དེ་ནས་བྱུང་ནས་ཕོ་བྲང་འཁོར་གྱི་མི་དང་ཡུལ་མི་མྱ་ངན་བྱེད་པ་བརྒྱ་སྟོང་རྗེས་སུ་འབྲང་བཞིན་སོང་ངོ་། །དེ་ནས་མི་ཞིག་གིས་ངུ་ཞིང་སྨྲེ་སྔགས་འདོན་པའི་སྒྲ་དེ་
[221a.7]ཡང་ཐོས། སྐྱེ་བོའི་ཚོགས་ཆེན་པོ་གྲོང་ཁྱེར་གྱི་སྒོར་བྱུང་བ་ཡང་མཐོང་ནས་མི་ཞིག་ལ་དྲིས་པ། ཀྱེ་ནང་རྗེ་སྐྱེ་བོའི་ཚོགས་ཆེན་པོ་ཆོ་ངེས་འདེབས་པ་འདི་ཅི་ལས་གྱུར། དེས་སྨྲས་པ། ཤེས་ལྡན་དག་ཅི་མི་ཤེས་སམ། འདི་ལྟར་མི་ཡི་དབང་པོས་ཉིད་ཀྱི་སྲས་པོ་མཆེ་བ་
[221b]
[221b.1]བཟང་། །བརྟན་པའི་ངང་ཚུལ་རབ་ཏུ་སྦྱིན་ལ་དགའ་བ་འདི་ནི་སྤྱུགས། །དེ་ནི་བུ་དང་ཆུང་མར་བཅས་ཏེ་ནགས་མཐར་ཆས་པ་ལ། །ཕོ་བྲང་འཁོར་བ་རྣམས་འདུས་ཤིན་ཏུ་སྙིང་རྗེས་ཆོ་ངེས་འདེབས། །དེ་ནས་བྱང་ཆུབ་སེམས་དཔས་གྲོང་ཁྱེར་དམ་པ་དེ་ནས་བྱུང་བའི་ཕོ་བྲང་
[221b.2]འཁོར་གྱི་མི་རྣམས་ལ་ཅི་རིགས་པར་མངོན་དུ་སོང་ནས་སྨྲས་པ། ཤེས་ལྡན་དག་སླར་དེང་ཤིག་སླར་དེང་ཤིག །འདི་ལྟར་ཤིན་ཏུ་ཡུན་རིང་པོ་ནས་སྡུག་པ་དང་འགྲོགས་པ་ཡང་མཇུག་ཏུ་གདོན་མི་ཟ་བར་འབྲལ་བའི་མཐའ་ཅན་དུ་འགྱུར་ཏེ། གཉེན་པའི་སྐྱེ་བོ་དང་འགྲོགས་པ་
[221b.3]ནི་ལམ་ཀའི་ངལ་བསོ་བའི་བསྟི་གནས་ཀྱི་ཤིང་དང་འདྲ་བས་གདོན་མི་ཟ་བར་སྡུག་པ་དང་འབྲལ་བར་འགྱུར་རོ། །དེ་ཅིའི་ཕྱིར་ཞེ་ན། འཇིག་རྟེན་ཀུན་ན་སྐྱེ་བོ་དབང་མེད་དེ། །མཛའ་བ་རྣམས་དང་འབྲལ་བར་འགྱུར་བསམས་ནས། །ཁྱོད་ཀྱིས་ས་སྟེངས་འབད་པ་ཐམས་
[221b.4]ཅད་ཀྱིས། །ཞི་ཕྱིར་བློ་གྲོས་མི་གཡོ་བརྟན་པར་གྱིས། །དེ་ནས་དཔག་ཚད་སུམ་བརྒྱ་འདས་པ་དང་། བྱང་ཆུབ་སེམས་དཔའ་མཐོང་ནས་བྲམ་ཟེ་ཞིག་མངོན་དུ་འོངས་ཏེ་སྨྲས་པ། ཀྱེ་རྒྱལ་རིགས་གཞོན་ནུ་བདག་ནི་ཁྱོད་ཀྱི་ཡོན་ཏན་ཐོས་ནས་འདི་ནས་དཔག་ཚད་སུམ་
[221b.5]བརྒྱ་ཙམ་གྱི་ཡུལ་ནས་འདིར་མཆིས་ལགས་ཀྱིས། ཁྱོད་ཀྱིས་ཤིང་རྟ་མཆོག་འདི་བདག་ངལ་བ་འབྲས་བུ་མཆིས་པར་བགྱི་བའི་རིགས་སོ། །དེ་ནས་རྒྱགས་སྦྱིན་མ་མི་བཟོད་པ་སྐྱེས་ནས་ཚིག་བརླངས་པོས་བྲམ་ཟེ་དེ་ལ་སྨྲས་པ། ཨེ་མའོ་ནགས་ནའང་མི་དབང་སྲས་
[221b.6]ལ་སློང་བ་གང་། །བྲམ་ཟེ་འདི་ནི་ཤིན་ཏུ་བརྩེ་བ་མེད་པའི་བློ། །མི་དབང་སྲས་པོ་མི་དབང་དཔལ་ལས་ཉམས་གྱུར་པ། །འདི་ལ་འདིར་ནི་སྙིང་རྗེ་ཅིག་མི་སྐྱེ་འམ། །བྱང་ཆུབ་སེམས་དཔས་སྨྲས་པ། ཁྱོད་ཀྱིས་བྲམ་ཟེ་མ་སྤྱོ་ཤིག །དེ་ཅིའི་ཕྱིར་ཞེ་ན། རྒྱགས་སྦྱིན་
[221b.7]གལ་ཏེ་ནོར་འདོད་ལེན་པ་འདི་དག་མེད་གྱུར་ན། །ཀུན་སྦྱིན་མེད་པར་མི་གང་ཞིག་གིས་ས་སྟེངས་བྱང་ཆུབ་འཐོབ། །སྦྱིན་སོགས་ཕ་རོལ་ཕྱིན་དྲུག་ཚུལ་གྱིས་ཡོན་ཏན་མཆོག་ཅན་གྱི། །བྱང་ཆུབ་སེམས་དཔའ་རྣམས་ཀྱིས་ཀུན་མཁྱེན་ཉིད་མཆོག་རྟག་ཏུ་འཐོབ། །
[222a]
[222a.1]དེ་ནས་བྱང་ཆུབ་སེམས་དཔའ་མཆོག་ཏུ་དགའ་བས་ཡང་རྟ་དང་ལྡན་པའི་ཤིང་རྟ་དེ་བྲམ་ཟེ་དེ་ལ་བྱིན་ནས་སྨྲས་པ། བྲམ་ཟེ་སེར་སྣའི་དྲི་མ་སེལ་བྱེད་པ། །ཤིང་རྟ་རབ་ཏུ་བྱིན་པ་འདི་ཡིས་འདིར། །བདག་ནི་དྲང་སྲོང་ཆེ་མཆོག་གིས་བསྐོར་བའི། །
[222a.2]ཟག་མེད་ཆོས་ཀྱི་ཤིང་རྟ་ཆེ་སྐོར་ཤོག །དེ་ནས་ཐམས་ཅད་སྒྲོལ་གྱིས་སྙིང་རབ་ཏུ་དགའ་བས་ཤིང་རྟའི་མཆོག་དེ་ཡང་བྲམ་ཟེ་ལ་བྱིན་ནས་གཞོན་ནུ་ནག་པོ་ཕྲག་པ་ལ་ཁྱེར། རྒྱགས་སྦྱིན་མས་ནི་གཞོན་ནུ་མ་དྲ་བ་ཅན་ཁྱེར་ནས་དཀའ་ཐུབ་ཀྱི་ནགས་ལོགས་སུ་ཆས་པ་དང་རིམ་
[222a.3]གྱིས་དཀའ་ཐུབ་ཀྱི་ནགས་སུ་ཕྱིན་ཏོ། །དེ་ནས་ཐམས་ཅད་སྒྲོལ་དཀའ་ཐུབ་ཚལ་དེར་རང་གི་སྙིང་མགུ་བར་བྱེད་པའི་བརྟུལ་ཞུགས་བླངས་ཏེ་གནས་སོ། །ཇི་ཙམ་ན་རྒྱགས་སྦྱིན་མ་རྩ་བ་དང་འབྲས་བུའི་ཕྱིར་དཀའ་ཐུབ་ཀྱི་ནགས་ནས་སོང་བ་དང་། བྲམ་ཟེ་ཞིག་ཐམས་
[222a.4]ཅད་སྒྲོལ་གྱི་དྲུང་དུ་འོངས་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །བདག་ཅག་བཀོལ་བ་མ་མཆིས་པས། །སྤ་ཤུག་ལྷན་ཅིག་འཁྱམ་བགྱིད་ན། །དེ་ཡི་དོན་དུ་བུས་པ་གཉིས། །ཁྱོད་ཀྱིས་བདག་ལ་སྦྱིན་པའི་རིགས། །དེ་སྐད་ཅེས་སྨྲས་
[222a.5]པ་དང་། དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་བུ་སྡུག་པ་གཏོང་བ་ལ་ཅུང་ཞིག་སེམས་ཤིང་འདུག་པ་དང་། དེ་ནས་བྲམ་ཟེ་དེས་བྱང་ཆུབ་སེམས་དཔའ་ཐམས་ཅད་སྒྲོལ་ལ་སྨྲས་པ། ཀྱེ་རྒྱལ་རིགས་གཞོན་ནུ་བདག་གིས་ཁྱོད་ཐམས་ཅད་སྟེར་བའི་
[222a.6]ཞེས་ཐོས་ན་འདི་ལྟར་ཁྱོད་ལ་བདག་གིས་བསླངས་པ་དེ་ལ་ཅི་ཞིག་དཔྱད་དུ་ཡོད། ཁྱེད་ནི་ཀུན་སྟེར་སྙིང་རྗེ་ཡི། །བདག་ཉིད་ཅན་དུ་ས་སྟེངས་གྲགས། །ཇི་ལྟར་གྲགས་པ་དེ་བཞིན་དུ། །ཁྱོད་ཀྱིས་རྟག་ཏུ་བྱ་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་
[222a.7]སེམས་དཔའ་ཐམས་ཅད་སྒྲོལ་གྱིས་བྲམ་ཟེ་དེ་ལ་སྨྲས་པ། ཀྱེ་བྲམ་ཟེ་ཆེན་པོ། རང་གི་སྲོག་ནི་གཏོང་བ་ལའང་། །ལན་འགའ་དཔྱོད་པ་མ་མྱོང་ན། །རང་གི་བུ་ནི་བཏང་བ་ལ། །བདག་བློ་གཞན་དུ་གྱུར་ཅི་སྨོས། །བྲམ་ཟེ་ཆེན་པོ་དེ་ལྟ་མོད་ཀྱི། བདག་གིས་
[222b]
[222b.1]ནགས་སུ་བསྐྱེད་བསྐྱེད་པའི། །བུས་པ་འདི་གཉིས་ཡོངས་སྤངས་ནས། །མ་དང་བྲལ་བའི་ཉོན་མོངས་པ། །འདི་དག་ཇི་ལྟར་གནས་སྙམ་མོད། །གཞོན་ནུ་ཤིན་ཏུ་བརྩེ་མེད་པས། །བུས་པ་བཏང་ལ་བདག་མིན་ཞེས། །ཁ་ཅིག་བདག་ལ་ཕྱར་འོང་གིས། །
[222b.2]བྲམ་ཟེ་བདག་ནི་ཁྲིད་ན་ལེགས། །དེ་ནས་བྲམ་ཟེ་དེས་ཐམས་ཅད་སྒྲོལ་ལ་སྨྲས་པ། ཀྱེ་རྒྱལ་རིགས་གཞོན་ནུ་རྒྱལ་པོ་ཆེན་པོའི་རིགས་སུ་སྐྱེས་པ། ས་འདི་ཐམས་ཅད་དུ་ཡོན་ཏན་གྲགས་པ། སྲོག་ཆགས་ཐམས་ཅད་ལ་སྙིང་བརྩེ་བས་བྱམས་པར་ཞུགས་པ། 
[222b.3]སྦྱིན་པ་དང་། མཆོད་པ་དང་། བཀུར་སྟིས་སྤོས་ཀྱི་གླང་པོ་ཆེ་ལྟ་བུ། དགེ་སྦྱོང་དང་། བྲམ་ཟེ་དང་། གློ་བུར་བའི་སྐྱེ་བོ་ལ་མཆོད་པ་བྱེད་པ། སྐྱེ་བོ་བཀྲེན་པ་དང་། ཕོངས་པ་དང་། མགོན་མེད་པ་དང་། ལྟོགས་པ་ཡོངས་སུ་སྡུད་པ། ཐམས་ཅད་ཀྱི་རེ་བ་ཡོངས་སུ་
[222b.4]རྫོགས་པར་བྱེད་པ། མཐོང་ན་དོན་ཡོད་པ་ཁྱོད་ཀྱིས་བདག་འོངས་པ་ནོམ་པ་མེད་པའམ། ལམ་གྱིས་དུབ་པ་འབྲས་བུ་མེད་པའམ། མཐོང་བ་དོན་མེད་པའམ། རེ་བ་དང་ཡུན་རིང་པོ་ནས་བརྣག་བརྣག་པའི་འདོད་པ་འབྲས་བུ་མེད་པར་བྱ་བ་གང་ཡིན་པ་དེ་ནི་ཆ་མ་ཡིན་
[222b.5]ཏེ། ཁྱོད་ཀྱི་མེད་དོ་ཞེས་བྱ་བའི་ཚིག་གིས་ཁོ་བོའི་ཡིད་ལ་རེ་བ་ཀུན་ཏུ་རྟོག་པའི་རྟ་བཏབ་ན་མྱུར་དུ་ལྡོག་པར་འགྱུར་རོ། །དེ་བས་ན་ཁྱོད་ཀྱིས་བདག་གི་ཡིད་ལ་རེ་བ་ཡོངས་སུ་རྫོགས་པར་བྱས་ནས་གཏང་བའི་རིགས་སོ། །དེ་ཅིའི་ཕྱིར་ཞེ་ན། ཆུ་གཏེར་གོས་སུ་གྱོན་ཞིང་
[222b.6]གཟའ་མིག་མཚུངས་མེད་པ། །རི་བོ་མཆོག་རྒྱས་ནུ་མར་ལྡན་པའི་རོ་སྟོད་ཅན། །གྲོང་ཁྱེར་གྲོང་རྡལ་བཅས་པའི་ས་ལ་བཙལ་བྱས་ཀྱང་། །མཆེ་བཟངས་ཁྱོད་དང་མཚུངས་པར་གཏོང་ཕོད་ཡོད་མ་ཡིན། །དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་གྱིས་བྲམ་
[222b.7]ཟེའི་ཚིག་དེ་ཐོས་ནས་བུ་ལ་ཆགས་པའི་བློང་བས་འདི་དག་སེམས་པར་བྱེད་དེ། གལ་ཏེ་རེ་ཞིག་བུ་གཉིས་པོ། །བྲམ་ཟེར་བྱིན་ན་བུ་དང་ནི། །བྲལ་བ་ལས་བྱུང་སྡུག་བསྔལ་དག །བདག་དང་རྒྱགས་བྱིན་གྱིས་ཐོབ་འགྱུར། །འོན་ཀྱང་འདི་ལ་མ་བྱིན་ན། །བརྟུལ་
[223a]
[223a.1]ཞུགས་ལས་ཀྱང་ཉམས་འགྱུར་ཞིང་། །བྲམ་ཟེ་འདི་ནི་ཚི་ཆད་དེ། །ཇི་ལྟར་འོངས་པ་བཞིན་དུ་འགྲོ། །ཉིས་ན་བུ་བྲལ་ཉམ་ཐག་པའི། །མྱ་ངན་ས་སྟེངས་བདག་གིས་བླང་། །དེ་བཞིན་མ་བྱས་དམ་བཅས་པ། །ཞིག་ཅིང་བརྟུལ་ཞུགས་ཉམས་
[223a.2]པར་འགྱུར། །དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་གྱིས་སྡུག་པའི་བུ་གཉིས་ངེས་པར་གཏོང་བར་ཆད་ནས་སྨྲས་པ། ཀྱེ་ཁོ་བོས་དཀའ་སྤྱད་བརྒྱ་ཡིས་འཇིག་རྟེན་སྡུག་བསྔལ་གྱི། །རྒྱ་མཚོ་ཆེན་པོ་སོ་སོར་འཇིགས་བྱེད་པ། །གཏིང་མི་དཔོགས་པར་རབ་ཏུ་
[223a.3]བྱིང་བ་དག །ཕ་རོལ་རྒལ་ཕྱིར་ལམ་གྱི་ཟམ་སྟེགས་བཅའ། །ཟླ་བ་དྲི་མེད་ཉ་བའི་བཞིན་རས་ཅན། །མ་ཞུམ་ཁ་ནས་དེ་སྐད་ཚིག་སྨྲས་ནས། །མཆི་མ་རླན་ཆུས་མིག་ནི་གང་གྱུར་པའི། །བྱིས་པ་གཉིས་པོ་བྲམ་ཟེ་དེ་ལ་བྱིན། །ཡང་སྨྲས་པ། བུ་འདི་བྱིན་པའི་
[223a.4]འབྲས་བུ་ནི། །རྒྱ་ཆེན་བདག་གིས་ཐོབ་གྱུར་ནས། །དེས་ནི་འཁོར་བའི་རྒྱ་མཚོ་ལས། །འཇིག་རྟེན་རྣམས་ནི་བསྒྲལ་བར་བྱ། །བུས་པ་གཞོན་ནུ་དག་བྱིན་མ་ཐག་ཏུ་ས་འདི་རྣམ་པ་དྲུག་ཏུ་གཡོས་སོ། །དེ་ནས་ས་གཡོས་པ་དེས་ཚལ་དེ་ན་གནས་པའི་དཀའ་ཐུབ་
[223a.5]ཅན་རྣམས་སྔངས་ནས་ཕན་ཚུན་སྨྲས་པ། ས་ནི་མི་བཟད་གཡོས་གྱུར་པ། །འདི་ནི་སུ་ཡི་མཐུ་ལྟས་ཡིན། །གང་གི་མཐུ་ནི་འདི་འདྲ་བ། །ཤིན་ཏུ་གསལ་བར་ཤེས་པར་བྱ། །དེ་ན་གནས་འཇོག་དང་རུས་གཅིག་པ་རྒན་པོ་དཀའ་ཐུབ་ཅན་ལྟས་ཤེས་པ་ལ་
[223a.6]མཁས་པ་གཞན་ཞིག་ཡོད་པ་དེས་དྲང་སྲོང་དེ་རྣམས་ལ་དོན་དེ་གོ་བར་བྱས་པ། གདོན་མི་ཟ་བར་དཀའ་ཐུབ་ཀྱི་ནགས་ན་འདུག་པའི་བུ་བྱིས་པ་འབྲས་བུ་དང་ཆུ་འཐུང་བ་ཡིད་དུ་འོང་བ། མིག་ཏུ་སྡུག་པར་བྱེད་པ་གཉིས་ཐམས་ཅད་སྒྲོལ་གྱིས་སྐྱེ་བོ་སྡུག་བསྔལ་གྱིས་
[223a.7]ཉམ་ཐག་པ་ཡོངས་སུ་ཐར་བར་བྱ་བའི་ཕྱིར་སྤངས་ཏེ། དེས་ནས་གཡོས་པར་གྱུར་ཏོ། །དེ་ནས་བུས་པ་གཞོན་ནུ་དེ་གཉིས་ཀྱིས་ཕས་སྙིང་ནས་ཡོངས་སུ་བཏང་བའི་བློ་རིག་ནས་སྙིང་རྗེ་རྗེ་སྐད་དུ་ངུ་ཞིང་ཐལ་མོ་གཉིས་སྦྱར་ནས་ཐམས་ཅད་སྒྲོལ་གྱི་རྐང་པ་གཉིས་
[223b]
[223b.1]ལ་གཏུགས་ཏེ་སྨྲས་པ། ཡབ་ཅིག་ཡུམ་ནི་མ་མཆིས་པར། །ཁྱོད་ནི་བདག་ཅག་སྩོལ་བཞེད་པ། །རེ་ཞིག་དེ་ནི་མཐོང་གྱུར་ནས། །དེ་ནས་བདག་ཅག་སྩལ་དུ་གསོལ། །དེ་ནས་བྱང་ཆུབ་སེམས་དཔའ་ཡིད་ལ་གཅགས་པའི་སྡུག་བསྔལ་གྱིས་ངོ་ཟུམ་
[223b.2]གནག་ཅིང་མཆི་མ་འཛག་བཞིན་དེ་གཉིས་ལ་འཁྱུད་ནས་སྨྲས་པ། བུ་དག །ང་ཡི་སྙིང་དུ་མི་སྡུག་མིན། །སྙིང་བརྩེ་སྙིང་རྗེ་མེད་མིན་ཏེ། །འཇིག་རྟེན་ཀུན་ལ་ཕན་པའི་ཕྱིར། །ཡོན་ཏན་མཐོང་ནས་བཏང་བ་ཡིན། །ཅི་ནས་ང་ཡིས་བྱང་ཆུབ་མཆོག །ཞི་བ་རང་
[223b.3]གིས་ཐོབ་ནས་ནི། །སྡུག་བསྔལ་རྒྱ་མཚོ་ལ་གནས་པའི། །རྟེན་མེད་འཇིག་རྟེན་རྣམས་བསྒྲལ་ལོ། །དེ་ནས་བུས་པ་གཞོན་ནུ་དེ་དག་གིས་ཕས་སྙིང་ནས་ཡོངས་སུ་བཏང་བའི་བློ་རིག་ནས་ཕའི་རྐང་པ་གཉིས་ལ་ཕྱག་འཚལ་ཏེ་ཐལ་མོ་སྦྱར་ནས་སྙིང་རྗེ་རྗེ་སྐད་དང་། སྨ་
[223b.4]བབ་པའི་ཚིག་གིས་དལ་གྱིས་སྨྲས་པ། གལ་ཏེ་ཁྱོད་ཀྱིས་ཐག་བཀུམ་ན། །མ་ལ་བདག་ཅག་གཉིས་ཀྱི་ཕྲིན། །ཁྱོད་ཀྱིས་བཟོད་པ་མཛོད་ཅིག་ཅེས། །ཡབ་ཅིག་ཁྱོད་ཀྱིས་གསུང་དུ་གསོལ། །ཡབ་གཞན་ཡང་། བྱིས་པར་གྱུར་པས་བླ་མ་ཁྱོད་ལ་ནོངས་པ་
[223b.5]བགྱིས་པ་གང་། །གལ་ཏེ་ལ་ལར་ཐུགས་ལ་མི་འབབ་ཚིག་འགའ་སྨྲས་པའམ། །གུས་པར་མཉན་ནས་ཡོངས་སུ་མཉེས་པ་ཉིད་དུ་མ་བགྱིས་པ། །དེ་ནི་བྱིས་པའི་ནོངས་པ་ལགས་ཞེས་བཟོད་པ་མཛད་དུ་གསོལ། །དེ་སྐད་ཅེས་སྨྲས་ནས་ཕ་ལ་ཕྱག་འཚལ་ཏེ་
[223b.6]ལན་གསུམ་དུ་བསྐོར་བ་བྱས་ནས་མིག་མཆི་མས་གང་བཞིན་དུ་བླ་མ་ལ་སྨྲ་བར་ཡིད་ལ་ཆགས་པས་ཡང་དང་ཡང་ཕྱིར་ལྟ་ཞིང་བསྟི་གནས་དེ་ནས་བྱུང་སྟེ་སོང་ངོ་། །དེ་ནས་བྱང་ཆུབ་སེམས་དཔའ་བྱིས་པ་གཞོན་ནུའི་ཚིག་ཤིན་ཏུ་སྙིང་རྗེར་རུང་བ་དེ་དག་གིས་སྙིང་
[223b.7]བློང་ནས་ཡིད་ཀྱིས་བྱང་ཆུབ་ཏུ་སྨོན་ལམ་བཏབ་སྟེ་དཀའ་ཐུབ་ཀྱི་ཚལ་གྱི་ལོ་མའི་སྤྱིལ་བུར་ཞུགས་སོ། །བྱིས་པ་གཞོན་ནུ་དག་དོང་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་གཡོས་སོ། །ལྷ་སྟོང་ཕྲག་དུ་མ་ཡང་
[224a]
[224a.1]བར་སྣང་ལ་ཅ་ཅོ་དང་། ག་ཞའི་སྒྲ་འབྱིན་ཅིང་། ཨེ་མའོ་རབ་སྦྱིན་བདག་ཉིད་ཆེ། །བུས་པ་འདི་གཉིས་བཏང་ནས་ཀྱང་། །གང་གི་ཡིད་ནི་འགྱུར་མེད་པ། །དེ་ཡི་ངེས་པ་རྨད་ཅིག་གོ། །དེ་ནས་རྒྱགས་སྦྱིན་མ་རྩ་བ་དང་འབྲས་བུ་རྣམས་ཁྱེར་ཏེ་
[224a.2]བསྟི་གནས་ལོགས་སུ་ཆས་པ་ལས་ས་ཆེ་ཐང་དུ་གཡོས་པ་དེས་མྱུར་བ་ཁོ་ནར་བསྟི་གནས་དེ་ཉིད་དུ་སོང་བ་དང་། ལྷ་གཞན་ཞིག་གིས་རྒྱགས་སྦྱིན་མ་བྱང་ཆུབ་སེམས་དཔའ་སེམས་ཅན་ཐམས་ཅད་ཐར་བར་བྱ་བར་བརྩོན་པ་བྱས་པའི་སྦྱིན་པའི་ཕ་རོལ་ཏུ་ཕྱིན་པའི་བར་
[224a.3]ཆད་བྱེད་པར་འགྱུར་དུ་འོང་ངོ་སྙམ་ནས་སེང་གེ་མོ་ཞིག་གི་གཟུགས་སུ་བསྒྱུར་ཏེ་ལམ་བཀག་ནས་འདུག་པ་དང་། རྒྱགས་སྦྱིན་མས་རི་དགས་ཀྱི་རྒྱལ་པོའི་ཆུང་མ་དེ་ལ་སྨྲས་པ། རི་དགས་རྒྱལ་པོའི་ཆུང་མ་སྒེག་སྒེག་མ། ཁོ་མོའི་འདི་བཀག་ནས་ནི་ཅི་སྟེ་འདུག །
[224a.4]ཇི་ལྟར་བདག་ནི་མི་འཕྱོ་ངེས་ཤེ་ན། །ལམ་ལས་བཟུར་སྟེ་མྱུར་དུ་འགྲོ་བར་གྱིས། གཞན་ཡང་། ཁྱོད་ཀྱང་རི་དགས་རྒྱལ་པོའི་ཆུང་མ་ལ། །བདག་ཀྱང་མི་ཡི་དབང་པོ་སེང་གེ་ཡི། །བཙུན་མོ་ཡིན་པས་ཆོས་ཀྱི་སྤུན་གྱུར་གྱིས། །རི་དགས་རྒྱལ་མོས་བདག་གི་ལམ་
[224a.5]ཕྱེ་ཤིག །དེ་སྐད་ཅེས་སྨྲས་པ་དང་། ལྷ་སེང་གེའི་གཟུགས་སུ་བསྒྱུར་བ་དེ་ཡང་ལམ་དེ་ནས་ལོགས་ཤིག་ཏུ་སོང་ངོ་། །དེ་ནས་རྒྱགས་སྦྱིན་མས་བཀྲ་མི་ཤིས་པའི་ལྟས་དག་མཐོང་ནས་ཡུད་ཙམ་ཞིག་བསམས་པ། ཇི་ལྟར་བར་སྣང་ལ་ངུད་མོའི་སྒྲ་གྲག་པ་དང་། 
[224a.6]ཇི་ལྟར་ཡང་ཚལ་ན་གནས་པའི་ལྷ་རྣམས་མྱ་ངན་བྱེད་པའི་སྒྲ་གྲག་པ་ལས་ན་གདོན་མི་ཟ་བར་བསྟི་གནས་སུ་མ་ལེགས་པ་ཞིག་བྱུང་བར་གྱུར་ཏོ་སྙམ་ནས་སྨྲས་པ། ཇི་ལྟར་བདག་མིག་འགུལ་བ་དང་། །ཇི་ལྟར་བྱ་སྐད་འབྱིན་པ་དང་། །ཇི་ལྟར་བདག་ནི་དོགས་པ་ལས། །
[224a.7]བུས་པ་དེ་གཉིས་བཏང་བར་ངེས། །ཇི་ལྟར་ས་འདི་གཡོས་པ་ལས། །བདག་གི་སྙིང་ནི་འདར་བ་དང་། །ཇི་ལྟར་ལུས་ཀྱང་རྨྱ་བ་ལས། །བུས་པ་དེ་གཉིས་བཏང་བར་ངེས། །ཞེས་དེ་ལྟ་བུའི་མི་ལེགས་པ་བརྒྱ་སྟོང་དག་སེམས་ཤིང་བསྟི་གནས་སུ་སོང་ནས་བསྟི་
[224b]
[224b.1]གནས་སུ་ཞུགས་ཏེ་མི་དགའ་བཞིན་བལྟས་ན་བུ་གཉིས་མ་མཐོང་ནས། དེ་ནས་རྨོངས་ཤིང་སྙིང་འདར་ནས་བསྟི་གནས་ཀྱི་གཞི་དེའི་རྗེས་བཞིན་དུ་སེམས་ཏེ། ཕྱོགས་འདི་ན་ནི་གཞོན་ནུ་ནག་པོ་སྲིང་མོ་དང་ལྷན་ཅིག་རི་དགས་ཀྱི་ཕྲུ་གུ་དང་རྟག་ཏུ་རྩེ་རྩེ། འདི་ནི་དེ་གཉིས་
[224b.2]ཀྱི་ས་རྡུལ་ལས་བྱས་པའི་ཁྱིམ་ཡིན། འདི་ནི་དེ་གཉིས་ཀྱི་རྩེད་མོའི་ཆ་སྤྱད་ཡིན་ན་དེ་གཉིས་མི་སྣང་ན། གལ་ཏེ་ཞིག་ན་བདག་གིས་མ་མཐོང་གི །ལོ་མའི་སྤྱིལ་བུར་ཞུགས་ནས་ཉལ་ལྟ་སྲིད་དམ་སྙམ་དུ་དེ་ལྟར་སྙིང་ལ་རེ་ཞིང་། བུ་མཐོང་བར་འདོད་པས་རྩ་བ་དང་འབྲས་
[224b.3]བུ་ཕྱོགས་གཅིག་ཏུ་བཞག་ནས་མིག་མཆི་མས་གང་བཞིན་དུ་ཁྱིམ་ཐབ་ཀྱི་རྐང་པ་གཉིས་ལ་གཏུགས་ཏེ་སྨྲས་པ། རྗེའི་སྲས་ཁྱེའུ་དང་བུ་མོ་གཉིས་གང་དུ་མཆིས། ཐམས་ཅད་སྒྲོལ་གྱིས་སྨྲས་པ། ཁོ་བོའི་དྲུང་དུ་བྲམ་ཟེ་ཞིག །རེ་བས་ཡང་དག་འོངས་གྱུར་
[224b.4]ནས། །བུས་པ་དེ་གཉིས་དེ་ལ་བྱིན། །དེ་དག་རྗེས་སུ་ཡི་རང་རིགས། །དེ་སྐད་ཅེས་སྨྲས་པ་དང་། རྒྱགས་སྦྱིན་མ་རི་དགས་མོ་མདའ་དུག་ཅན་གྱིས་ཕོག་པ་བཞིན་དུ་ས་ལ་སྒྱེལ་ནས་ཉ་ཆུའི་གནས་ནས་ཕྱུང་བ་བཞིན་དུ་ནི་འགྲེ་ལྡོག་པར་བྱེད། ཀྲུང་ཀྲུང་བུ་སྟོར་བ་
[224b.5]བཞིན་དུ་ནི་སྙིང་རྗེ་རྗེ་སྐད་དུ་ངུ་། བ་བེའུ་ཤི་བ་བཞིན་དུ་ནི་འབའ་སྒྲ་སྣ་ཚོགས་འདོན་ཅིང་སྨྲས་པ། པད་མ་གཞོན་ནུ་ལྟ་བུའི་བྱད་བཞིན་ཅན། །ལག་པ་པད་མའི་འདབ་ལྟར་གཞོན་ཤ་ཅན། །བདག་གི་བུ་གཉིས་སྡུག་བསྔལ་མ་མྱོང་བ། །འགྲོ་བ་གང་དུ་སོང་
[224b.6]ནས་སྡུག་བསྔལ་འགྱུར། །རི་དགས་བུ་ལྟར་དྲང་ཞིང་རི་དགས་མིག །རི་དགས་ལྷན་ཅིག་བསྟི་གནས་དགའ་དགའ་ན། །དེ་རིང་བདག་གི་བུ་གཉིས་ཇི་ལྟ་བུར། །གཞན་གྱི་དབང་གིས་དོང་ཞིང་སྡུག་བསྔལ་གྱུར། །མིག་ནི་མཆི་མས་གང་བའི་མིག་གིས་ནི། །སྙིང་
[224b.7]རྗེས་ངུ་བ་ཤིན་ཏུ་སྡུག་བསྔལ་བ། །དེ་རིང་བདག་གིས་ལེགས་པར་མ་མཐོང་བས། །སྐྱེ་བོ་བཀྲེན་པའི་ནང་ན་སྡུག་པས་འཚོ། །དེ་གཉིས་བདག་གིས་པང་ནས་བསྐྱེད་བསྐྱེད་པ། །ཟས་སུ་རྩ་བ་མེ་ཏོག་འབྲས་བུ་ཟ། །བཟོད་དང་གནམ་པས་བླ་མ་བརྟག་དཀའ་བ། །
[225a]
[225a.1]བདག་གི་བུ་གཉིས་ཤིན་ཏུ་སྡུག་བསྔལ་ལོ། །དེ་གཉིས་མ་དང་ཉེ་དུ་བྲལ་བ་དང་། །རྩ་ལག་རྣམས་ཀྱིས་གཟུ་ལུམས་སྤངས་པ་ལས། །སྐྱེ་བོ་སྡིག་ཅན་ངན་དང་ཕྲད་གྱུར་ནས། །བདག་གི་བུ་གཉིས་ཤིན་ཏུ་སྡུག་བསྔལ་ལོ། །སྐོམ་ཞིང་བཀྲེས་
[225a.2]པས་བདག་ཉིད་རྟག་གདུངས་ནས། །དེ་གཉིས་སུ་ཡི་དབང་གིས་འགྲོ་བར་འགྱུར། །བྲན་དུ་གྱུར་པས་གདོན་མི་ཟ་བར་ནི། །དེ་གཉིས་ཉམ་ཐག་སྡུག་བསྔལ་ཡོངས་སུ་གཟིར། །བདག་གིས་ངེས་པར་ཚེ་རབས་གཞན་དག་ཏུ། །སྲོག་ཆགས་སྡུག་པ་བརྒྱ་དང་
[225a.3]བྲལ་བ་ཡི། །སྡིག་ལས་ཤིན་ཏུ་མི་བཟད་འདིར་བྱས་པ། །དེས་ན་བ་བེའུ་མེད་བཞིན་ཆོ་ངེས་འདེབས། །བདེན་ཚིག་གང་གིས་བདག་ནི་རྟག་ཏུ་ཡང་། །སེམས་ཅན་ཀུན་ལ་ཡིད་ནི་མཉམ་གྱུར་པ། །བདེན་ཚིག་དེས་ནི་བདག་གི་བུ་གཉིས་པོ། །བྲན་དུ་གྱུར་པ་
[225a.4]ལས་ནི་ཐར་བར་ཤོག །རྒྱགས་སྦྱིན་མས་བུས་པ་གཞོན་ནུ་དེ་དག་གིས་བསྐྱེད་ཅིང་བསྲུངས་པའི་ཤིང་གང་ཡིན་པ་དེ་དག་ལོ་མ་ཐིབ་བེ་འདུག་པར་མཐོང་ནས་སྙིང་དུ་སྡུག་ནས་འཁྱུད་དེ་སྨྲས་པ། བུས་པས་རིལ་བ་ཆུང་ངུས་ཆུ་བཅུས་པ། །ལོ་མ་རྣམས་ལས་ཆུ་
[225a.5]ཐིགས་འཛག་པ་ཡི། །ལྗོན་ཤིང་རྣམས་ནི་སེམས་དང་བཅས་པ་བཞིན། །བུས་པ་ནུ་ཞོ་མ་བླུད་ལྟ་བུར་ངུ་། །ཡང་བུས་པ་གཞོན་ནུ་དེ་གཉིས་དང་རྩེ་རྩེ་བའི་རི་དགས་ཀྱི་ཕྲུ་གུ་བསྟི་གནས་ན་འདུག་པ་རྣམས་མཐོང་ནས་མི་དགའ་སྟེ་སྙིང་རྗེ་རྗེ་སྐད་ཀྱི་ཚིག་གིས་དལ་
[225a.6]བུས་སྨྲས་པ། དེ་ཡི་ནེའུ་ཟླ་མཐོང་བར་འདོད་པ་གང་། །ནགས་སུ་ས་ཚུགས་མཚོན་ཅིང་ཚོལ་བྱེད་པ། །རི་དགས་ཕྲུ་གུ་རྒྱུ་བ་འདི་དག་ཀྱང་། །བདག་གི་སྡུག་བསྔལ་མི་ཆུང་གཞན་ཡིན་ནོ། །དེ་ནས་བུས་པ་གཞོན་ནུ་དེ་དག་ལམ་གང་ནས་དོང་བའི་ལམ་དེར་
[225a.7]རྗེས་བཅད་པ་དང་། བུས་པ་གཞོན་ནུ་དེ་གཉིས་ཀྱི་རྗེས་དྲང་པོར་མ་བྱུང་གི་གྱ་གྱུས་གང་བར་མཐོང་ནས་ལྷག་པར་ཡང་སྡུག་བསྔལ་གྱིས་གདུངས་ནས་སྨྲས་པ། ཇི་ལྟར་འཐེན་པའི་རྗེས་བྱུང་དང་། །ལ་ལར་མྱུར་དུ་སོང་བ་ལས། །བརྡེགས་ཏེ་ཁྲིད་པར་གདོན་མི་ཟ། །
[225b]
[225b.1]ཀྱེ་མ་བྲམ་ཟེ་བརྩེ་མེད་མཆོག །མགུལ་ནི་དབུགས་ཀྱིས་བརྫངས་ཤིང་སྐད་ཀྱང་འཛེར། །མ་མཆུ་མཛེས་པ་འདར་ཞིང་བདག་གི་བུ། །རི་དགས་བཞིན་དུ་མིག་ཀྱང་རིག་རིག་སྟེ། །རྐང་པ་འཇམ་པོས་ཇི་ལྟར་སོང་ཞིག་གུ། །དེ་ནས་བྱང་ཆུབ་སེམས་དཔས་དེ་དེ་ལྟར་
[225b.2]སྨྲེ་སྔགས་འདོན་པའི་བདག་ཉིད་དེ་མཐོང་ནས་མི་རྟག་པ་ཉིད་དང་ལྡན་པའི་ཚིག་དེ་དང་དེ་དག་གིས་རྣམ་གྲངས་མང་པོར་གོ་བར་བྱས་ནས་སྨྲས་པ། ཁོ་བོས་བུ་གཉིས་གྲགས་པ་ཡིས། །བཏང་བ་མ་ཡིན་སྡང་བས་མིན། །སེམས་ཅན་ཀུན་ལ་ཕན་དོན་དུ། །གཏང་བར་
[225b.3]དཀའ་བའི་བུ་དེ་བཏང་། །མཆོག་ཏུ་གཏང་དཀའ་བདག་ཉིད་དང་། །བུ་ནོར་ཆུང་མ་རྣམས་བཏང་ནས། །སེམས་དཔའ་ཆེན་པོས་ཚུལ་བཞིན་དུ། །བྱང་ཆུབ་མཆོག་ནི་ཐོབ་པར་འགྱུར། །རྒྱགས་སྦྱིན་བདག་གིས་གཏོང་བ་ལ་བརྟེན་གཏང་དཀའ་བའི། །བུས་པ་དེ་
[225b.4]གཉིས་འཇིག་རྟེན་ཐར་པའི་དོན་དུ་བཏང་། །བདག་དང་ཆུང་མ་བཞོན་དང་ནོར་ཡང་བཏང་བྱས་ཏེ། །ཀུན་ལ་ཐམས་ཅད་གཏང་བའི་བློ་གྲོས་ང་ལ་ཡོད། །དེ་ནས་རྒྱགས་སྦྱིན་མས་སེམས་བརྟན་ཏེ་བྱང་ཆུབ་སེམས་དཔའ་ལ་སྨྲས་པ། ཁྱོད་ལ་བར་ཆད་མི་བགྱིད་ཀྱིས། །
[225b.5]ཁྱོད་བློ་གཞན་དུ་མ་གྱུར་ཅིག །གལ་ཏེ་བདག་ཀྱང་སྩོལ་བཞེད་ན། །དོགས་པ་མེད་པར་བདག་སྩོལ་ཅིག །གཞན་ཡང་། དཔའ་བོ་གང་ཕྱིར་ཉིད་ཀྱི་ཕྱིར། །སྡུག་པས་ཆགས་པ་བཏང་བ་ཡི། །དོན་དེ་མྱུར་དུ་ཐོབ་ནས་ནི། །སྲིད་ལས་འགྲོ་བ་བསྒྲལ་བར་མཛོད། །
[225b.6]དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་དང་། རྒྱགས་སྦྱིན་མ་བརྩོན་འགྲུས་ཤིན་ཏུ་རྨད་དུ་བྱུང་བ་དང་། ཤིན་ཏུ་བྱ་དཀའ་བར་རིག་ནས་སུམ་བཅུ་རྩ་གསུམ་པའི་ཚོགས་ཀྱིས་ཡོངས་སུ་བསྐོར་ཏེ་སྟེང་གི་ནམ་མཁའ་ལས་བསྟི་གནས་དེར་ལྷགས་
[225b.7]ནས་སྣང་བ་རྒྱ་ཆེན་པོས་ནགས་དེ་གསལ་བར་བྱས་ཏེ། ནམ་མཁའ་ལ་འདུག་བཞིན་དུ་བྱང་ཆུབ་སེམས་དཔའ་ལ་སྨྲས་པ། འདི་ལྟར་འཇིག་རྟེན་རྨོངས་པ་བློ་ངན་གཞུང་གིས་བཅིངས་པའི་བློ་གྲོས་ཅན། །ལོངས་སྤྱོད་ལ་ཆགས་སྙིང་གི་ཞགས་པ་བུ་ཡིས་བཅིངས་
[226a]
[226a.1]པའི་ནང་ན་ཡང་། །ཁྱབ་བདག་ཁྱོད་གཅིག་ཆགས་པ་མེད་པས་དགའ་བ་བསྐྱེད་པའི་བུ་གཏོང་བས། །ངེས་པར་གོ་འཕང་བ་དེ་དང་ཞི་བ་དྲི་མེད་དཀའ་བ་མེད་པར་འཐོབ། །དེ་སྐད་ཅེས་བྱང་ཆུབ་སེམས་དཔའ་སྤྲོ་བ་བསྐྱེད་ནས་ལྷ་རྣམས་ཀྱི་དབང་
[226a.2]པོ་བརྒྱ་བྱིན་གྱིས་བསམ་པ། འདི་གཅིག་པུ་གཡོག་དང་བྲལ་ན་ཉོན་མོངས་པར་འགྱུར་གྱིས། མ་ལ་བདག་གིས་རྒྱགས་སྦྱིན་མ་བསླང་ངོ་སྙམ་ནས། དེ་ནས་བྲམ་ཟེའི་ཆ་བྱད་དུ་བསྒྱུར་ཏེ་བྱང་ཆུབ་སེམས་དཔའི་དྲུང་དུ་སོང་ནས་ཡང་བྱང་ཆུབ་སེམས་དཔའ་ལ་སྨྲས་པ། ཡན་ལག་
[226a.3]ཀུན་བཟང་ཁྱིམ་ཐབ་ལས། །འཕྱོ་བ་མེད་ཅིང་སྙིང་ཉེ་བ། །རིགས་ན་བསྔགས་པའི་སྲིང་མོ་འདི། །བདག་ལ་བྲན་མོའི་དོན་དུ་སྩོལ། །དེ་ནས་རྒྱགས་སྦྱིན་མ་མི་བཟོད་པ་སྐྱེས་ནས་བྲམ་ཟེ་ལ་སྨྲས་པ། ངོ་ཚ་མེད་ཅིང་བརྐམ་པ་ཁྱོད། །འདི་ན་བྲམ་ཟེ་ཐ་ཤལ་ཏེ། །
[226a.4]ཁྱོད་ལྟ་འཕྱོན་མ་མི་བྱེད་ཅིང་། །དམ་ཆོས་དགའ་བ་ང་འདོད་དམ། །དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་སྙིང་རྗེ་དང་ལྡན་པའི་སྙིང་གིས་རྒྱགས་སྦྱིན་མ་ལ་བརྟག་པར་བརྩམས་པ་དང་། དེ་ནས་རྒྱགས་སྦྱིན་མས་བྱང་ཆུབ་སེམས་དཔའ་ལ་སྨྲས་པ། བདག་ནི་
[226a.5]བདག་ལ་གཡར་ངན་མེད། །དེ་བཞིན་བདག་ལ་ལྟ་མ་ལགས། །གཅིག་པུ་ཇི་ལྟར་བཞུགས་འགྱུར་ཞེས། །དེ་ལྟར་ཁྱོད་སླད་གཡར་ངན་བགྱིད། །དེ་ནས་བྱང་ཆུབ་སེམས་དཔས་རྒྱགས་སྦྱིན་མ་ལ་སྨྲས་པ། གོ་འཕང་མི་ཟད་མྱ་ངན་མེད་པ་ཚོལ་བདག་ལ། །ས་
[226a.6]སྟེངས་འདིར་ནི་རྒྱགས་སྦྱིན་མྱ་ངན་བྱ་མི་དགོས། །ཁྱོད་ནི་མྱ་ངན་མེད་པར་བྲམ་ཟེ་འདི་རྗེས་འབྲོངས། །བདག་ནི་རི་དགས་འཆི་བ་བཞིན་དུ་བསྟི་གནས་འཐེང་། །དེ་སྐད་ཅེས་སྨྲས་པ་དང་། དགའ་བ་དང་། མགུ་བ་དང་། ཡིད་རབ་ཏུ་དགའ་བས་བསམས་པ་དང་། སྦྱིན་པ་
[226a.7]འདི་ནི་ནགས་ཚལ་འདིར། །བདག་གི་སྦྱིན་པ་ཐ་མ་ཡིན། །རྒྱགས་སྦྱིན་འདི་ཡང་ཡོངས་བཏང་ནས། །ཡོངས་སུ་གཟུང་བ་མེད་པར་འགྱུར། །སྙམ་དུ་རིག་ནས་རྒྱགས་སྦྱིན་མ་ལག་པ་ནས་བཟུང་སྟེ། བྲམ་ཟེ་དེ་ལ་སྨྲས་པ། བདག་གི་མཆིས་འབྲང་སྡུག་པ་འདི། །
[226b]
[226b.1]སྙིང་ནས་སྙིང་ཉེ་བསྒོ་བ་ཉན། །ཡ་རབས་ཚུལ་ཅན་སྙན་པར་སྨྲ། །བྲམ་ཟེའི་མཆོག་ཁྱོད་བཞེས་སུ་གསོལ། །དེ་ནས་མཆེ་བ་བཟང་པོ་ཡི། །ཆུང་མ་བྱང་ཆུབ་འདོད་ཕྱིར་བཏང་། །ཆུ་ལ་གྲུ་ནི་ཇི་ལྟ་བར། །ས་ནི་མཐའ་དག་རྣམ་དྲུག་གཡོས། །དེ་ནས་རྒྱགས་
[226b.2]སྦྱིན་མ་བྲམ་ཟེའི་དབང་དུ་གྱུར་ཏེ། ཁྱོ་དང་བུ་དང་བུ་མོ་དང་བྲལ་བའི་སྡུག་བསྔལ་གྱིས་ཉམ་ཐག་ནས་དབུགས་བརྫངས་པས་སྒྲ་ངར་ངར་པོར་འགགས་བཞིན་འདི་སྐད་ཅེས་སྨྲས་སོ། །བདག་གིས་ཚེ་རབས་སྔ་མ་ལ། །ཅི་འདྲ་བ་ཡི་ལས་ངན་བྱས། །དེ་ནས་བ་བེའུ་ཤི་བ་
[226b.3]བཞིན། །སྐྱེ་བོ་མེད་པའི་ནགས་ན་ངུ་། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྲམ་ཟེའི་ཆ་བྱད་མི་སྣང་བར་བྱས་ཏེ། རང་བཞིན་གྱི་ཆ་བྱད་དུ་གནས་ནས་རྒྱགས་སྦྱིན་མ་ལ་སྨྲས་པ། སྐལ་བཟངས་བདག་ནི་བྲམ་ཟེ་མ་ཡིན་མི་ཡང་མ་ཡིན་གྱི། །བདག་ནི་ལྷ་ཡི་དབང་པོ་བརྒྱ་
[226b.4]བྱིན་ལྷ་མིན་འཇོམས་བྱེད་དེ། །ཁྱོད་ཀྱི་འདུལ་བ་མཆོག་ཏུ་གྱུར་པ་འདི་ཡིས་བདག་མགུ་ཡིས། །བདག་ལས་དམ་པ་གང་ཞིག་འདོད་པ་དེ་འདིར་སྨྲ་བར་གྱིས། །དེ་ནས་དེའི་ཚིག་གིས་རྒྱགས་སྦྱིན་མ་ཡིད་བདེ་བ་སྐྱེས་ནས་བརྒྱ་བྱིན་ལ་ཕྱག་འཚལ་ནས་སྨྲས་པ། སྤྱན་སྟོང་
[226b.5]ལྡན་པ་བདག་གི་བུ། །བྲན་གྱུར་པ་ལས་ཐར་མཛད་ཅིང་། །མེས་པོའི་དྲུང་དུ་ཕྱིན་པར་ཡང་། །སུམ་བཅུ་རྩ་གསུམ་བདག་པོས་མཛོད། །དེ་སྐད་ཅེས་སྨྲས་ནས་ཡང་དབང་པོ་ཆེན་པོ་བསྟི་གནས་སུ་ཞུགས་ནས་བྱང་ཆུབ་སེམས་དཔའི་དྲུང་དུ་སོང་སྟེ་རྒྱགས་སྦྱིན་མ་ལག་
[226b.6]པ་གཡོན་པ་ནས་བཟུང་ནས་བྱང་ཆུབ་སེམས་དཔའ་ལ་སྨྲས་པ། བདག་གིས་ཁྱོད་ལ་རྒྱགས་སྦྱིན་འདི། །གཡོག་གི་ཕྱིར་ནི་སྦྱིན་པར་བྱས། །ཁྱོད་ཀྱིས་སུ་ལའང་མ་སྦྱིན་ཅིག །བཞག་པ་བྱིན་ན་སྨད་པར་འགྱུར། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྲམ་ཟེ་ཁྱེའུ་
[226b.7]དང་བུ་མོ་ཁྱེར་བ་དེ་ཇི་ལྟར་གྲོང་ཁྱེར་གཞན་ཞིག་ཡིན་ནོ་སྙམ་ནས་གྲོང་ཁྱེར་དེ་ཉིད་དུ་སོང་སྟེ་བུས་པ་གཞོན་ནུ་དེ་དག་བཙོང་བར་བརྩམས་པ་དེ་ལྟ་བུར་རྨོངས་པར་བྱས་སོ། །ཇི་ཙམ་ན་བློན་པོ་རྣམས་ཀྱིས་མཐོང་ནས་རྒྱལ་པོ་ལ་སྨྲས་པ། ལྷ། ཁྱོད་ཀྱི་དཔོན་པོ་ནག་པོ་དང་། །དྲ་བ་
[227a]
[227a.1]ཅན་དང་དེ་གཉིས་ནི། །བྲམ་ཟེ་ཤིན་ཏུ་མ་རུངས་པས། །གྲོང་ཁྱེར་མཆོག་འདིར་འཚོང་ཞིང་མཆིས། །དེ་སྐད་ཐོས་ནས་རྒྱལ་པོ་དེ་སེམས་མི་དགའ་ནས་སྨྲས་པ། གཞོན་ནུ་གཉིས་མྱུར་དུ་སྟོན་ཅིག །བློན་པོ་རྣམས་ཀྱིས་སྐད་ཕྱུང་བ་དང་གྲོང་ཁྱེར་པ་རྣམས་མྱུར་དུ་
[227a.2]རྒྱལ་པོའི་མདུན་དུ་ཉེ་བར་ལྷགས་སོ། །ཇི་ཙམ་ན་བློན་པོ་གཞན་ཞིག་གིས་རྒྱལ་པོའི་དྲུང་དུ་ཁྲིད་པ་དང་། མིའི་དབང་པོ་མངོན་ཕྱོགས་ཁྲིད་པའི་ཚ་བོ་གོས་མེད་ཅིང་། །ལུས་རྦེག་དྲི་མ་ཅན་གྱི་ལུས་དེ་དེ་ཡིས་མཐོང་ནས་ནི། །མོད་ལ་སེང་གེའི་ཁྲི་ལས་ས་ཡི་སྟེང་དུ་ལྷུང་གྱུར་ཏེ། །
[227a.3]ཕོ་བྲང་འཁོར་མི་བློན་ཚོགས་བུད་མེད་དག་ཀྱང་ངུ་བར་གྱུར། །དེ་ནས་རྒྱལ་པོས་བློན་པོ་རྣམས་ལ་སྨྲས་པ། གང་ཞིག་ནགས་ན་གནས་ན་ཡང་། །སྦྱིན་ལ་མངོན་པར་དགའ་བའི་ཡིད། །མིག་བཟངས་དེ་ནི་མྱུར་དུ་འདིར། །ཆུང་མ་དང་བཅས་དགུག་པར་གྱིས། །དེ་ནས་ལྷ་
[227a.4]རྣམས་ཀྱི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་ལ་ཕྱག་བྱས་ནས་རང་གི་གནས་སུ་སོང་ངོ་། །ཕྱི་ཞིག་ན་རྒྱལ་པོ་ཐམས་ཅད་བཤེས་གཉེན་ཤི་བ་དང་། བྲམ་ཟེ་དང་། བློན་པོ་དང་། གྲོང་མི་དང་། ཡུལ་མི་རྣམས་ལྷན་ཅིག་ཏུ་བསྟི་གནས་དེར་སོང་ནས་བྱང་ཆུབ་སེམས་
[227a.5]དཔའ་ལ་གསོལ་བ་བཏབ་སྟེ་རང་གི་གྲོང་ཁྱེར་དུ་བོས་ནས་རྒྱལ་པོར་བཅུག་གོ། །དེ་ནས་རྒྱལ་པོ་ཐམས་ཅད་སྒྲོལ་ཐམས་ཅད་གཏོང་ཞེས་བྱ་བར་གྱུར་ཏོ། །དེས་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། མཛའ་བོ་དང་། ཉེ་དུ་དང་། གཉེན་བཤེས་དང་། 
[227a.6]ཞོ་ཤས་འཚོ་བ་རྣམས་ལ་སྦྱིན་པ་རྣམ་པ་དུ་མ་དག་བྱིན་ནས་ཚིགས་སུ་བཅད་དེ་སྨྲས་པ། བྱང་ཆུབ་དོན་དུ་གཉེར་བ་ཡིས། །རྒྱལ་རིགས་བྲམ་ཟེ་རྗེའུ་རིགས་དང་། །དམངས་རིགས་གདོལ་པ་གཡུང་པོ་ལའང་། །འཇིགས་པ་མེད་པར་སྦྱིན་པ་གཏང་། །གསེར་དང་དངུལ་
[227a.7]དང་བ་ལང་དང་། །རྟ་དང་ནོར་བུའི་རྣ་རྒྱན་དང་། །དེ་བཞིན་ལས་དག་བྱེད་པའི་བྲན། །ཚུལ་ཁྲིམས་ཕུན་སུམ་ཚོགས་ལ་སྦྱིན། །ཆགས་པ་མེད་པའི་སེམས་ཀྱིས་ནི། །བུ་དང་བུ་མོ་ཡོངས་བཏང་བས། །འཇིག་རྟེན་འདི་དང་ཕ་རོལ་ཏུ། །མི་ཡིས་དག་པ་ཐོབ་པར་འགྱུར། །
[227b]
[227b.1]རྒྱལ་པོ་ཆེན་པོ་དེའི་ཚེ་དེའི་དུས་ཀྱི་རྒྱལ་པོ་ཐམས་ཅད་སྒྲོལ་ཞེས་བྱ་བར་གྱུར་པ་གང་གིས་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། མཛའ་བོ་དང་། ཉེ་དུ་དང་། གཉེན་བཤེས་དང་། ཞོ་ཤས་འཚོ་བ་རྣམས་ལ་སྦྱིན་པ་རྣམ་པ་དུ་མ་དག་བྱིན་ནས་བསོད་ནམས་
[227b.2]དག་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་རྒྱལ་པོ་ཐམས་ཅད་སྒྲོལ་ཞེས་བྱ་བ་དེར་གྱུར་ཏེ། ང་ཉིད་ཀྱིས་དེ་ན་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། མཛའ་བོ་དང་། ཉེ་དུ་དང་། གཉེན་བཤེས་དང་། ཞོ་ཤས་
[227b.3]འཚོ་བ་རྣམས་ལ་སྦྱིན་པ་རྣམ་པ་དུ་མ་དག་བྱིན། བསོད་ནམས་དག་བྱས་སོ། །རྒྱལ་པོ་ཆེན་པོ་ངའི་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་
[227b.4]རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་
[227b.5]སྔོན་བྱུང་བ་ཐམས་ཅད་ཅེས་བྱའི་གྲོང་རྡལ་གྱི་གྲོང་ཁྱེར་དུ་རྒྱལ་པོ་ཐམས་ཅད་ཀྱི་བཤེས་གཉེན་ཞེས་བྱ་བ་ཞིག་བྱུང་བར་གྱུར་ཏེ། དེ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་རབ་ཏུ་གང་བ། འཐབ་པ་དང་། ཐབ་མོ་དང་། ཁྲག་
[227b.6]ཁྲུག་དང་། འགྱེད་པ་དང་། ཆོམ་རྐུན་དང་། ནད་རབ་ཏུ་ཞི་བ། འབྲས་སཱ་ལུ་དང་། བུ་རམ་ཤིང་དང་། བ་ལང་ཕུན་སུམ་ཚོགས་པ། བུ་གཅིག་པ་ལ་བྱམས་པ་བཞིན་དུ་རྒྱལ་སྲིད་བྱེད་དུ་བཅུག་སྟེ། ཆོས་བཞིན་གྱིས་རྒྱལ་སྲིད་བྱེད་དུ་འཇུག་གོ། །དེས་རིགས་མཉམ་
[227b.7]པ་ལས་ཆུང་མ་བླངས་ནས་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་གཟུགས་བཟང་བ་མཛེས་པ། བལྟ་ན་སྡུག་པ། པགས་པའི་མདོག་གསེར་
[228a]
[228a.1]འདྲ་བ། མགོ་གདུགས་ལྟར་འདུག་པ། དཔུང་པ་རིང་བ། འཕྲལ་བའི་དབྱེས་ཆེ་བ་ཞིག་བཙས་ཏེ། དེའི་ཉེ་དུ་རྣམས་འདུས་ནས་ཁྱེའུའི་མིང་ཅིར་གདགས་ཞེས་མིང་འདོགས་པར་བྱེད་དོ། །ཤེས་ལྡན་དག་གཞོན་ནུ་འདི་ནི་རྒྱལ་པོ་ཐམས་ཅད་བཤེས་
[228a.2]གཉེན་གྱི་བུ་ཡིན་པས་གཞོན་ནུ་ཐམས་ཅད་སྒྲོལ་ཞེས་བྱ་བར་གདགས་སོ། །ཞེས་གཞོན་ནུ་ཐམས་ཅད་སྒྲོལ་དུ་མིང་བཏགས་ནས། མ་མ་བརྒྱད་ལ་གཏད་དེ་ཞེས་བྱ་བ་ནས། གནས་ལྔ་རྣམས་ལ་བྱང་བར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །དེ་གང་ཅི་སློང་བ་དེ་ཐམས་ཅད་
[228a.3]སློང་བ་པོ་དག་ལ་སྦྱིན་པར་བྱེད་པས་དེའི་མིང་ཐམས་ཅད་གཏོང་བ་ཐམས་ཅད་གཏོང་བ་ཞེས་བྱ་བར་གྲགས་སོ། །ཁམས་ཀྱི་རྒྱལ་ཕྲན་གྱི་བུ་མོ་རྒྱགས་སྦྱིན་མ་ཞེས་བྱ་བ་ཞིག་ཡོད་པ་དེ་དེའི་ཆེད་དུ་བསླངས་ནས་དཔལ་གྱི་འབྱོར་པ་ཆེན་པོས་བག་མར་བླངས་ཏེ། དེ་དེ་དང་ལྷན་
[228a.4]ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཇི་ཙམ་ན་ཁྱེའུ་ཞིག་བཙས་པ་དང་། དེའི་མིང་ནག་པོ་ཞེས་བྱ་བར་བཏགས་སོ། །ཡང་དེ་དང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་མོ་ཞིག་བཙས་ཏེ། དེའི་མིང་
[228a.5]དྲ་བ་ཅན་ཞེས་བྱ་བར་བཏགས་སོ། །རྒྱལ་པོ་ཐམས་ཅད་ཀྱི་བཤེས་གཉེན་ལ་གླང་པོའི་མཆོག་བཀྲ་ཤིས་ལྡན་ཞེས་བྱ་བ་ཡོད་དེ། དེའི་མཐུས་ཁམས་ཀྱི་རྒྱལ་ཕྲན་རྣམས་སྤ་འགོང་བར་བྱེད་དོ། །དེས་ཐམས་ཅད་སྒྲོལ་ལ་སྨྲས་པ། བུ་བདག་ཅག་གིས་གང་ཅུང་ཟད་
[228a.6]ཁམས་ཀྱི་རྒྱལ་ཕྲན་རྣམས་སྤ་འགོང་བར་བྱེད་པ་དེ་དག་ཐམས་ཅད་ཀྱང་གླང་པོའི་མཆོག་འདིའི་མཐུ་ཡིན་གྱིས་ཁྱོད་ཐམས་ཅད་གཏོང་ན་ཡང་གླང་པོའི་མཆོག་བཀྲ་ཤིས་ལྡན་ནི་ཞོག་ཤིག །ཁམས་ཀྱི་རྒྱལ་ཕྲན་རྣམས་ཀྱིས་སྨྲས་པ། གང་གི་མཐུས་ན་བདག་ཅག་ཐམས་
[228a.7]ཅད་རྒྱལ་པོ་ཐམས་ཅད་ཀྱི་བཤེས་གཉེན་འདིས་ཟིལ་གྱིས་མནན། ཁ་ཅིག་གིས་སྨྲས་པ། རྒྱལ་པོ་ཐམས་ཅད་བཤེས་གཉེན་ལ་གླང་པོའི་མཆོག་བཀྲ་ཤིས་ལྡན་ཞེས་བྱ་བ་ཞིག་ཡོད་དོ། །དེའི་མཐུས་བདག་ཅག་འདིས་ཟིལ་གྱིས་མནན་ཏོ། །དེ་དག་གིས་སྨྲས་
[228b]
[228b.1]པ། གང་གིས་ན་གླང་པོའི་མཆོག་དེ་དགུག་པའི་ཐབས་བཟང་པོ་ལྟ་ཅི་ཡོད། བློན་པོ་རྣམས་ཀྱིས་སྨྲས་པ། ལྷ་རྒྱལ་པོ་ཐམས་ཅད་ཀྱི་བཤེས་གཉེན་གྱི་བུ་ཐམས་ཅད་སྒྲོལ་ཞེས་བགྱི་བ་དེ་མི་སྦྱིན་པའམ་མི་གཏོང་བ་ཅི་ཡང་མ་མཆིས་ཏེ། དེ་ཅི་སློང་བ་དེ་ཐམས་ཅད་སྦྱིན་
[228b.2]པས་དེའི་མིང་ཐམས་ཅད་གཏོང་བ་ཐམས་ཅད་གཏོང་བ་ཞེས་བྱ་བར་གྲགས་ཀྱིས། བྲམ་ཟེ་དག་ཅིག་མངགས་དང་དེ་རྣམས་ཀྱིས་བསླངས་ན་ཁུགས་པར་འགྱུར་རོ། །དེ་རྣམས་ཀྱིས་བྲམ་ཟེ་དག་བཀུག་ནས་སྨྲས་པ། བྲམ་ཟེ་དག་དེང་ལ་ཐམས་ཅད་ཅེས་བྱ་བའི་གྲོང་རྡལ་
[228b.3]ན། ཐམས་ཅད་སྒྲོལ་ཞེས་བྱ་བ་ལས་གླང་པོའི་མཆོག་སློངས་ཤིག །དེ་དག་མངགས་ནས་ཐམས་ཅད་ཀྱི་གྲོང་རྡལ་དུ་དོང་ངོ་། །གཞོན་ནུ་ཐམས་ཅད་སྒྲོལ་གླང་པོའི་མཆོག་མེ་ཏོག་ཀུན་ད་དང་། ཀུ་མུ་ད་དང་། ཁ་བ་དང་། དངུལ་དང་། སྤྲིན་དཀར་པོའི་མདོག་ལྟ་བུ་མཆེ་
[228b.4]བ་དྲུག་པ། བདུན་ལེགས་པར་གནས་པ། གླང་པོ་ཆེ་ས་སྲུང་གི་བུ་ལྟར་འགྱིང་ཞིང་འགྲོ་བ། རང་བཞིན་གྱི་མཚན་མཆོག་གིས་བརྒྱན་པ། མཐོང་ན་བཀྲ་ཤིས་པ་ལ་ཞོན་ནས་ཤིན་ཏུ་སྡུག་པའི་བྲན་དང་། གྲོགས་པོ་དང་གཡོག་རྣམས་ཕྱི་བཞིན་འབྲང་ཞིང་ཟླ་བ་རྒྱུ་སྐར་གྱི་
[228b.5]ཚོགས་ཀྱིས་ཡོངས་སུ་བསྐོར་བ་བཞིན་དུ་གྲོང་ཁྱེར་ནས་བྱུང་ནས་སྐྱེད་མོས་ཚལ་ལོགས་སུ་སོང་ངོ་། །དེ་ནས་མངགས་པ་དེ་དག་གིས་གཞོན་ནུ་ཐམས་ཅད་སྒྲོལ་མངོན་དུ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཡང་སྨྲས་པ། ལྷ་མིན་ལྷར་
[228b.6]བཅས་འཇིག་རྟེན་དུ། །ཁྱོད་ནི་ཐམས་ཅད་གཏོང་ཞེས་གྲགས། །ཁྱོད་ཀྱིས་གླང་པོ་མཆོག་འདི་ནི། །བདག་ཅག་རྣམས་ལ་སྩལ་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་གླང་པོའི་མཆོག་དེ་ལས་བབས་ནས་དགའ་བ་དང་། མགུ་བ་དང་། 
[228b.7]རབ་ཏུ་དགའ་བའི་ཡིད་ཀྱིས་བྲམ་ཟེ་དེ་དག་ལ་གླང་པོའི་མཆོག་དེ་བསྟན་ནས་སྨྲས་པ། ཇི་ལྟར་བདག་རབ་དགའ་བས་དེང་། །བྲམ་ཟེ་རྣམས་ལ་གླང་ཆེན་བཏང་། །དེ་བཞིན་བདག་གིས་སྲིད་པ་གསུམ། །བཏང་ནས་བྱང་ཆུབ་མཆོག་རེག་ཤོག །བློན་པོ་རྣམས་
[229a]
[229a.1]ཀྱིས་རྒྱལ་པོ་ཐམས་ཅད་བཤེས་གཉེན་ལ་སྨྲས་པ། ལྷ་ཁྱོད་ཀྱི་སྲས་ཐམས་ཅད་སྒྲོལ་གྱིས་གླང་པོའི་མཆོག་བཀྲ་ཤིས་ལྡན་ཞེས་བགྱི་བ་ཕྱིར་རྒོལ་བས་མངགས་པ་ལ་སྩལ་ཏོ། །རྒྱལ་པོས་ཐོས་ནས་ཤིན་ཏུ་ཁྲོས་འཁྲུགས་ཏེ་བསྒོ་བ། ཤེས་ལྡན་
[229a.2]དག་དེང་ལ་ཐམས་ཅད་སྒྲོལ་ཁྲིད་དེ་ཤོག་ཤིག །དེ་རྣམས་ཀྱིས་དེ་ཁྲིད་དེ་འོངས་པ་དང་། རྒྱལ་པོ་ཐམས་ཅད་ཀྱི་བཤེས་གཉེན་གྱིས་ཐམས་ཅད་སྒྲོལ་ལ་སྨྲས་པ། གཞོན་ནུ་ཁོ་བོས་ཁྱོད་ལ་གང་ཅུང་ཟད་ཁམས་ཀྱི་རྒྱལ་ཕྲན་རྣམས་སྤ་འགོང་བར་བྱེད་པ་དེ་ཐམས་ཅད་ནི་
[229a.3]གླང་པོའི་མཆོག་འདིའི་མཐུ་ཡིན་གྱིས། ཁྱོད་ཐམས་ཅད་གཏོང་ན་ཡང་གླང་པོའི་མཆོག་འདི་ནི་ཞོག་ཤིག །ཅེས་སྔ་མོ་ཞིག་ཏུ་མ་བསྒོའམ། ཅིའི་ཕྱིར་ཁྱོད་ཀྱིས་གླང་པོའི་མཆོག་ཡོངས་སུ་བཏང་། དེས་མཉན་ནས་སྨྲས་པ། ཡབ་བསླངས་ན་ཇི་ལྟར་མི་སྩལ། ཅི་ཇི་
[229a.4]སྙེད་བསླངས་པ་དེ་ཐམས་ཅད་སྦྱིན་ནམ། ཚིགས་སུ་བཅད་དེ་སྨྲས་པ། ཁྱིམ་ན་གནས་པའི་སྐྱེས་བུ་ཡིས། །ཅི་རིགས་པར་ནི་སྦྱིན་པ་གཏང་། །འོན་ཏེ་ནགས་སུ་སོང་ན་ནི། །ངེས་པ་ཡི་ནི་མཆོག་བྱའོ། །ཡབ་གལ་ཏེ་སྦྱིན་པ་དག་བཏང་། བསོད་ནམས་དག་བགྱིར་མ་
[229a.5]མཆིས་ན་དཀའ་ཐུབ་ཀྱི་ནགས་སུ་བརྟེན་པར་བགྱིའོ། །གཞོན་ནུ་དེ་བཞིན་དུ་གྱིས་ཤིག །བྱང་ཆུབ་སེམས་དཔས་རྒྱགས་སྦྱིན་མའི་དྲུང་དུ་སོང་སྟེ་སྨྲས་པ། རྒྱགས་སྦྱིན་མ་བདག་ནི་དཀའ་ཐུབ་ཀྱི་ནགས་སུ་གནས་ཀྱིས། ཁྱོད་ཁྱིམ་ན་བག་ཡོད་པར་གནོས་ཤིག །དེས་སྨྲས་
[229a.6]པ། རྗེའི་སྲས་དང་ཐབས་ཅིག་དཀའ་ཐུབ་ཀྱི་ནགས་སུ་གནས་པར་བགྱིའོ། །རྒྱགས་སྦྱིན་མ་བྱང་ཆུབ་སེམས་དཔའ་རྣམས་ནི་སྦྱིན་པ་ལ་དགའ་བས་གལ་ཏེ་ཁྱོད་འགའ་ཞིག་སློང་ན་བྱིན་པར་འགྱུར་རོ། །རྗེའི་སྲས་གལ་ཏེ་ཁྱོད་ཀྱིས་བཏང་ན་སྩལ་དུ་གསོལ། བྱང་ཆུབ་
[229a.7]སེམས་དཔས་སྨྲས་པ། ཁྱོད་ཀྱིས་དམ་བཅས་པ་འདི་དྲན་པར་བྱོས་ཤིག །དེ་ནས་བྱང་ཆུབ་སེམས་དཔའ་ཕའི་དྲུང་དུ་སོང་ནས་མགོ་བོས་ཕྱག་བྱས་ཏེ་སྨྲས་པ། ཡབ་གཅིག་བདག་གིས་སྦྱིན་སླད་གླང་ཆེན་བཏང་། །ནོངས་པ་གང་ལགས་ས་བདག་བཟོད་པར་གསོལ། །
[229b]
[229b.1]བདག་ནི་གྲོང་ནས་དགོན་པར་མཆིས་ལགས་ཀྱིས། །མི་དབང་ཁྱོད་ཀྱི་ཕྱག་མཛོད་སྟོངས་མ་གྱུར། །དེ་ནས་རྒྱལ་པོ་བུ་དང་བྲལ་བའི་བློང་བས་མཆི་མས་བརྣངས་ནས་སྨྲས་པ། བུ་སྦྱིན་པ་དང་དཀའ་ཐུབ་ཀྱི་ནགས་ཀྱི་བློ་གྲོས་འདི་ཟློག་ཤིག །བྱང་ཆུབ་སེམས་དཔས་སྨྲས་
[229b.2]པ། ས་ནི་རི་དང་བཅས་པར་ཡང་། །གལ་ཏེ་ལྡོག་པར་འགྱུར་གདའ་ཡི། །ས་བདག་བདག་ནི་སྦྱིན་པ་ལས། །སེམས་ནི་ལྡོག་པར་མི་བགྱིད་དོ། །ཞེས་སྨྲས་ནས་སོང་སྟེ། བྱང་ཆུབ་སེམས་དཔའ་བུ་དང་བུ་མོ་དང་། ཆུང་མ་དང་ལྷན་ཅིག་ཤིང་རྟ་མཆོག་གི་ནང་དུ་ཞུགས་ནས་
[229b.3]དཀའ་ཐུབ་ཀྱི་ནགས་སུ་ཆས་སོ། །དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་ཤེས་པ་ཁ་ཅིག་གིས་ཐམས་ཅད་སྒྲོལ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཁྱོད་ནི་འཇིག་རྟེན་ཐམས་ཅད་དུ། །ཐམས་ཅད་གཏོང་ཞེས་རྣམ་པར་གྲགས། །
[229b.4]བྲམ་ཟེ་དག་ལ་ཤིང་རྟ་འདི། །ཁྱོད་ཀྱིས་སྦྱིན་པར་གཏང་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་ཤིང་རྟའི་མཆོག་དེ་ལས་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་སྙིང་གིས་བྲམ་ཟེ་དེ་དག་ལ་ཤིང་རྟའི་མཆོག་དེ་བསྟན་
[229b.5]ནས་སྨྲས་པ། ཇི་ལྟར་བདག་རབ་དགའ་བས་དེང་། །བྲམ་ཟེ་རྣམས་ལ་ཤིང་རྟ་བཏང་། །དེ་བཞིན་བདག་གིས་སྲིད་པ་གསུམ། །བཏང་ནས་བྱང་ཆུབ་མཆོག་རེག་ཤོག །དེ་ནས་བྱང་ཆུབ་སེམས་དཔའ་རྟ་ལ་ཞོན་ནས་རྒྱགས་སྦྱིན་མ་དང་ལྷན་ཅིག་དོང་བ་དང་། དེ་ནས་བྲམ་ཟེ་
[229b.6]རིག་བྱེད་དང་རིག་བྱེད་ཀྱི་ཡན་ལག་ཤེས་པ་ཁ་ཅིག་གིས་ཐམས་ཅད་སྒྲོལ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཁྱོད་ནི་འཇིག་རྟེན་ཐམས་ཅད་དུ། །ཐམས་ཅད་གཏོང་ཞེས་རྣམ་པར་གྲགས། །བྲམ་ཟེ་རྣམས་ལ་རྟ་འདི་ནི། །ཁྱོད་ཀྱིས་
[229b.7]སྦྱིན་པར་གཏང་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་རྟ་དེ་ལས་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་སྙིང་གིས་བྲམ་ཟེ་དེ་རྣམས་ལ་རྟ་དེ་བསྟན་ནས་སྨྲས་པ། ཇི་ལྟར་བདག་རབ་དགའ་བས་དེང་། །བྲམ་
[230a]
[230a.1]ཟེ་རྣམས་ལ་རྟ་བཏང་བ། །དེ་བཞིན་བདག་གིས་སྲིད་པ་གསུམ། །བཏང་ནས་བྱང་ཆུབ་མཆོག་རེག་ཤོག །དེ་ནས་བྱང་ཆུབ་སེམས་དཔས་ནི་ནག་པོ་ཁྲིད། རྒྱགས་སྦྱིན་མས་ནི་དྲ་བ་ཅན་ཁྲིད་དེ་རྐང་པས་དོང་ནས་བྱང་ཆུབ་སེམས་དཔས་གངས་རིའི་སུལ་མེ་ཏོག་དང་། 
[230a.2]འབྲས་བུ་དང་། ཆུ་ཕུན་སུམ་ཚོགས་པ་ཞིག་ཏུ་སོང་སྟེ་བྱང་ཆུབ་སེམས་དཔའ་ནི་བསམ་གཏན་བྱེད་དོ། །རྒྱགས་སྦྱིན་མ་ནི་འབྲས་བུས་བསྙེན་བཀུར་བྱེད་དོ། །རི་འོར་གཞན་ཞིག་ན་བྲམ་ཟེ་ཞིག་གནས་པ་དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། 
[230a.3]དགའ་བར་བྱེད། དགའ་མགུར་སྤྱོད་པར་བྱེད་དེ། དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་མཚན་ངན་པ་བཅྭ་བརྒྱད་དང་ལྡན་པ་ཞིག་བཙས་པ་ངན་ཏོ་རེ་ཞེས་སྒྲ་འབྱིན་པས་དེའི་མིང་ངན་ཏོ་རེ་ངན་ཏོ་རེ་ཞེས་བྱ་བར་གྱུར་ཏོ། །རི་འོར་གཞན་ཞིག་ན་བྲམ་ཟེ་རིག་
[230a.4]བྱེད་བཞི་ཤེས་པ་ཞིག་གནས་པ་དེས་རིག་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཇི་ཙམ་ན་བུ་མོ་གཟུགས་བཟང་མོ། མཛེས་མ། བལྟ་ན་སྡུག་པ་ཞིག་བཙས་ཏེ་བསྲིངས་བསྐྱེད་ནས་ཆེན་མོར་
[230a.5]གྱུར་པ་དང་། བྲམ་ཟེ་དེས་བདག་གི་བུ་མོ་འདི་བྱད་གཟུགས་སམ། རིགས་སམ། བཟོའམ། ནོར་གྱི་ཕྱིར་ནི་སུ་ལ་ཡང་མི་སྦྱིན་ནོ། །འོན་ཀྱང་སུ་ཞིག་བདག་ལས་རིག་བྱེད་བཞི་ཀློག་པ་ཞིག་ཡོད་ན། བདག་གིས་དེ་ལ་འདི་སྦྱིན་པར་བྱའོ་ཞེས་དམ་བཅས་སོ། །དེ་ནས་ངན་
[230a.6]ཏོ་རེ་གསང་ཚིག་དོན་དུ་གཉེར་ཞིང་གསང་ཚིག་ཚོལ་བ་བྲམ་ཟེ་དེའི་གན་དུ་སོང་སྟེ་ཕྱིན་པ་དང་སྨྲས་པ། མཁན་པོའི་ཞབས་ལ་བཀུར་སྟི་བགྱིད་པར་འཚལ་ལགས་སོ། །ཅིའི་ཕྱིར་རིག་བྱེད་བཀླག་པའི་སླད་དུའོ། །དེ་བཞིན་དུ་གྱིས་ཤིག །དེ་དེ་ལས་རིག་བྱེད་བཀླག་པར་
[230a.7]བརྩམས་པ་ལས་དེ་ཡིད་གཞུངས་པའི་རང་བཞིན་ཅན་ཞིག་ཡིན་པས་དེས་རིང་པོ་མ་ལོན་པར་རིག་བྱེད་རྣམ་པ་བཞི་ལ་བྱང་བར་གྱུར་ཏོ། །བྲམ་ཟེ་དེས་བསམས་པ། བདག་གིས་དམ་བཅས་པ་ནི་བདག་གི་བུ་མོ་འདི་རིགས་སམ་ཞེས་བྱ་བ་རྒྱས་པར་སྦྱར་ཏེ། བྲམ་ཟེའི་ཁྱེའུ་འདིས་
[230b]
[230b.1]བདག་ལས་རིག་བྱེད་བཞི་བྱང་བར་བྱས་པ་ཡིན་ན་མཚན་མ་ངན་པ་བཅྭ་བརྒྱད་དང་ལྡན་པ་སྟེ། གལ་ཏེ་འདིས་བུ་མོ་མ་འདོད་ན་ནི་ལེགས་སོ་སྙམ་ནས་དེས་དེ་ལ་སྨྲས་པ། བྲམ་ཟེའི་ཁྱེའུ་བདག་གིས་བུ་མོ་འདི་བྱད་གཟུགས་སམ། རིགས་སམ། བཟོ་འམ། ནོར་གྱི་ཕྱིར་སུ་
[230b.2]ལ་ཡང་མི་སྦྱིན་ཏེ། འོན་ཀྱང་སུ་ཞིག་བདག་ལས་རིག་བྱེད་བཞི་ཀློག་པ་ཞིག་ཡོད་ན། བདག་གིས་དེ་ལ་འདི་སྦྱིན་པར་བྱའོ་ཞེས་དམ་བཅས་པ་ལས་བདག་ལས་ཁྱོད་ཀྱིས་རིག་བྱེད་བཞི་བྱང་བར་བྱས་པ་ལས་ཁྱོད་ལ་བུ་མོ་འདི་ཆུང་མར་སྦྱིན་ནོ། །དེས་སྨྲས་པ། བཀྲ་
[230b.3]ཤིས་པར་གྱུར་ཅིག །བླང་བར་བགྱིའོ་ཞེས་དེས་དེ་ལ་དཔལ་གྱི་འབྱོར་པ་ཆེན་པོས་བག་མར་བཏང་ནས་སྨྲས་པ། བྲམ་ཟེའི་ཁྱེའུ་ཆུང་མ་ཁྲིད་ལ་རང་གི་ཁྱིམ་དུ་སོང་ཤིག །དེས་ཆུང་མ་དེ་ཁྲིད་དེ་རང་གི་ཁྱིམ་དུ་སོང་བ་དང་། །དེས་དེ་ལ་སྨྲས་པ། རྗེའི་སྲས་བདག་ནི་ཤིན་ཏུ་
[230b.4]གཞོན་པས་ལས་བགྱིད་རྔོ་མི་ཐོག་གིས་བདག་ལ་བཀོལ་བ་སྩོལ་ཅིག །དེས་དེ་ལ་སྨྲས་པ། བཟང་མོ་ཁོ་བོ་ལ་བཀོལ་བ་ག་ལ་མཆིས། དེས་སྨྲས་པ། རྗེའི་སྲས་ཐམས་ཅད་ཅེས་བགྱི་བའི་གྲོང་རྡལ་ན་རྒྱལ་པོ་ཐམས་ཅད་ཀྱི་བཤེས་གཉེན་ཞེས་བགྱི་བ་དེའི་སྲས་ཐམས་
[230b.5]ཅད་སྒྲོལ་ཞེས་བགྱི་བ་དེ་གང་ཅུང་ཟད་ཅི་སློང་བ་དེ་ཐམས་ཅད་སྩོལ་གྱིས། དེ་ལ་བདག་གི་བཀོལ་བ་སློངས་ཤིག །བཟང་མོ་གལ་ཏེ་དེ་ལྟ་ན་ལྷན་ཅིག་ཏུ་འདོང་ངོ་། །དེ་ནས་ངན་ཏོ་རེ་ཐམས་ཅད་ཀྱི་གྲོང་རྡལ་དུ་ཕྱིན་ནས་དྲིས་པ། གཞོན་ནུ་ཐམས་ཅད་སྒྲོལ་གང་ན། དེ་དག་གིས་
[230b.6]སྨྲས་པ། དཀའ་ཐུབ་ཀྱི་ནགས་ན་གནས་སོ།། །།འདུལ་བ་གཞི། བམ་པོ་བཞི་བཅུ་རྩ་བདུན་པ། དེ་ནས་ངན་ཏོ་རེ་ཆུང་མ་དང་ལྷན་ཅིག་དཀའ་ཐུབ་ཀྱི་ནགས་སུ་སོང་བ་དང་། དེའི་ཚེ་རྒྱགས་སྦྱིན་མ་མེ་ཏོག་དང་འབྲས་བུའི་ཕྱིར་སོང་ངོ་། །དེ་ནས་བྲམ་
[230b.7]ཟེ་ངན་ཏོ་རེ་རྒྱགས་སྦྱིན་མ་མེ་ཏོག་དང་། འབྲས་བུའི་ཕྱིར་སོང་བ་དང་། ཐམས་ཅད་སྒྲོལ་གྱི་དྲུང་དུ་འོངས་ནས་སྨྲས་པ། ཆུ་གཏེར་གོས་སུ་གྱོན་ཞིང་གཟའ་མིག་མཚུངས་མེད་པ། །རི་བོ་མཆོག་རྒྱས་ནུ་མར་ལྡན་པའི་རོ་སྟོད་ཅན། །གྲོང་ཁྱེར་གྲོང་རྡལ་བཅས་
[231a]
[231a.1]པའི་ས་ལ་བཅལ་བྱས་ཀྱང་། །མཆེ་བཟངས་ཁྱོད་དང་མཚུངས་པར་གཏོང་ཕོད་ཡོད་མ་ཡིན། །བདག་ཅག་བཀོལ་བ་མ་མཆིས་པས། །སྤ་ཤུག་ལྷན་ཅིག་འཁྱམ་བགྱིད་ན། །ཁྱོད་ཀྱིས་རྗེས་སུ་བརྩེ་བགྱིས་ཏེ། །བདག་ལ་བཀོལ་བ་སྩལ་བའི་རིགས། །
[231a.2]ཁོ་བོ་ལ་བཀོལ་བ་ག་ལ་ཡོད། དེ་དང་ཧ་ཅང་མི་རིང་བ་ཞིག་ན་ནག་པོ་དང་དྲ་བ་ཅན་རྩེ་ཞིང་འདུག་པ་དང་། དེས་སྨྲས་པ། བུས་པ་གཞོན་ནུ་འོ་ནི་དག་བྱིན་ཅིག །དེ་སྐད་ཅེས་སྨྲས་པ་དང་། དེ་ནས་བྱང་ཆུབ་སེམས་དཔའ་བུ་སྡུག་པ་ཡོངས་སུ་གཏོང་བ་ལ་ཡུད་ཙམ་ཞིག་སེམས་
[231a.3]པར་གྱུར་ཏོ། །དེ་ནས་བྲམ་ཟེ་དེས་ཐམས་ཅད་སྒྲོལ་ལ་སྨྲས་པ། ཀྱེ་རྒྱལ་རིགས་གཞོན་ནུ་ཁོ་བོས་ཁྱོད་ཐམས་ཅད་གཏོང་བའོ། །ཞེས་ཐོས་ནས་དེའི་ཕྱིར་ཁོ་བོ་ཁྱོད་ལ་སློང་ན། འདི་ལ་ཁྱོད་ཀྱིས་དཔྱད་དུ་ཅི་ཞིག་ཡོད། སྙིང་རྗེ་ཡི་ནི་བདག་ཉིད་ཁྱོད། །ཐམས་ཅད་གཏོང་
[231a.4]བར་ས་སྟེངས་གྲགས། །ཇི་ལྟར་གྲགས་པ་དེ་བཞིན་དུ། །ཁྱོད་ཀྱིས་ས་སྟེངས་བྱ་བའི་རིགས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔས་བྲམ་ཟེ་དེ་ལ་འདི་སྐད་ཅེས་སྨྲས་སོ། །རང་གི་སྲོག་ནི་གཏོང་བ་ལའང་། །བདག་གིས་རེས་འགའང་མ་དཔྱད་ན། །རང་གི་
[231a.5]བུ་ནི་གཏོང་བ་ལ། །བདག་བློ་གཞན་འགྱུར་སྨོས་ཅི་དགོས། །བྲམ་ཟེ་ཆེན་པོ་དེ་ལྟ་མོད་ཀྱི། བདག་གིས་ནགས་སུ་བསྐྱེད་བསྐྱེད་པའི། །བུས་པ་འདི་གཉིས་ཡོངས་སྤངས་ན། །མ་དང་བྲལ་བའི་ཉོན་མོངས་པ། །འདི་དག་ཇི་ལྟར་གནས་སྙམ་མོད། །གཞོན་ནུ་ཤིན་ཏུ་བརྩེ་མེད་
[231a.6]པས། །བུས་པ་བཏང་ལ་བདག་མིན་ཞེས། །ཁ་ཅིག་བདག་ལ་འཕྱར་འོང་གིས། །བྲམ་ཟེ་བདག་ནི་ཁྲིད་ན་ལེགས། །དེ་ནས་བྲམ་ཟེ་དེས་བྱང་ཆུབ་སེམས་དཔའ་ལ་འདི་སྐད་ཅེས་སྨྲས་སོ། །ཀྱེ་རྒྱལ་རིགས་གཞོན་ནུ་རྒྱལ་པོ་ཆེན་པོའི་རིགས་སུ་སྐྱེས་པ། ས་འདི་ཐམས་ཅད་དུ་
[231a.7]ཡོན་ཏན་གྲགས་པ། སྲོག་ཆགས་ཐམས་ཅད་ལ་སྙིང་བརྩེ་བས་འོ་བྱམས་པར་ཞུགས་པ། སྦྱིན་པ་དང་། མཆོད་པ་དང་། བཀུར་སྟིས་སྤོས་ཀྱི་གླང་པོ་ལྟ་བུ། དགེ་སྦྱོང་དང་། བྲམ་ཟེ་དང་། གློ་བུར་བ་དང་། སྐྱེ་བོ་བླ་མ་ལ་མཆོད་པ། བཀྲེན་པ་དང་། མགོན་མེད་པ་
[231b]
[231b.1]དང་། ཕོངས་པ་རྣམས་ཡོངས་སུ་འཛིན་པ། ཐམས་ཅད་ཀྱི་རེ་བ་ཡོངས་སུ་རྫོགས་པར་བྱེད་པ། མཐོང་ན་དོན་ཡོད་པ་ཁྱོད་ཀྱིས་བདག་འོངས་པ་ནོམ་པ་མེད་པའམ། ལམ་གྱིས་དུབ་པ་འབྲས་བུ་མེད་པའམ། མཐོང་བ་དོན་མེད་པའམ། རེ་བ་དང་ཡུན་རིང་པོ་ནས་
[231b.2]བརྣག་བརྣག་པའི་འདོད་པ་འབྲས་བུ་མེད་པར་བྱ་བ་གང་ཡིན་པ་དེ་ནི་ཆ་མ་ཡིན་ཏེ། ཁྱོད་ཀྱི་མེད་དོ་ཞེས་བྱ་བའི་ཚིག་གིས་ཁོ་བོ་ཡིད་ལ་རེ་བ་ཀུན་དུ་རྟོག་པའི་རྟ་བཏབ་ན་མྱུར་དུ་ལྡོག་པར་འགྱུར་རོ། །དེ་བས་ན་ཁྱོད་ཀྱིས་བདག་གི་རེ་བ་ཡོངས་སུ་རྫོགས་པར་བྱས་ཏེ། གཏང་
[231b.3]བའི་རིགས་སོ། །བྱང་ཆུབ་སེམས་དཔས་སྨྲས་པ། བྲམ་ཟེ་གལ་ཏེ་དེ་ལྟ་ན་ཡོངས་སུ་གཏང་ངོ་། །བུས་པ་གཞོན་ནུ་དག་གཏང་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་
[231b.4]བསམས་པ། རྒྱགས་སྦྱིན་མ་བྱང་ཆུབ་སེམས་དཔའི་སྦྱིན་པའི་བར་ཆད་བྱེད་པར་འགྱུར་དུ་འོང་ངོ་སྙམ་ནས། སེང་གེ་མོ་ཞིག་གི་གཟུགས་སུ་བསྒྱུར་ཏེ་ལམ་བཀག་ནས་འདུག་པ་དང་། དེ་ནས་རྒྱགས་སྦྱིན་མས་སྨྲས་པ། རི་དགས་རྒྱལ་པོའི་ཆུང་མ་སྒེག་སྒེག་མ། །ཁྱོད་ནི་ཅི་
[231b.5]སྟེ་ལམ་བཀག་འདུག་པར་བྱེད། །གལ་ཏེ་བདག་ནི་མི་འཕྱོ་བདེན་ཞེ་ན། །ལམ་ལས་བཟུར་ཏེ་མྱུར་དུ་འགྲོ་བར་གྱིས། །ཁྱོད་ཀྱང་རི་དགས་རྒྱལ་པོའི་ཆུང་མ་ལ། །བདག་ཀྱང་མི་ཡི་དབང་པོ་སེང་གེ་ཡི། །བཙུན་མོ་ཡིན་པས་ཆོས་ཀྱི་སྤུན་གྱུར་གྱིས། །རི་དགས་རྒྱལ་པོའི་
[231b.6]ཆུང་མས་བདག་ལམ་ཕྱེ། །དེ་སྐད་ཅེས་སྨྲས་པ་དང་། རི་དགས་ཀྱི་རྒྱལ་མོ་དེ་ལམ་དེ་ནས་ལོགས་ཤིག་ཏུ་སོང་ངོ་། །དེ་ནས་རྒྱགས་སྦྱིན་མ་བསྟི་གནས་གང་ན་བ་དེར་སོང་བ་དང་། ནག་པོ་དང་། དྲ་བ་ཅན་གང་ན་ཡང་མ་མཐོང་ནས། བྱང་ཆུབ་སེམས་དཔའི་དྲུང་དུ་སོང་སྟེ་སྨྲས་པ། 
[231b.7]རྗེའི་སྲས་བུས་པ་གཞོན་ནུ་གཉིས་གང་ན་མཆིས། བྱང་ཆུབ་སེམས་དཔས་སྨྲས་པ། ཁོ་བོའི་དྲུང་དུ་བྲམ་ཟེ་ཞིག །རེ་བས་ཡང་དག་འོངས་གྱུར་ན། །བུས་པ་དེ་གཉིས་དེ་ལ་བྱིན། །དེ་དག་རྗེས་སུ་ཡི་རང་རིགས། །དེ་བརྒྱལ་ནས་ས་ལ་འགྱེལ་བ་དང་། དེ་ལ་ཆུ་མང་པོས་བཏབ་ནས་
[232a]
[232a.1]བརྟས་ཏེ་སྨྲས་པ། རྗེའི་སྲས་བུས་པ་གཞོན་ནུ་དཀའ་ཐུབ་ཀྱི་ནགས་ནས་བསྐྲུན་པ་བདེ་བའི་བདག་ཉིད་ཅན་དེ་དག་ཁྱོད་ཀྱིས་ཅིའི་སླད་དུ་ཡོངས་སུ་སྤང་། དེ་ནས་བྱང་ཆུབ་སེམས་དཔས་རང་གི་ལུས་ལས་བླ་གོས་ཕུད་དེ་རྒྱགས་སྦྱིན་མ་ལ་སྨྲས་པ། ཅིང་དེ་གཉིས་ལ་བྱམས་
[232a.2]པ་མེད་སྙམ་མམ། ངའི་བ་སྤུའི་ཁུང་ཐམས་ཅད་ནས་གས་ཏེ་ཁྲག་བྱུང་བ་ལ་ལྟོས། ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། བསྐལ་པ་བཟང་པོའི་བྱང་ཆུབ་སེམས་དཔའ་སྦྱིན་པ་ལ་དགའ་བས་གལ་ཏེ་འགའ་ཞིག་གིས་རྒྱགས་སྦྱིན་མ་བླངས་ཏེ་དེ་ལ་བྱིན་ན་གཡོག་བྱེད་པ་མེད་པར་
[232a.3]འགྱུར་རོ་སྙམ་དུ་བསམས་ནས། བདག་ཉིད་བྲམ་ཟེའི་ཁྱེའུ་ཞིག་གི་ཆ་བྱད་དུ་སྤྲུལ་ནས་བྱང་ཆུབ་སེམས་དཔའི་མདུན་དུ་འདུག་སྟེ་སྨྲས་པ། གྲོགས་པོ་གཡོག་བྱིན་ཅིག །བྱང་ཆུབ་སེམས་དཔས་སྨྲས་པ། བདག་ལ་གཡོག་ག་ལ་ཡོད། བརྒྱ་བྱིན་གྱིས་སྨྲས་པ། རྒྱགས་སྦྱིན་མ་བྱིན་
[232a.4]ཅིག །བྱང་ཆུབ་སེམས་དཔས་རྒྱགས་སྦྱིན་མའི་གདོང་དུ་བརྟག་པར་བརྩམས་པ་དང་། རྒྱགས་སྦྱིན་མས་བྱང་ཆུབ་སེམས་དཔའི་བསམ་པ་ཤེས་ནས་སྨྲས་པ། རྗེའི་སྲས་གལ་ཏེ་ཁྱོད་ཀྱིས་བདག་བཏང་ན་སྩལ་དུ་གསོལ། བྱང་ཆུབ་སེམས་དཔས་སྨྲས་པ། བྲམ་ཟེ་ཁྱོད་
[232a.5]ལ་བྱིན་ནོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྲམ་ཟེའི་ཁྱེའུའི་ཆ་བྱད་མི་སྣང་བར་བྱས་ཏེ་རང་གི་ཆ་བྱད་དུ་འདུག་ནས་སྨྲས་པ། དྲང་སྲོང་བདག་གི་རྒྱགས་སྦྱིན་མ་འདི་ཁྱོད་ལ་བཅོལ་གྱིས། ཁྱོད་ཀྱིས་སུ་ལ་ཡང་མ་སྦྱིན་ཅིག །རྒྱགས་སྦྱིན་མས་བརྒྱ་བྱིན་གྱི་རྐང་པ་གཉིས་ལ་
[232a.6]མགོ་བོས་གཏུགས་ཏེ་སྨྲས་པ། ཀཽ་ཤི་ཀ་ཅི་ནས་ཀྱང་བུས་པ་གཞོན་ནུ་དེ་གཉིས་བྲན་ཉིད་དུ་མི་འགྱུར་བ་དེ་ལྟར་མཛོད་ཅིག །ལྷ་རྣམས་ཀྱི་དབང་པོ་བརྒྱ་བྱིན་གྱིས་དེ་བཞིན་དུ་བྱའོ་ཞེས་སྨྲས་ནས་དེ་ཉིད་དུ་མི་སྣང་བར་གྱུར་ཏོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བུས་པ་གཞོན་ནུ་
[232a.7]ཁྱེར་བའི་བྲམ་ཟེ་ཇི་ལྟར་ཐམས་ཅད་ཀྱི་གྲོང་རྡལ་དུ་འཚོང་བར་བརྩམས་པ་དེ་ལྟར་རྨོངས་པར་བྱས་སོ། །དེ་གཉིས་རྒྱལ་པོའི་ཞོ་ཤས་འཚོ་བ་རྣམས་ཀྱིས་མཐོང་ནས་དེ་རྣམས་རྒྱལ་པོའི་དྲུང་དུ་དོང་སྟེ་སྨྲས་པ། བུས་པ་ནག་པོ་དང་། དྲ་བ་ཅན་ནི་བྲམ་ཟེ་ཞིག་ཚོང་འདུས་ན་འཚོང་ཞིང་མཆིས་
[232b]
[232b.1]ལགས་སོ། །དེས་བསྒོ་བ། ཤེས་ལྡན་དག་དེང་ལ་ཁྲིད་དེ་ཤོག་ཤིག །དེ་གཉིས་ཁྲིད་དེ་འོངས་པ་དང་། རྒྱལ་པོས་སྲང་ལ་བཅལ་ཏེ་མཉམ་དུ་གསེར་གྱིས་བླུས་སོ། །རྒྱལ་པོ་དེས་བློན་པོ་རྣམས་ལ་བསྒོ་བ། ཤེས་ལྡན་དག་གང་ཞིག་ཁྱེའུ་དང་བུ་མོ་ཡང་ཡོངས་སུ་གཏོང་བར་བྱེད་པ་དེ་
[232b.2]ལ་གཞན་ཡོངས་སུ་གཏོང་བར་མི་བྱ་བ་ཅི་ཡོད། གཞོན་ནུ་དེ་ཁུག་ཤིག་དང་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་གཞུག་གོ། །བློན་པོ་རྣམས་ཀྱིས་དེ་དཀའ་ཐུབ་ཀྱི་ནགས་ནས་བཀུག་སྟེ། དེ་རྒྱལ་པོའི་རྒྱལ་སྲིད་ཀྱི་དབང་ཕྱུག་ལ་བཞག་ནས་དེས་གྲོང་ཁྱེར་གྱི་སྒོ་བཞིར་མཆོད་སྦྱིན་གྱི་གནས་
[232b.3]ཀྱི་ཁང་པ་བརྩིགས་ནས་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་ཏེ་དེ་བདག་ཉིད་ཀྱི་མཆོད་སྦྱིན་གྱི་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། བྱང་ཆུབ་བསོད་
[232b.4]ནམས་དོན་གཉེར་བས། །དགེ་སྦྱོང་རྣམས་དང་བྲམ་ཟེ་དང་། །དམངས་རིགས་གདོལ་པ་གཡུང་པོ་ལ། །འཇིགས་པ་མེད་པར་སྦྱིན་པ་བྱིན། །གསེར་དང་དངུལ་དང་བ་ལང་དང་། །རྟ་དང་ནོར་བུ་རྒྱན་རྣམས་དང་། །དེ་བཞིན་ལས་དག་བྱེད་པའི་བྲན། །ཚུལ་ཁྲིམས་ལྡན་པ་
[232b.5]རྣམས་ལ་སྦྱིན། །ཆགས་པ་མེད་པའི་སེམས་ཀྱིས་ནི། །བུ་དང་བུ་མོ་ཡོངས་བཏང་བས། །འཇིག་རྟེན་འདི་དང་ཕ་རོལ་ཏུ། །མི་ཡིས་དག་པ་འཐོབ་པར་འགྱུར། །རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱལ་པོ་ཐམས་ཅད་སྒྲོལ་ཞེས་བྱ་བར་གྱུར་པ་གང་གིས་བུ་དང་ཆུང་མ་ཡོངས་
[232b.6]སུ་བཏང་བ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྒྱལ་པོ་ཐམས་ཅད་སྒྲོལ་ཞེས་བྱ་བ་དེར་གྱུར་ཏེ། ངས་དེ་ན་བུ་དང་ཆུང་མ་ཡོངས་སུ་བཏང་ངོ་། །རྒྱལ་པོ་ཆེན་པོ་ངས་བུ་དང་ཆུང་མ་ཡོངས་སུ་བཏང་བ་དེས་བླ་ན་མེད་པ་ཡང་དག་པར་
[232b.7]རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་
[233a]
[233a.1]སྦྱིན་པ་དག་བྱིན། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་བཱ་རཱ་ཎ་སཱི་ཞེས་བྱ་བའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་ཞེས་བྱ་བ་ནས་ཆོས་བཞིན་གྱིས་རྒྱལ་སྲིད་བྱེད་དོ་ཞེས་བྱ་
[233a.2]བའི་བར་གོང་མ་བཞིན་དུའོ། །ཇི་ཙམ་ན་ལྟས་མཁན་དག་གིས་བཱ་རཱ་ཎ་སཱིར་ལོ་བཅུ་གཉིས་སུ་ཆར་པ་མི་འབབ་བོ་ཞེས་ལུང་བསྟན་ཏོ། །དེ་ནས་རྒྱལ་པོ་ཚངས་སྦྱིན་གྱིས་རང་གི་ཡུལ་དུ་དྲིལ་སྒྲོགས་སུ་བཅུག་པ། ངའི་ཡུལ་ན་གནས་པའི་ཤེས་ལྡན་གྲོང་ཁྱེར་པ་དག་ཉོན་ཅིག །ལྟས་མཁན་
[233a.3]དག་གིས་ལོ་བཅུ་གཉིས་སུ་ཆར་མི་འབབ་པར་ལུང་བསྟན་གྱིས། ཁྱོད་ཅག་ལས་གང་དག་ལ་ལོ་བཅུ་གཉིས་སུ་བཟའ་བ་དང་བཏུང་བ་ཡོད་པ་དེ་རྣམས་ནི་འདུག་ཤིག །གཞན་རྣམས་ནི་བཟའ་བ་དང་བཏུང་བ་མོད་པའི་ཡུལ་དུ་དེངས་ཤིག །ལོ་ལེགས་པར་གྱུར་པ་དང་སླར་ཡང་ཤོག་ཤིག །
[233a.4]དེའི་ཚེ་བཱ་རཱ་ཎ་སཱིའི་གྲོང་ཁྱེར་ན་ཁྱིམ་བདག་འདུམ་བྱེད་ཅེས་བྱ་བ་ཕྱུག་པ་ནོར་མང་བ། ལོངས་སྤྱོད་ཆེ་བ། ཡོངས་སུ་གཟུང་བ་ཡངས་ཤིང་རྒྱ་ཆེ་བ། རྣམ་ཐོས་ཀྱི་བུའི་ནོར་དང་ལྡན་པ། རྣམ་ཐོས་ཀྱི་བུ་ལ་ནོར་གྱིས་འགྲན་པ་ཞིག་གནས་སོ། །དེས་མངན་བཀུག་སྟེ་སྨྲས་པ། ཀྱེ་ནང་རྗེ་
[233a.5]བང་བ་ན་བདག་འཁོར་གྱི་སྐྱེ་བོ་དང་བཅས་པ་ལོ་བཅུ་གཉིས་ཀྱི་རྒྱགས་ཐུབ་པ་ཡོད་དམ། འོན་ཏེ་མེད་དེས་སྨྲས་པ། ཇོ་བོ་མཆིས་སོ། །དེ་ནས་ཁྱིམ་བདག་འདུམ་བྱེད་འཁོར་དང་བཅས་པ་ནི་འདུག་གོ། །སྐྱེ་བོའི་ཚོགས་གཞན་ནི་བཟའ་བ་དང་བཏུང་བ་མོད་པའི་ཡུལ་དུ་དོང་ངོ་། །སངས་རྒྱས་
[233a.6]འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་བས་ཇི་ཙམ་ན་བཱ་རཱ་ཎ་སཱིའི་ཕྱོགས་གཅིག་ཏུ་རང་སངས་རྒྱས་ལྔ་བརྒྱ་གནས་སོ། །ཕྱོགས་གཞན་
[233a.7]ཞིག་ཏུ་ཡང་རང་སངས་རྒྱས་ལྔ་བརྒྱའོ། །དེ་ནས་རང་སངས་རྒྱས་ལྔ་བརྒྱ་པོ་དག་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ། ཁྱིམ་བདག་འདུམ་བྱེད་གང་ན་བ་དེར་དོང་སྟེ་ལྷགས་པ་དང་། ཁྱིམ་བདག་འདུམ་བྱེད་ལ་འདི་སྐད་ཅེས་སྨྲས་སོ། །ཁྱིམ་བདག་ཁྱོད་ཀྱིས་
[233b]
[233b.1]རབ་ཏུ་བྱུང་བ་ལྔ་བརྒྱ་ལ་ལོ་བཅུ་གཉིས་སུ་བསོད་སྙོམས་འབུལ་ནུས་སམ། དེས་སྨྲས་པ། འཕགས་པ་དག་རེ་ཞིག་མངན་ལ་རྨས་ཏེ་བགྱིའོ། །དེས་མངན་བཀུག་སྟེ་སྨྲས་པ། ཀྱེ་ནང་རྗེ་བདག་འཁོར་དང་བཅས་པ་དང་། རབ་ཏུ་བྱུང་བ་ལྔ་བརྒྱ་པོ་འདི་རྣམས་ཀྱི་ལོ་བཅུ་གཉིས་ཀྱི་རྒྱགས་
[233b.2]ཐུབ་པ་ཡོད་དམ། དེས་སྨྲས་པ། ཇོ་བོ་མཆིས་སོ། །དེ་ནས་རང་སངས་རྒྱས་ལྔ་བརྒྱ་པོ་དེ་རྣམས་ལ་ཁས་བླངས་སོ། །ཇི་ཙམ་ན་ཕྱི་དྲོའི་དུས་སུ་རང་སངས་རྒྱས་ལྔ་བརྒྱ་པོ་གཞན་ཡང་ལྷགས་ནས་ཁྱིམ་བདག་འདུམ་བྱེད་ལ་ཁྱིམ་བདག་རང་སངས་རྒྱས་ལྔ་བརྒྱ་པོ་འདི་དག་ལ་ཁྱོད་ཀྱིས་ལོ་
[233b.3]བཅུ་གཉིས་སུ་བསོད་སྙོམས་དབུལ་བར་ནུས་སམ་ཞེས་བསླངས་པ་དང་། དེས་སྨྲས་པ། འཕགས་པ་དག་ཁྱེད་ཅག་ལ་གཡར་གྱིས་བླངས་ལགས་ན་ཡང་བསླང་ཅི་འཚལ། དེ་རྣམས་ཀྱིས་སྨྲས་པ། ཁྱིམ་བདག་དེ་དག་ཀྱང་གཞན་ལ། བདག་ཅག་ཀྱང་གཞན་ཡིན་ནོ། །དེས་སྨྲས་
[233b.4]པ། འཕགས་པ་དག་གལ་ཏེ་དེ་ལྟ་ན་རེ་ཞིག་མངན་ལ་རྨས་ཏེ་བགྱིའོ། །དེས་མངན་བཀུག་སྟེ་སྨྲས་པ། ཀྱེ་ནང་རྗེ་བདག་འཁོར་དང་བཅས་པ་དང་། རབ་ཏུ་བྱུང་བ་སྟོང་གི་ལོ་བཅུ་གཉིས་ཀྱི་རྒྱགས་ཐུབ་པ་ཡོད་དམ། དེས་སྨྲས་པ། ཇོ་བོ་མཆིས་སོ། །དེ་ནས་ཁྱིམ་བདག་དེས་
[233b.5]རང་སངས་རྒྱས་ལྔ་བརྒྱ་པོ་དེ་རྣམས་ལ་ཁས་བླངས་ནས་ཞུས་པ། ཁྱེད་ཅག་གི་དུས་གང་ལགས། དེ་རྣམས་ཀྱིས་སྨྲས་པ། གུང་ཚིགས་མ་ཡོལ་བའོ། །དེ་ནས་ཁྱིམ་བདག་འདུམ་བྱེད་ཀྱིས་སྦྱིན་པའི་ཁང་པ་བརྩིགས་ནས་སྦྱིན་པའི་ཞལ་ཏ་པའི་མི་དག་ཀྱང་བསྐོས། དུས་ཚོད་བརྗོད་
[233b.6]པ་དག་ཀྱང་བསྐོས་ཏེ། དེས་ཉི་མ་རེ་རེ་ཞིང་རང་སངས་རྒྱས་སྟོང་ལ་བསོད་སྙོམས་འབུལ་དུ་བཅུག་གོ། །མུ་གེ་དེ་ཡང་ལོ་བསྟུད་མ་ཁོ་ནར་བར་ཡེ་མ་ཆད་ནས། དེ་ནས་ཁྱིམ་བདག་དེས་རང་སངས་རྒྱས་རྣམས་ལ་ཞུས་པ། འཕགས་པ་དག་ལྷས་ཆར་འབེབས་པར་འགྱུར་རམ། ཆར་འབེབས་
[233b.7]པར་འགྱུར་རོ། །བདག་གིས་ས་བོན་སྩལ་ཏམ། ཐོབ་ཤིག །དེ་དག་གིས་ས་བོན་བཏབ་བོ། །ལྷ་རྣམས་ཀྱི་དབང་པོ་བརྒྱ་བྱིན་གྱི་ཤེས་པ་མཐོང་བ་ནི་འོག་ཏུ་འཇུག་པ་ཡིན་པས་དེས་བསམས་པ་འཇིག་རྟེན་ན་ཡོན་གནས་གང་ཇི་སྙེད་པ་དེ་རྣམས་ཀྱི་མཆོག་ནི་རང་སངས་རྒྱས་
[234a]
[234a.1]རྣམས་ཡིན་ལ། སྦྱིན་བདག་གང་ཇི་སྙེད་པ་དེ་རྣམས་ཀྱི་མཆོག་ནི་ཁྱིམ་བདག་འདུམ་བྱེད་ཡིན་གྱིས། བདག་གིས་འདི་དག་གི་གྲོགས་བྱའོ་སྙམ་ནས། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་དབང་པོ་ཆེན་པོའི་ཆར་ཕབ་པ་དང་། ལོ་ཏོག་དེ་རྣམས་ཀུ་བར་
[234a.2]སྐྱེས་སོ། །དེ་ནས་སྐྱེ་བོའི་ཚོགས་དེ་རྣམས་ཀྱིས་རང་སངས་རྒྱས་རྣམས་ལ་ཞུས་པ། འཕགས་པ་དག་བདག་ཅག་གི་ལོ་ཐོག་བསྐྲུན་པ་གང་ལགས་པ་དེ་དག་ཀུ་བར་སྐྱེས་པར་གྱུར་ན་དེ་ལ་ཇི་ལྟར་བསྒྲུབ་པར་བགྱི། དེ་རྣམས་ཀྱིས་སྨྲས་པ། མ་བཅད་པར་སྐྲུན་ཅིག །དེ་རྣམས་ཀྱིས་
[234a.3]བསྐྲུན་པ་ལས་མེ་ཏོག་དང་འབྲས་བུ་རྫ་མའི་ཚད་ཙམ་ཆགས་སོ། །དེ་ནས་དེ་རྣམས་ཀྱིས་རང་སངས་རྒྱས་དེ་དག་ལ་རྒྱས་པར་སྨྲས་པ་དང་། དེ་རྣམས་ཀྱིས་སྨྲས་པ། མ་བཅད་ཅིག་དང་། རང་ཉིད་སྨིན་ནས་གས་པར་འགྱུར་རོ། །ཇི་ཙམ་ན་དེ་རྣམས་སྨིན་ནས་གས་པ་དང་། གང་གིས་
[234a.4]ས་བོན་ཇི་ལྟ་བུ་བཏབ་པ་དེའི་དེ་ཁོ་ན་ལྟ་བུ་ཤ་སྟག་གིས་གང་བར་གྱུར་ཏོ། །དེ་ནས་མུ་གེ་རྒྱུན་ཆད་དེ་ལོ་ལེགས་པར་གྱུར་ནས་ཡུལ་ཕྱོགས་སྣ་ཚོགས་ན་གནས་པའི་སྐྱེ་བོའི་ཚོགས་དང་། སྲོག་ཆགས་གང་དག་མུ་གེས་འཇིགས་སྐྲག་ནས་དོང་བ་རྣམས་ཀྱང་ཡུལ་བཱ་རཱ་ཎ་སཱིར་འོངས་སོ། །
[234a.5]དེ་ནས་མུ་གེ་རྒྱུན་ཆད་དེ་ལོ་ལེགས་པར་གྱུར་ནས་ཁྱིམ་བདག་འདུམ་བྱེད་ཀྱིས་དེ་ན་རང་སངས་རྒྱས་སྟོང་ལ་གཙང་ཞིང་བསོད་པའི་བཟའ་བ་དང་བཅའ་བ་སྣ་ཚོགས་དང་། ཚོད་མ་རོ་དང་ལྡན་པ་རྣམས་ཀྱིས་ཚིམ་པར་བྱས་ཏེ་ཚིགས་སུ་བཅད་དེ་སྨྲས་པ། བློ་ལྡན་མཁས་པས་ནོར་དང་ནི། །
[234a.6]དད་པ་ཤེས་རབ་རྙེད་ནས་ནི། །སྐྱེས་བུ་དེ་ཡིས་རྟག་པར་ཡང་། །འདོད་ཆགས་བྲལ་ལ་ཡོན་དབུལ་ལོ། །རྫུ་འཕྲུལ་ལྡན་ཞིང་འོད་དང་ལྡན། །ཁ་དོག་ལྡན་ཞིང་གྲགས་ལྡན་པའི། །བརྟན་རྣམས་གང་གིས་བཤོས་གསོལ་བ། དེ་ཡི་རིགས་ནི་བདེ་བར་འཕེལ། །དེ་
[234a.7]ལྟས་ཚུལ་ཁྲིམས་ཕུན་ཚོགས་པའི། །ཡོན་གནས་དག་ལ་ཡོན་ཕུལ་ན། །འཇིག་རྟེན་འདི་དང་ཕ་རོལ་དུ། །བདེ་བ་དག་ཏུ་འགྱུར་བ་ཉིད། །རྒྱལ་པོ་ཆེན་པོ་དེའི་ཚེ་དེའི་དུས་ན་ཁྱིམ་བདག་འདུམ་བྱེད་ཅེས་བྱ་བར་གྱུར་པ་གང་གིས་མུ་གེ་ལོ་བཅུ་གཉིས་སུ་བྱུང་བ་ན་རང་སངས་
[234b]
[234b.1]རྒྱས་སྟོང་ལ་བསོད་སྙོམས་སྦྱར་ཅིང་དེའི་གྲོགས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ཁྱིམ་བདག་འདུམ་བྱེད་ཅེས་བྱ་བ་དེར་གྱུར་ཏེ། ང་ཉིད་ཀྱིས་དེ་ན་མུ་གེ་ལོ་བཅུ་གཉིས་སུ་བྱུང་བ་ན་
[234b.2]རང་སངས་རྒྱས་སྟོང་ལ་བསོད་སྙོམས་སྦྱར་བས་ངའི་གྲོགས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱས་སོ། །རྒྱལ་པོ་ཆེན་པོ་ངའི་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་
[234b.3]པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ།། །།སྡོམ་ལ། སྤྲིན་ཤུགས་དབང་པོ་སྦྲུལ་མགོ་གཉིས། །དེ་བཞིན་ཆུ་སྲེག་ནེ་ཙོ་དང་། །སྟོན་མོ་རུ་སྦལ་སྡེ་བཟངས་དང་། །དེད་དཔོན་ཚོགས་སུ་བསྡུས་པ་ཡིན། །
[234b.4]རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྣམས་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འཛམ་བུའི་གླིང་གི་དོན་མཐུན་ནོར་ཚོལ་བ་རབ་ཏུ་མང་པོ་དག་ཅིག་རྒྱ་མཚོའི་གྲུ་བོ་ཆེ་བསྒྲུབས་
[234b.5]ཏེ། རྒྱ་མཚོ་ཆེན་པོར་འཇུག་པར་འདོད་ནས་དེ་རྣམས་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་རྒྱ་མཚོ་ཆེན་པོར་ཞུགས་པ་རྣམས་འདི་ལྟ་སྟེ། གཅིག་ལ་གཅིག་ཕན་ཐོགས་པར་མངོན་པ་མེད་ཀྱིས། མ་ལ་བདག་ཅག་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་
[234b.6]རྐྱལ་གྱི་ཆ་སྤྱད་དག་ཁྱེར་ཏེ་རྒྱ་མཚོ་ཆེན་པོར་འཇུག་པར་བྱའོ་ཞེས་དེ་ལྟར་ཆས་བཅད་ནས་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་རྐྱལ་གྱི་ཆ་སྤྱད་ཁ་ཅིག་གིས་ནི་ཤིང་ཤལ་མ་ལིའི་སྤང་ལེབ། ཁ་ཅིག་གིས་ནི་རས་སྒྱེ་ནང་ཚངས་ཅན། ཁ་ཅིག་གིས་ནི་ཀུ་བ་བརྒྱུས་པ། 
[234b.7]ཁ་ཅིག་གིས་ནི་ར་རྐྱལ་ཁྱེར་ཏེ་རྒྱ་མཚོ་ཆེན་པོར་ཞུགས་སོ། །དེ་རྣམས་རྒྱ་མཚོ་ཆེན་པོའི་དབུས་སུ་ཕྱིན་པ་དང་། ཆུ་སྲིན་ཉའི་རིགས་ཀྱིས་རྒྱ་མཚོའི་གྲུ་བོ་ཆེ་བཤིག་གོ། །གྲུ་བོ་ཆེ་བཤིག་པ་དང་། དེ་རྣམས་རྐྱལ་པ་རེ་རེ་ལ་ཞོན་ཏེ་ཆུ་ཇི་ལྟ་བ་བཞིན་དུ་ཁྱེར་ཏེ་དོང་བ་ལས། དེ་
[235a]
[235a.1]རྣམས་ཀྱི་ལས་ཀྱི་རྣམ་པར་སྨིན་པ་ལས་བྱུང་བའི་རླུང་བྱང་ཕྱོགས་ནས་ལངས་ཏེ། དེས་ལྷོ་ཕྱོགས་ཀྱི་འགྲམ་དུ་ཁྱེར་བ་དང་། དེ་ན་བུད་མེད་གཟུགས་བཟང་མོ། མཛེས་མ་བལྟ་ན་སྡུག་པ་དག་ཡོད་དེ། དེ་དག་གིས་འདི་སྐད་ཅེས་སྨྲས་སོ། །ཇོ་བོ་དག་ཚུར་
[235a.2]སྤྱོན་བཞིན་བཟངས་དག་ཚུར་སྤྱོན། བདག་ཅག་ཇོ་བོ་མ་མཆིས་པ་རྣམས་ཀྱི་ཇོ་བོ་དང་། ཁྱིམ་ཐབ་མ་མཆིས་པ་རྣམས་ཀྱི་ཁྱིམ་ཐབ་དང་། གནས་མ་མཆིས་པ་རྣམས་ཀྱི་གནས་དང་། གླིང་མ་མཆིས་པ་རྣམས་ཀྱི་གླིང་དང་། མགོན་མ་མཆིས་པ་རྣམས་ཀྱི་མགོན་དང་། སྐྱབས་
[235a.3]མ་མཆིས་པ་རྣམས་ཀྱི་སྐྱབས་དང་། རྟེན་མ་མཆིས་པ་རྣམས་ཀྱི་རྟེན་མཛོད་ཅིག །འདི་དག་ནི་ཁྱོད་ཀྱི་ཟས་ཀྱི་ཁང་པ་དང་། སྐོམ་གྱི་ཁང་པ་དང་། གོས་ཀྱི་ཁང་པ་དང་། གནས་མལ་གྱི་ཁང་པ་དང་། དགའ་བར་འགྱུར་བའི་ཀུན་དགའ་ར་བ་དང་། དགའ་བར་འགྱུར་བའི་
[235a.4]ཚལ་དང་། དགའ་བར་འགྱུར་བའི་རྫིང་དང་། འཛམ་བུའི་གླིང་གི་རིན་པོ་ཆེ་རབ་ཏུ་མང་པོ་འདི་ལྟ་སྟེ། ནོར་བུ་དང་། མུ་ཏིག་དང་། བཻ་ཌཱུརྱ་དང་། དུང་དང་། མན་ཤེལ་དང་། བྱི་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པད་མ་རཱ་ག་དང་། དུང་དང་། 
[235a.5]གཡས་སུ་འཁྱིལ་པ་དག་ལགས་ཀྱིས་ཁྱེད་ཚུར་སྤྱོན། བདག་ཅག་དང་ལྷན་ཅིག་རྩེད་མོ་བགྱི། དགའ་བར་བགྱི། དགའ་མགུར་སྤྱད་པར་བགྱིའོ། །ཁྱེད་ཅག་ལས་སུ་ཡང་སྨྱོས་ཀྱང་ལྷོ་ཕྱོགས་ཀྱི་ལམ་དུ་མ་བཞུད་ཅིག །དེ་དག་བུད་མེད་དེ་རྣམས་དང་ལྷན་ཅིག་རྩེ་བར་བྱེད། དགའ་
[235a.6]བར་བྱེད། དགའ་མགུར་སྤྱོད་པར་བྱེད་དེ། དེ་དག་དེ་རྣམས་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་ཕོ་དང་། བུ་མོ་དག་བཙས་སོ། །དེ་ནས་ཚོང་པ་མཁས་པའི་རང་བཞིན་ཅན་ཞིག་འདི་སྙམ་དུ་སེམས་ཏེ། ཅིའི་ཕྱིར་བུད་
[235a.7]མེད་དེ་དག་གིས་ལྷོ་ཕྱོགས་ཀྱི་ལམ་ལྷག་པར་བསྲུང་བར་སེམས། མ་ལ་བདག་གིས་བུད་མེད་གང་དང་ལྷན་ཅིག་ཉལ་བ་དེ་མལ་དུ་གཉིད་ལོག་པར་རིག་ནས་བགས་ཀྱིས་དལ་བུས་དལ་བུས་མལ་ནས་བབས་ལ་ལྷོ་ཕྱོགས་ཀྱི་ལམ་དུ་འགྲོའོ་སྙམ་ནས། དེ་དེ་ལྟར་ངེས་པར་བྱས་ནས་
[235b]
[235b.1]བུད་མེད་གང་དང་ལྷན་ཅིག་ཉལ་བ་དེ་གཉིད་ཀྱིས་ལོག་པར་རིག་ནས་བགས་ཀྱིས་དལ་བུས་དལ་བུས་མལ་ནས་བབས་ཏེ་རལ་གྲི་རྣོན་པོ་མཆན་དུ་ཐོགས་ནས་ལྷོ་ཕྱོགས་ཀྱི་ལམ་དུ་སོང་བ་དང་། དེས་དེ་ན་སྐྱེ་བོའི་ཚོགས་ཆེན་པོ་སྨྲེ་སྔགས་འདོན་པའི་སྒྲ་ཀྱི་ཧུད་མ། ཀྱི་ཧུད་ཕ། ཀྱི་ཧུད་སྲིང་
[235b.2]མོ། ཀྱི་ཧུད་སྤུན། ཀྱི་ཧུད་འཛམ་བུའི་གླིང་བཀྲ་བས་སྤངས་སམ། འདི་ལྟར་འཛམ་བུའི་གླིང་ན་རེ་སྐྱིད་ཅེས་སྒྲ་འབྱིན་པ་དག་ཐོས་སོ། །ཐོས་ནས་ཀྱང་དེ་འཇིགས་པར་གྱུར། རྨོངས་པར་གྱུར། སྐྱི་བུང་ཞེས་བྱེད་པར་གྱུར་ཏོ། །ད་ནས་ཚོང་པ་མཁས་པའི་རང་བཞིན་ཅན་དེས་འཇིགས་
[235b.3]པ་དང་། སྐྱི་བུང་ཞེས་བྱེད་དེ་ཤིན་ཏུ་ལེགས་པར་བསལ་ནས་ལྷོ་ཕྱོགས་ཀྱི་ལམ་དེ་ཁོ་ནའི་རྗེས་སུ་སོང་བ་དང་། དེས་དེ་ན་ལྕགས་མཁར་ཆེན་པོ་མཐོ་ཞིང་རྒྱ་ཆེ་བ་ཞིག་མཐོང་ནས། དེས་གྲོང་ཁྱེར་དེའི་མཐའ་ཁོར་ཁོར་ཡུག་ཏུ་བསྐོར་ན། ཅི་ནས་ཀྱང་སྒོ་ཅུང་ཟད་ཅིག་རྙེད་གྲང་སྙམ་ནས། 
[235b.4]དེས་གྲོང་ཁྱེར་དེའི་མཐའ་ཁོར་ཁོར་ཡུག་ཏུ་བསྐོར་བ་དང་། ཆུང་ངུ་ན་བྱི་ལའམ་སྦྲུལ་འཛུལ་བའི་སྒོ་ཙམ་ཡང་མ་རྙེད་དོ། །དེ་ན་ཤིང་ཤི་རི་ཤ་ཞེས་བྱ་བ་སྦོམ་ལ་རིང་བ་ཞིག་མཐོང་ནས། དེ་ནས་ཚོང་པ་མཁས་པའི་རང་བཞིན་ཅན་གྱིས་ཤིང་ཤི་རི་ཤ་དེ་ལ་བགས་ཀྱིས་དལ་བུས་དལ་བུས་
[235b.5]འཛེགས་ནས་སྐྱེ་བོའི་ཚོགས་ཆེན་པོ་ལ་འདི་སྐད་ཅེས་སྨྲས་སོ། །ཤེས་ལྡན་དག་ཅིའི་ཕྱིར་ཀྱི་ཧུད་མ། ཀྱི་ཧུད་ཕ། ཀྱི་ཧུད་སྲིང་མོ། ཀྱི་ཧུད་སྤུན། ཀྱི་ཧུད་འཛམ་བུའི་གླིང་བཀྲ་བས་སྤངས་སམ། འདི་ལྟར་འཛམ་བུའི་གླིང་ན་རེ་སྐྱིད་ཅེས་ཤིན་ཏུ་སྨྲེ་སྔགས་འདོན། དེ་རྣམས་
[235b.6]ཀྱིས་སྨྲས་པ། ཀྱེ་ནང་རྗེ་བདག་ཅག་འཛམ་བུའི་གླིང་གི་དོན་མཐུན་ནོར་ཚོལ་བ་རབ་ཏུ་མང་པོ་དག་ཅིག་རྒྱ་མཚོའི་གྲུ་བོ་ཆེ་བསྒྲུབས་ཏེ། རྒྱ་མཚོ་ཆེན་པོར་འཇུག་པར་འདོད་པ་ལས་བདག་ཅག་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་རྒྱ་མཚོ་ཆེན་པོར་ཞུགས་པ་རྣམས་འདི་ལྟ་
[235b.7]སྟེ། གཅིག་ལ་གཅིག་ཕན་འདོགས་པར་མངོན་པ་མེད་ཀྱིས། མ་ལ་བདག་ཅག་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་རྐྱལ་གྱི་ཆ་སྤྱད་དག་ཁྱེར་ཏེ། རྒྱ་མཚོ་ཆེན་པོར་འཇུག་པར་བྱའོ་ཞེས་དེ་ནས་ཆས་བཅད་ནས་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་
[236a]
[236a.1]པ་རྐྱལ་གྱི་ཆ་སྤྱད་ཁ་ཅིག་གིས་ནི་ཤིང་ཤལ་མ་ལིའི་སྤང་ལེབ། ཁ་ཅིག་གིས་ནི་རས་སྒྱེ་ནང་ཚངས་ཅན། ཁ་ཅིག་གིས་ནི་ཀུ་བ་བརྒྱུས་པ། ཁ་ཅིག་གིས་ནི་ར་རྐྱལ་ཁྱེར་ཏེ་རྒྱ་མཚོ་ཆེན་པོར་ཞུགས་སོ། །བདག་ཅག་རྒྱ་མཚོ་ཆེན་པོའི་དབུས་སུ་ཕྱིན་པ་
[236a.2]དང་། ཆུ་སྲིན་ཉའི་རིགས་ཀྱིས་གྲུ་བོ་ཆེ་བཤིག་གོ། །གྲུ་བོ་ཆེ་བཤིག་ནས་བདག་ཅག་རྐྱལ་པ་རེ་རེ་ལ་ཞོན་ཏེ། ཆུ་ཇི་ལྟ་བ་བཞིན་ཁྱེར་ཏེ་དོང་བ་ལས། བདག་ཅག་གི་ལས་ཀྱི་རྣམ་པར་སྨིན་པ་ལས་བྱུང་བའི་རླུང་བྱང་ཕྱོགས་ནས་ལངས་ཏེ། དེས་བདག་ཅག་ལྷོ་ཕྱོགས་ཀྱི་
[236a.3]འགྲམ་དུ་ཁྱེར་བ་དང་། དེ་ན་བུད་མེད་གཟུགས་བཟང་མོ། མཛེས་མ། བལྟ་ན་སྡུག་པ་དག་ཡོད་དེ། དེ་དག་གིས་འདི་སྐད་ཅེས་སྨྲས་སོ། །ཇོ་བོ་དག་ཚུར་སྤྱོན། བཞིན་བཟངས་དག་ཚུར་སྤྱོན། བདག་ཅག་ཇོ་བོ་མ་མཆིས་པ་རྣམས་ཀྱི་ཇོ་བོ་དང་། ཁྱིམ་ཐབ་མ་མཆིས་
[236a.4]པ་རྣམས་ཀྱི་ཁྱིམ་ཐབ་དང་། གནས་མ་མཆིས་པ་རྣམས་ཀྱི་གནས་དང་། གླིང་མ་མཆིས་པ་རྣམས་ཀྱི་གླིང་དང་། མགོན་མ་མཆིས་པ་རྣམས་ཀྱི་མགོན་དང་། སྐྱབས་མ་མཆིས་པ་རྣམས་ཀྱི་སྐྱབས་དང་། རྟེན་མ་མཆིས་པ་རྣམས་ཀྱི་རྟེན་མཛོད་ཅིག །འདི་དག་ནི་ཁྱེད་ཀྱི་ཟས་
[236a.5]ཀྱི་ཁང་པ་དང་། སྐོམ་གྱི་ཁང་པ་དང་། གོས་ཀྱི་ཁང་པ་དང་། གནས་མལ་གྱི་ཁང་པ་དང་། དགའ་བར་འགྱུར་བའི་ཀུན་དགའ་ར་བ་དང་། དགའ་བར་འགྱུར་བའི་ཚལ་དང་། དགའ་བར་འགྱུར་བའི་རྫིང་དང་། འཛམ་བུའི་གླིང་གི་རིན་པོ་ཆེ་རབ་ཏུ་མང་པོ་འདི་ལྟ་སྟེ། ནོར་བུ་དང་། 
[236a.6]མུ་ཏིག་དང་། བཻ་ཌཱུརྱ་དང་། དུང་དང་། མན་ཤེལ་དང་། བྱི་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པད་མ་རཱ་ག་དང་། དུང་གཡས་སུ་འཁྱིལ་པ་དག་ལགས་ཀྱིས་ཁྱེད་ཚུར་སྤྱོན། བདག་ཅག་དང་ལྷན་ཅིག་རྩེད་མོ་བགྱི། དགའ་བར་
[236a.7]བགྱི། དགའ་མགུར་སྤྱད་པར་བགྱི། ཁྱེད་ཅག་ལས་སུ་ཡང་སྨྱོས་ཀྱང་ལྷོ་ཕྱོགས་ཀྱི་ལམ་དུ་མ་བཞུད་ཅིག །བདག་ཅག་བུད་མེད་དེ་དག་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། བདག་ཅག་དེ་དག་དང་ལྷན་ཅིག་རྩེ་བར་བྱེད། དགའ་
[236b]
[236b.1]བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་དང་བུ་མོ་དག་བཙས་ཏེ། ཇི་སྲིད་འཛམ་བུའི་གླིང་གི་དོན་མཐུན་གཞན་རྣམས་ཀྱི་རྒྱ་མཚོའི་གྲུ་བོ་ཆེ་ཞིག་གོ་ཞེས་མ་ཐོས་པ་དེ་སྲིད་དུ་བུད་མེད་དེ་དག་དང་བདག་ཅག་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་
[236b.2]སྤྱོད་པར་བྱེད་པ་ལས། གང་གི་ཚེ་བུད་མེད་རྣམས་ཀྱིས་འཛམ་བུའི་གླིང་གི་དོན་མཐུན་རབ་ཏུ་མང་པོ་གཞན་དག་ཀྱང་རྒྱ་མཚོ་ཆེན་པོའི་དབུས་སུ་ཕྱིན་པ་དང་། ཆུ་སྲིན་ཉའི་རིགས་ཀྱིས་རྒྱ་མཚོའི་གྲུ་བོ་ཆེ་བཤིག་གོ་ཞེས་ཐོས་ནས། དེ་ནས་བདག་ཅག་གི་དྲུང་དུ་འོངས་ཏེ། ཁ་ཅིག་ནི་ཟོས་སོ། །
[236b.3]སྐྱས་པ་ཟ་བར་བྱེད་པ་ན་ལྷག་རོལ་སྐྲའམ། སྤུའམ། སེན་མོའམ། སོ་ལུས་པ་གང་དག་ཡིན་པ་དེ་དག་ཀྱང་མ་ལུས་པར་ཟ་བར་བྱེད་དོ། །དེ་རྣམས་ཟ་བར་བྱེད་པ་ན་ཁྲག་དྲོན་པོའི་ཐིགས་པ་ས་ལ་ལྷུང་བ་གང་དག་ཡོད་ན་ཡང་དེ་དག་ཀྱང་སོར་མོའི་རྩེ་མོ་རྣམས་ཀྱིས་བྲུད་དེ་ས་དང་བཅས་
[236b.4]པར་ཁར་འཇུག་པར་བྱེད་དོ། །བདག་ཅག་ཁ་ཅིག་ནི་ལྕགས་ཀྱི་མཁར་འདིར་བཅུག་གོ། །ཀྱེ་ནང་རྗེ་འདི་དག་ནི་མིའི་བུད་མེད་མ་ཡིན་ཏེ། སྲིན་མོ་ཡིན་གྱིས་འདི་དག་ལས་བདག་ཉིད་སྲུངས་ཤིག །དེ་སྐད་ཅེས་སྨྲས་པ་དང་། ཚོང་པ་མཁས་པའི་རང་བཞིན་ཅན་གྱིས་སྐྱེ་བོའི་
[236b.5]ཚོགས་ཆེན་པོ་དེ་ལ་འདི་སྐད་ཅེས་སྨྲས་སོ། །གང་གིས་ན་ཁྱེད་ཅག་དང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་བའི་ཐབས་འགའ་ཅི་ཡོད། དེ་རྣམས་ཀྱིས་འདི་སྐད་ཅེས་སྨྲས་སོ། །ཀྱེ་ནང་རྗེ་རེ་ཞིག་བདག་ཅག་གང་གིས་ན་ལེགས་པ་དང་། བདེ་བར་
[236b.6]འཛམ་བུའི་གླིང་དུ་ཕྱིན་པར་འགྱུར་བའི་ཐབས་ནི་ཅུང་ཟད་ཀྱང་ཁོ་བོ་ཅག་ལ་མེད་དེ། དེ་ཅིའི་ཕྱིར་ཞེ་ན། གལ་ཏེ་བདག་ཅག་གིས་འདི་སྙམ་དུ་ཀྱེ་མ་བདག་ཅག་གིས་ལྕགས་ཀྱི་མཁར་འདི་ལས་རྒལ་ཏེ་འབྲོས་སོ་སྙམ་དུ་བསམས་ན། དེའི་ཉིས་གྱུར་རམ་དེའི་སུམ་གྱུར་གྱིས་མཐོན་པོར་
[236b.7]འགྱུར་རོ། །གལ་ཏེ་བདག་ཅག་གིས་འདི་སྙམ་དུ། ཀྱེ་མ་བདག་ཅག་གིས་ལྕགས་ཀྱི་མཁར་འདིའི་གློ་ཕུག་སྟེ་འབྲོས་སོ་སྙམ་དུ་བསམས་ན། དེའི་ཉིས་གྱུར་རམ། དེའི་སུམ་གྱུར་གྱིས་ཞེང་དུ་སྐྱེ་བར་འགྱུར་ཏེ། དེ་ལྟར་རེ་ཞིག་བདག་ཅག་ལེགས་པ་དང་། བདེ་བར་འཛམ་བུའི་
[237a]
[237a.1]གླིང་དུ་ཕྱིན་པར་འགྱུར་བའི་ཐབས་བདག་ཅག་ལ་མེད་དོ། །འོན་ཀྱང་གང་གིས་ན་ཁྱོད་ཅག་ནི་སླར་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་བའི་ཐབས་ཡོད་དེ། འདི་ན་བདག་ཅག་གི་བར་སྣང་ལ་རྒྱུ་བའི་ལྷ་རྣམས་ཀྱེ་མ་འཛམ་བུའི་གླིང་གི་དོན་མཐུན་
[237a.2]རྣམས་གསོ་སྦྱོང་བཅྭ་ལྔ་པ་དེ་ཉིད་ལ་བྱང་ཕྱོགས་ཀྱི་གསེབ་ལམ་གང་ན་རྟའི་རྒྱལ་པོ་སྤྲིན་གྱི་ཤུགས་ཅན་མ་རྨོས་མ་བཏབ་པའི་འབྲས་སཱ་ལུ་ཟ་བ་བདེ་བ་དང་། ནད་མེད་པ་དང་། སྟོབས་དང་ལྡན་པས་དབང་པོ་རྣམས་ཚིམ་པ། མགོ་འཕང་བསྟོད་དེ་ཕ་རོལ་དུ་འགྲོ་བ་ནི་སུ་ཡོད། སུ་ནི་ཕ་རོལ་
[237a.3]དུ་བཀྲི། སུ་ནི་འཛམ་བུའི་གླིང་དུ་ལེགས་པ་དང་། བདེ་བར་ཕྱིན་པར་བྱ་ཞེས་ཆེད་དུ་བརྗོད་པ་ཆེད་དུ་བརྗོད་པ་ཡོད་པར་མི་འགྲོ་བ་ནི་བྱིས་པའོ་ཞེས་སྒྲ་འབྱིན་པ་ཐོས་ཀྱིས། ཁྱོད་དེའི་དྲུང་དུ་དེང་ལ་འདི་སྐད་ཅེས་བདག་ཅག་ཕ་རོལ་དུ་མཆིའོ། །བདག་ཅག་ཕ་རོལ་དུ་མཆི་སྟེ། བདག་ཅག་ཕ་
[237a.4]རོལ་དུ་བཀྲི་ཞིང་ལེགས་པ་དང་བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་སྨྲོས་ཤིག །དེ་ནས་ཚོང་པ་མཁས་པའི་རང་བཞིན་ཅན་གྱིས་སྐྱེ་བོའི་ཚོགས་ཆེན་པོ་དེས་སྨྲས་པ་ཤིན་ཏུ་ལེགས་པར་བཟུང་སྟེ་ཆུབ་པར་བྱས་ནས། བགས་ཀྱིས་དལ་བུས་དལ་བུས་ཤིང་ཤི་རི་ཤ་ལས་
[237a.5]བབས་ནས་གཡས་ཕྱོགས་ཀྱི་ལམ་དེ་ཉིད་དུ་སོང་སྟེ། བུད་མེད་གང་དང་ལྷན་ཅིག་ཉལ་བ་དེ་མལ་ན་གཉིད་ཀྱིས་ལོག་པར་རིག་ནས་བགས་ཀྱིས་དལ་བུས་དལ་བུས་ཉལ་ལོ། །དེ་ནས་ཚོང་པ་མཁས་པའི་རང་བཞིན་ཅན་གྱིས་དེ་ཉིད་ཀྱི་མཚན་མོ་འདས་པ་དང་། ནང་པར་སྔར་ལངས་ནས་འཛམ་
[237a.6]བུའི་གླིང་གི་དོན་མཐུན་རབ་ཏུ་མང་པོ་གང་ན་བ་དེར་སོང་སྟེ་ཕྱིན་པ་དང་། འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་ལ་འདི་སྐད་ཅེས་སྨྲས་སོ། །ཤེས་ལྡན་དག་རེ་ཞིག་གང་ན་སྐྱེད་མོས་ཚལ་དབེན་པ་ཡོད་པ་ཞིག་ཏུ་ཤོག་ཤིག་དང་། ཁོ་བོས་ཁྱོད་ཅག་དང་ལྷན་ཅིག་གསང་སྟེ་གླེང་
[237a.7]དགོས་པ་ཅུང་ཞིག་ཡོད་ཀྱིས། ཁྱེད་སུ་ཡང་སྨྱོས་ཀྱང་ཁྱེའུའམ་བུ་མོ་ནི་ཁྲིད་དེ་མ་འོང་ཤིག །ཤེས་ལྡན་དག་དེ་བཞིན་དུ་བགྱིའོ་ཞེས་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་ཀྱིས་མཉན་ཏོ། །དེ་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་སྐྱེད་མོས་ཚལ་
[237b]
[237b.1]རབ་ཏུ་དབེན་པ་གང་ན་བ་དེར་དོང་བ་དང་། དེ་ནས་ཚོང་པ་མཁས་པའི་རང་བཞིན་ཅན་གྱིས་སྐྱེ་བོའི་ཚོགས་ཆེན་པོ་དེ་དང་ལྷན་ཅིག་སྐབས་ཀྱི་གཏམ་ཇི་སྙེད་གླེངས་པ་དེ་དག་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་ལ་རྒྱས་པར་སྨྲས་ནས་འདི་སྐད་ཅེས་ཀྱང་སྨྲས་ཏེ། འདི་དག་ནི་བུད་མེད་
[237b.2]མ་ཡིན་ཏེ། འདི་དག་སྲིན་མོ་ཡིན་གྱིས། ཤེས་ལྡན་དག་འདི་ལས་བདག་ཉིད་བསྲུང་བར་གྱིས་ཤིག །དེ་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་དེ་བཞིན་དུ་གསོ་སྦྱོང་བཅྭ་ལྔ་པ་དེ་ཉིད་ལ་བྱང་ཕྱོགས་ཀྱི་གསེབ་ལམ་གང་ན་རྟའི་རྒྱལ་པོ་སྤྲིན་གྱི་ཤུགས་ཅན་མ་རྨོས་མ་བཏབ་
[237b.3]པའི་འབྲས་སཱ་ལུ་ཟ་བ་བདེ་བ་དང་། ནད་མེད་པ་དང་། སྟོབས་དང་ལྡན་པས་དབང་པོ་རྣམས་ཚིམ་པ་མགོ་འཕང་བསྟོད་དེ་ཕ་རོལ་དུ་འགྲོ་བ་ནི་སུ་ཞིག་ཡོད། སུ་ནི་ཕ་རོལ་དུ་བཀྲི། སུ་ནི་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་བྱ་ཞེས་ཆེད་དུ་བརྗོད་པ་ཆེད་དུ་བརྗོད་པ་ཡོད་པར་སོང་
[237b.4]བ་དང་། ཚོང་པ་རྟ་རྫིའི་རིགས་ཤིག་གིས་རྟའི་རྒྱལ་པོ་སྤྲིན་གྱི་ཤུགས་ཅན་རྒྱང་རིང་པོ་ཁོ་ན་ནས་མཐོང་ངོ་། །མཐོང་ནས་ཀྱང་འཛམ་བུའི་གླིང་གི་དོན་མཐུན་རབ་ཏུ་མང་པོ་ལ་འདི་སྐད་ཅེས་སྨྲས་སོ། །ཤེས་ལྡན་དག་རྟའི་རྒྱལ་པོ་སྤྲིན་གྱི་ཤུགས་ཅན་ནི་ཕ་བི་ཡིན་ཏེ། ཕ་བིའི་དྲུང་དུ་
[237b.5]དོང་ལ་འདི་སྐད་ཅེས་བདག་ཅག་ཕ་རོལ་དུ་མཆིའོ། །བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་སྨྲའོ། །དེ་ནས་ཚོང་པ་མཁས་པའི་རང་བཞིན་ཅན་གྱིས་དོན་མཐུན་རབ་ཏུ་
[237b.6]མང་པོ་ལ་འདི་སྐད་ཅེས་སྨྲས་སོ། །ཤེས་ལྡན་དག་བདག་གིས་ཇི་ལྟར་སྐྱེ་བོའི་ཚོགས་ཆེན་པོ་དེས་སྨྲས་པའི་དོན་གོ་བ་ལྟར་ན་འདི་ནི་བདག་ཅག་གིས་རྟའི་རྒྱལ་པོ་སྤྲིན་གྱི་ཤུགས་ཅན་གྱི་དྲུང་དུ་དོང་ནས་འདི་སྐད་ཅེས། བདག་ཅག་ཕ་རོལ་དུ་མཆིའོ། །བདག་ཅག་ཕ་རོལ་དུ་མཆི་སྟེ། 
[237b.7]བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་སྨྲ་བའི་དུས་ལ་བབ་པ་མ་ཡིན་ནོ། །འོན་ཀྱང་གང་གི་ཚེ་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་མ་རྨོས་མ་བཏབ་པའི་འབྲས་སཱ་ལུ་ཟོས་ནས་ཞེས་བྱ་བ་ནས། སུ་
[238a]
[238a.1]ནི་ལེགས་པ་དང་བདེ་བར་འཛམ་བུའི་གླིང་དུ་ཕྱིན་པར་བྱ་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་བདག་ཅག་རྟའི་རྒྱལ་པོ་སྤྲིན་གྱི་ཤུགས་ཅན་གྱི་དྲུང་དུ་དོང་ལ་འདི་སྐད་ཅེས་བདག་ཅག་ཕ་རོལ་དུ་མཆིའོ། །བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་
[238a.2]དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་དེ་སྐད་དུ་སྨྲ་བའི་དུས་ལ་བབ་པ་ཡིན་ནོ། །དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་མ་རྨོས་མ་བཏབ་པའི་འབྲས་སཱ་ལུ་ཟོས་ནས་ཞེས་བྱ་བ་ནས། སུ་ནི་ལེགས་པ་དང་། བདེ་
[238a.3]བར་འཛམ་བུའི་གླིང་དུ་ཕྱིན་པར་བྱ་ཞེས་བྱ་བའི་བར་གོང་མ་བཞིན་དུའོ། །དེ་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ་རྟའི་རྒྱལ་པོ་སྤྲིན་གྱི་ཤུགས་ཅན་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་
[238a.4]ནས་རྟའི་རྒྱལ་པོ་སྤྲིན་གྱི་ཤུགས་ཅན་ལ་འདི་སྐད་ཅེས་སྨྲས་སོ། །བདག་ཅག་ཕ་རོལ་དུ་མཆིའོ། །བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ། དེ་ནས་རྟའི་རྒྱལ་པོ་སྤྲིན་གྱི་
[238a.5]ཤུགས་ཅན་གྱིས་འཛམ་བུའི་གླིང་གི་དོན་མཐུན་རབ་ཏུ་མང་པོ་ལ་ལེགས་པར་རབ་ཏུ་གཏམས་ཤིང་རྗེས་སུ་བསྟན་པ། ཤེས་ལྡན་དག་བུད་མེད་དེ་དག་ལྷག་པར་གཟུགས་བཟང་བ། ལྷག་པར་མཛེས་པ། ལྷག་པར་བལྟ་ན་སྡུག་པར་བྱས་ནས་ཁྱེའུ་དང་བུ་མོ་རྣམས་ཁྲིད་དེ་འོང་ཞིང་། 
[238a.6]དེ་རྣམས་འདི་སྐད་ཅེས། ཇོ་བོ་དག་ཚུར་སྤྱོན། བཞིན་བཟངས་དག་ཚུར་སྤྱོན་ཞེས་བྱ་བ་ནས། བདག་ཅག་དང་ལྷན་ཅིག་རྩེ་བར་བགྱི། དགའ་བར་བགྱི། དགའ་མགུར་སྤྱད་པར་བགྱིའོ་ཞེས་བྱ་བའི་བར་གོང་མ་བཞིན་ནོ། །འོན་ཏེ་ཁྱོད་ཅག་ལ་འགའ་ཞིག་གིས་ཅུང་ཟད་
[238a.7]སྨྲས་ཏེ། བདག་ཅག་མི་དགོས་ན་རང་རང་གི་བུ་དག་ཁྲིད་དེ་དེང་ཤིག་ཅེས་ཟེར་བ་དེ་ལ་ཁྱེད་ཅག་ལས་གང་དག་འདི་སྙམ་དུ་བདག་ཅག་གི་ཆུང་མའམ། བུ་ཕོ་འམ། བུ་མོ་འམ། བདག་གི་ཟས་ཀྱི་ཁང་པའམ། སྐོམ་གྱི་ཁང་པའམ། གོས་ཀྱི་ཁང་པའམ། གནས་
[238b]
[238b.1]མལ་གྱི་ཁང་པའམ། དགའ་བར་འགྱུར་བའི་ཀུན་དགའ་ར་བའམ། དགའ་བར་འགྱུར་བའི་རྫིང་དང་། འཛམ་བུའི་གླིང་གི་རིན་པོ་ཆེ་རབ་ཏུ་མང་པོ་འདི་ལྟ་སྟེ། ནོར་བུ་དང་། མུ་ཏིག་དང་། བཻ་ཌཱུརྱ་དང་ཞེས་བྱ་བ་ནས། དུང་གཡས་སུ་འཁྱིལ་པ་ཞེས་བྱ་བའི་བར་གོང་མ་བཞིན་
[238b.2]དུ་སེམས་ཕན་ཆད་དེ་དག་ཁོའི་རོ་སྟོད་དམ་རྒྱབ་ལ་ཞོན་ཡང་ཤིང་ཏོག་གི་འབྲས་བུ་སྨིན་པ་རྩ་བ་ཆད་པ་བཞིན་དུ་ལྷུང་བར་འགྱུར་ཞིང་། བུད་མེད་དེ་རྣམས་འོངས་ནས་ཟ་བར་འགྱུར་ཏེ། དེ་དག་སྐྱེས་པ་ཟ་བར་བྱེད་པ་ན་ཁྲག་དྲོན་པོའི་ཐིགས་པ་ས་ལ་ལྷུང་བ་གང་དག་ཡིན་པ་དེ་དག་ཀྱང་སོར་
[238b.3]མོའི་རྩེ་མོས་ས་དང་བཅས་ཏེ་བྲུད་ནས་ཁར་འཇུག་གོ། །ཁྱེད་ཅག་ལས་གང་དག་འདི་སྙམ་དུ་བདག་གི་ཆུང་མའམ། བུའམ། བུ་མོའམ་ཞེས་བྱ་བ་ནས་དུང་གཡས་སུ་འཁྱིལ་པ་ཞེས་བྱ་བའི་བར་གོང་མ་བཞིན་དུ་མི་སེམས་ན་དེ་རྣམས་ཁོ་བོའི་སྤུའི་རྩེ་མོའི་བྱེ་བའི་ཆ་ལ་རྟེན་ཀྱང་ལྟུང་
[238b.4]བར་མི་འགྱུར་ཏེ། དེ་དག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་རོ། །དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་འཛམ་བུའི་གླིང་གི་ཚོང་པ་རབ་ཏུ་མང་པོ་ལ་ལེགས་པར་རབ་ཏུ་གཏམས་ཤིང་རྗེས་སུ་བསྟན་ནས་རྒྱབ་སྨད་དོ། །དེ་ནས་འཛམ་བུའི་གླིང་གི་ཚོང་
[238b.5]པ་རབ་ཏུ་མང་པོས་རྟའི་རྒྱལ་པོ་སྤྲིན་གྱི་ཤུགས་ཅན་ལ་ཁ་ཅིག་ནི་རོ་སྟོད་དུ། ཁ་ཅིག་ནི་རྒྱབ་ཏུ། ཁ་ཅིག་ནི་གཉའ་བར་རོ། །ཁ་ཅིག་ནི་མཇུག་མ་ལ་འཇུས་སོ། །དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་རིམ་གྱིས་ལུས་ཀྱི་མཐུ་དང་། སྟོབས་དང་། བརྩོན་འགྲུས་
[238b.6]ཡང་དག་པར་བསྐྱེད་ནས་དེ་ཉིད་ནས་སྟེང་གི་ནམ་མཁའ་ལ་སོང་བ་དང་། དེ་ནས་བུད་མེད་ལྷག་པར་གཟུགས་བཟང་བ། ལྷག་པར་མཛེས་པ། ལྷག་པར་བལྟ་ན་སྡུག་པ་རྣམས་ཀྱིས་ཁྱེའུ་དང་བུ་མོ་རྣམས་ཁྲིད་དེ་ལྷགས་ནས་འདི་སྐད་ཅེས་ཇོ་བོ་དག་ཚུར་སྤྱོན། བཞིན་བཟངས་དག་
[238b.7]ཚུར་སྤྱོན་ཞེས་བྱ་བ་ནས་བདག་ཅག་དང་ལྷན་ཅིག་རྩེད་མོ་བགྱི། དགའ་བར་བགྱི། དགའ་མགུར་སྤྱད་པར་བགྱིའོ་ཞེས་བྱ་བའི་བར་གོང་མ་བཞིན་དུའོ། །འོན་ཏེ་ཁྱེད་ཅག་ལ་འགའ་ཞིག་ཅུང་ཟད་སྨྲས་ཏེ། ཁོ་མོ་ཅག་མི་དགོས་ན་རང་རང་གི་ཁྱེའུ་དང་བུ་མོ་རྣམས་ཁྲིད་དེ་དེང་
[239a]
[239a.1]ཤིག་ཅེས་སྨྲ་བ་དེ་ལ་གང་དག་འདི་སྙམ་དུ་བདག་གི་ཆུང་མ་འམ། བུ་ཕོ་འམ། བུ་མོ་འམ། བདག་གི་ཟས་ཀྱི་ཁང་པའམ་ཞེས་བྱ་བ་ནས་དུང་གཡས་སུ་འཁྱིལ་པ་ཞེས་བྱ་བའི་བར་གོང་མ་བཞིན་དུ་སེམས་པ་དེ་དག་ནི་རྟའི་རྒྱལ་པོ་སྤྲིན་གྱི་ཤུགས་ཅན་གྱི་རོ་སྟོད་དང་
[239a.2]རྒྱབ་ཏུ་ཞོན་ཡང་ཤིང་ཏོག་གི་འབྲས་བུ་སྨིན་པ་རྩ་བ་ཆད་པ་བཞིན་དུ་དེ་ནས་སླར་ལྷུང་བར་གྱུར་པ་དང་། བུད་མེད་དེ་རྣམས་དེ་དག་གི་དྲུང་དུ་དོང་སྟེ་ཕྱིན་ནས་ཟ་བར་བྱེད་དེ། སྐྱེས་པ་རྣམས་ཟ་བར་བྱེད་པ་ན་ལྷག་མ་ལུས་པ་གང་ཡིན་པ་འདི་ལྟ་སྟེ་སྐྲ་འམ་ཞེས་བྱ་བ་ནས། ས་དང་འདྲེན་མར་བྲུད་དེ་
[239a.3]ཁར་འཇུག་པར་བྱེད་དོ་ཞེས་བྱ་བའི་བར་གོང་མ་བཞིན་དུའོ། །གང་དག་འདི་སྙམ་དུ་བདག་གི་ཆུང་མ་འམ། བདག་གི་བུ་ཕོ་འམ། བདག་གི་བུ་མོ་ཞེས་བྱ་བ་ནས་དུང་གཡས་སུ་འཁྱིལ་པ་ཞེས་བྱ་བའི་བར་དུ་སྟེ། དེ་ལྟར་མི་སེམས་པ་དེ་རྣམས་ནི་འདི་ལྟར་རྟའི་རྒྱལ་པོ་སྤྲིན་གྱི་ཤུགས་
[239a.4]ཅན་གྱི་སྤུའི་རྩེ་མོའི་ཆ་ཤས་ལ་འཇུས་པ་ཡང་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་གྱུར་ཏོ། །རྒྱལ་པོ་ཆེན་པོ་དེ་བཞིན་དུ་གང་དག་འདི་སྙམ་དུ་བདག་ནི་མིག་ཡིན་ནོ། །མིག་ནི་བདག་གི་ཡིན་ནོ། །བདག་ནི་རྣ་བ་དང་། སྣ་དང་ལྕེ་དང་། ལུས་དང་། ཡིད་ཡིན་ནོ། །
[239a.5]ཡིད་ནི་བདག་གི་ཡིན་ནོ། །བདག་ནི་གཟུགས་ཡིན་ནོ། །གཟུགས་ནི་བདག་གི་ཡིན་ནོ། །བདག་ནི་སྒྲ་དང་། དྲི་དང་། རོ་དང་། རེག་བྱ་དང་། བདག་ནི་ཆོས་ཡིན་ནོ། །ཆོས་ནི་བདག་གི་ཡིན་ནོ། །བདག་ནི་སའི་ཁམས་ཡིན་ནོ། །སའི་ཁམས་ནི་བདག་གི་ཡིན་ནོ། །
[239a.6]བདག་ནི་ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་ཁམས་དང་། བདག་ནི་རྣམ་པར་ཤེས་པའི་ཁམས་ཡིན་ནོ། །རྣམ་པར་ཤེས་པའི་ཁམས་ནི་བདག་གི་ཡིན་ནོ། །བདག་ནི་གཟུགས་ཀྱི་ཕུང་པོ་ཡིན་ནོ། །གཟུགས་ཀྱི་ཕུང་པོ་ནི་བདག་གི་
[239a.7]ཡིན་ནོ། །བདག་ནི་ཚོར་བ་དང་། འདུ་ཤེས་དང་། འདུ་བྱེད་དང་། བདག་ནི་རྣམ་པར་ཤེས་པའི་ཕུང་པོ་ཡིན་ནོ། །རྣམ་པར་ཤེས་པ་ནི་བདག་གི་ཡིན་ནོ་སྙམ་དུ་སེམས་ན། དེ་རྣམས་སྡུག་བསྔལ་འཐོབ་འགྱུར་ཏེ། །སྲིན་མོའི་ནང་དུ་ཚོང་པ་བཞིན། །རྒྱལ་པོ་ཆེན་
[239b]
[239b.1]པོ་གང་དག་འདི་སྙམ་དུ་བདག་ནི་མིག་ཡིན་ནོ། །མིག་ནི་བདག་གི་ཡིན་ནོ་ཞེས་བྱ་བ་ནས་རྣམ་པར་ཤེས་པའི་ཕུང་པོ་ནི་བདག་གི་ཡིན་ནོ་ཞེས་བྱ་བའི་བར་གོང་མ་བཞིན་དུ་སྟེ། དེ་ལྟར་མི་སེམས་ན། དེ་རྣམས་བདེ་བ་འཐོབ་འགྱུར་ཏེ། །སྤྲིན་གྱི་ཤུགས་ཀྱིས་ཚོང་པ་བཞིན། །སངས་རྒྱས་བསྟན་ལ་བླུན་
[239b.2]པོའམ། །གང་དག་དད་པར་མི་བྱེད་པ། །དེ་རྣམས་སྡུག་བསྔལ་འཐོབ་འགྱུར་ཏེ། །སྲིན་མོའི་ནང་དུ་ཚོང་པ་བཞིན། །ཤེས་རབ་ཅན་གྱི་མི་གང་དག །སངས་རྒྱས་བསྟན་ལ་དད་བྱེད་པ། །བདེ་བར་ཕ་རོལ་འགྲོ་འགྱུར་ཏེ། །སྤྲིན་གྱི་ཤུགས་ཀྱིས་ཚོང་པ་བཞིན། །རྒྱལ་པོ་ཆེན་པོ་ཇི་སྙམ་
[239b.3]དུ་སེམས། །དེའི་ཚེ་དེའི་དུས་ན་རྟའི་རྒྱལ་པོ་སྤྲིན་གྱི་ཤུགས་ཅན་དུ་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྟའི་རྒྱལ་པོ་སྤྲིན་གྱི་ཤུགས་ཅན་ཞེས་བྱ་བར་གྱུར་ཏོ། །རྒྱལ་པོ་ཆེན་པོ་དེའི་ཚེ་ངས་སེམས་ཅན་རྣམས་ལ་ཕན་པ་བྱས་
[239b.4]པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་སེམས་ཅན་རྣམས་ལ་ཕན་པ་བྱས་པ་དེ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་
[239b.5]ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་བཱ་རཱ་ཎ་སཱི་དང་ཧ་ཅང་ཡང་མི་རིང་བ་ཞིག་ན་དྲང་སྲོང་བྱམས་པའི་བདག་ཉིད་སྙིང་རྗེ་ཅན་སེམས་ཅན་ལ་འོ་བྱམས་པ་
[239b.6]ཞིག་གནས་སོ། །དེའི་བསྟི་གནས་དང་ཧ་ཅང་ཡང་མི་རིང་བ་ཞིག་ན་ཁྱིམ་བདག་ཞིང་པ་གཉིས་ཤིག་ཞིང་རྨེད་པ་ལས་དེ་གཉིས་ཕན་ཚུན་རྩོད་པ་བྱུང་བར་གྱུར་ཏེ། དེ་ན་གཅིག་ཁྲོས་པ་དང་། ཅིག་ཤོས་ཀྱང་སླར་ཁྲོས་སོ། །གཅིག་གིས་བརྒྱབ་པ་དང་། ཅིག་ཤོས་ཀྱིས་ཀྱང་
[239b.7]སླར་བརྒྱབ་བོ། །དེ་གཉིས་ཀ་ཡང་དྲང་སྲོང་གི་དྲུང་དུ་དོང་ནས་དྲང་སྲོང་དེ་ལ་གཅིག་གིས་དཔང་བཙུགས་པ་དང་། ཅིག་ཤོས་ཀྱིས་ཀྱང་བཙུགས་སོ། །དེ་གཉིས་རྒྱལ་པོའི་དྲུང་དུ་སོང་བ་དང་། རྒྱལ་པོས་དེ་གཉིས་ལ་སྨྲས་པ། ཁྱེད་གཉིས་ལ་དཔང་སུ་ཡོད། 
[240a]
[240a.1]གཅིག་གིས་སྨྲས་པ། ལྷ་བདག་གི་དཔང་དྲང་སྲོང་ལགས་སོ། །ཅིག་ཤོས་ཀྱིས་སྨྲས་པ། བདག་གི་དཔང་ཡང་དེ་ཁོ་ན་ལགས་སོ། །དེ་ནས་རྒྱལ་པོས་དྲང་སྲོང་བོས་ཏེ་དྲིས་པ། དྲང་སྲོང་ཆེན་པོ་འདི་གཉིས་སྔར་གང་གི་ཉེས། དྲང་སྲོང་གིས་སྨྲས་པ། ལྷ་གལ་ཏེ་
[240a.2]འཁོར་ལོས་སྒྱུར་བའི་བཀའ་ཁྲིམས་ཀྱིས་ཞལ་ཆེ་བཅད་ན། དེ་ལྟ་ན་བདག་གིས་དཔང་བགྱིའི་གཞན་དུ་ནི་མ་ལགས་སོ། །རྒྱལ་པོས་སྨྲས་པ་དེ་བཞིན་དུ་བྱའོ། །དེ་ནས་དྲང་སྲོང་གིས་སྨྲས་པ། ལྷ་གཅིག་ཁྲོས་པ་དང་ཅིག་ཤོས་ཀྱང་སླར་ཁྲོས་སོ། །གཅིག་གིས་བརྒྱབ་པ་དང་ཅིག་
[240a.3]ཤོས་ཀྱིས་ཀྱང་སླར་བརྒྱབ་བོ། །རྒྱལ་པོས་སྨྲས་པ། འོ་ན་གཉིས་ཀ་ཆད་པས་གཅད་དོ། །དྲང་སྲོང་གིས་སྨྲས་པ། ལྷ་ཁྱོད་ལ་བདག་གིས་སླར་ལྷ་གལ་ཏེ་འཁོར་ལོས་སྒྱུར་བའི་བཀའ་ཁྲིམས་ཀྱིས་ཞལ་ཆེ་བཅད་ན་དེ་ལྟ་ན་བདག་གིས་དབང་བགྱིའི་གཞན་དུ་ན་མ་ལགས་སོ་ཞེས་མ་
[240a.4]གསོལ་ཏམ། རྒྱལ་པོས་སྨྲས་པ། དྲང་སྲོང་ཆེན་པོ་འཁོར་ལོས་སྒྱུར་བའི་ཞལ་ཆེ་ཇི་ལྟར་གཅོད། དྲང་སྲོང་གིས་སྨྲས་པ། ལྷ་འཁོར་ལོས་སྒྱུར་བའི་རྒྱལ་པོ་ནི་གནོད་པ་ལས་ཟློག་ཅིང་ཕན་པ་ལ་སྦྱོར་བར་བགྱིད་དོ། །དེ་ནས་རྒྱལ་པོས་སྨྲས་པ། གཉིས་ཀ་དེང་ལ་ད་ཕྱིན་ཆད་དེ་
[240a.5]ལྟར་མ་བྱེད་ཅིག །རྒྱལ་པོ་ཆེན་པོ་དེའི་ཚེ་དེའི་དུས་ན་དྲང་སྲོང་དུ་གྱུར་པ་གང་གི་ཆོས་བཞིན་གྱིས་དཔང་དེ་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ཞེས་བྱ་བ་ནས་ང་ཉིད་ཀྱི་ཆོས་བཞིན་གྱིས་དཔང་དེ་བྱས་སོ་ཞེས་བྱ་བའི་བར་གོང་མ་བཞིན་
[240a.6]དུའོ། །རྒྱལ་པོ་ཆེན་པོ་ངས་ཆོས་བཞིན་གྱི་དཔང་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་སོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ཆོས་བཞིན་གྱིས་དཔང་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་
[240a.7]ཞེས་བྱ་བའི་བར་གོང་མ་བཞིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་མ་ངེས་པའི་ཕུང་པོ་ལ་གནས་པ་ན་རང་གི་སྲོག་ཡོངས་སུ་བཏང་ནས་སེམས་ཅན་མང་པོ་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །
[240b]
[240b.1]རྒྱལ་པོ་ཆེན་པོ་སྔོན་བྱུང་བ་ན་ནགས་ཚང་ཚིང་ཞིག་ན་སེང་གེ་རལ་པ་ཅན་ཞིག་གནས་སོ། །ལམ་དེ་ནས་དོན་མཐུན་ལྔ་བརྒྱ་ཙམ་དོང་ནས། དེ་དག་གི་ཅ་ཅོའི་སྒྲས་དུས་བསྐུལ་བས་སྦྲུལ་ཆེན་པོ་ཞགས་པ་ལྟ་བུ་ཞེས་བྱ་བ་ཞིག་གློ་བུར་དུ་ལངས་ནས་དེས་དོན་མཐུན་ཚོང་དཔོན་དང་བཅས་པ་
[240b.2]བསྐོར་བ་དང་། དེ་རྣམས་སྐྲག་ནས་སྒྲ་འབྱིན་ཅིང་ཞི་བ་དང་། ཆུ་ལྷ་དང་ལུས་ངན་དང་། དབང་ཕྱུག་ལ་སོགས་པ་ལྷ་རྣམས་ལ་གསོལ་བ་བཏབ་པ་དང་། དེ་ནས་སེང་གེས་སྒྲ་དེ་ཐོས་སོ། །ཐོས་ནས་ཀྱང་ཕྱོགས་དེར་འོངས་པ་དང་། ཇི་ཙམ་ན་སྦྲུལ་ཆེན་པོ་ཞགས་པ་ལྟ་བུ་ཞེས་བྱ་
[240b.3]བས་དོན་མཐུན་ལྔ་བརྒྱ་ཙམ་བསྐོར་བ་མཐོང་ངོ་། །དེ་དང་ཧ་ཅང་ཡང་མི་རིང་བ་ཞིག་ན་གླང་པོའི་ཕྲུ་གུ་ཞིག་ཀྱང་རྒྱུ་ཞིང་འདུག་པ་དང་། དེ་དེའི་དྲུང་དུ་སོང་སྟེ་སྨྲས་པ། གྲོགས་པོ་སྦྲུལ་ཆེན་པོ་ཞགས་པ་ལྟ་བུ་ཞེས་བྱ་བས་དོན་མཐུན་ལྔ་བརྒྱ་བསྐོར་ན་དེ་རྣམས་ཀྱི་དོན་གྱི་ཕྱིར་རང་གི་སྲོག་ཡོངས་
[240b.4]སུ་གཏང་བར་ཁྱོད་སྤྲོ་འམ། ཇི་ལྟ་བུ་ཞིག་ཏུ་བྱ་བདག་གི་རྐང་པ་ཁྱོད་ཀྱི་ཀླད་པར་བཞག་ལ་ཐལ་མོས་སྦྲུལ་ཆེན་པོ་ལ་བསྣུན་དང་བདག་གི་རྐང་པ་བརྟེན་པའི་ཤུགས་ཀྱིས་ནི་ཁྱོད་འཆི་བར་འགྱུར་རོ། །ཐལ་ལྕག་གིས་ནི་སྦྲུལ་ལོ། །སྦྲུལ་ཆེན་པོའི་ཁ་ཆུས་རེག་པས་ནི་བདག་ཀྱང་འཆི་བར་
[240b.5]འགྱུར་རོ། །གླང་པོ་ཆེའི་ཕྲུ་གུས་དེ་བཞིན་དུ་བྱའོ་ཞེས་ཁས་བླངས་ནས་སེང་གེས་གླང་པོ་ཆེའི་ཕྲུ་གུའི་སྟེང་དུ་རྐང་པ་བཞག་ནས་ཐལ་མོས་སྦྲུལ་ཆེན་པོ་ལ་བསྣུན་པ་དང་། སེང་གེས་རྐང་པ་བརྟེན་པའི་ཤུགས་ཀྱིས་ནི་གླང་པོ་ཆེའི་ཕྲུ་གུ་ཤི་ཐལ་མོས་ཀྱང་སྦྲུལ་ཆེན་པོ་ཤི། 
[240b.6]སྦྲུལ་ཆེན་པོའི་ཁ་ཆུས་ཀྱང་རི་དགས་ཀྱི་རྒྱལ་པོ་སེང་གེ་ཤི་སྟེ་འགྲོ་བ་གསུམ་ཆར་ཡང་ངོ་། །དོན་མཐུན་གྱི་ཚོགས་ཆས་པ་དང་ལྷ་ཞིག་གིས་སྨྲས་པ། བསྐལ་པ་བཟང་པོའི་བྱང་ཆུབ་སེམས་དཔས་ཁྱོད་ཀྱི་ཕྱིར་རང་གི་སྲོག་ཡོངས་སུ་བཏང་ནས་སྐྱབས་བྱས་ཀྱིས་རེ་ཞིག་
[240b.7]དེའི་ལུས་ལ་མཆོད་པར་བྱོས་ལ་ཕྱིར་དེངས་ཤིག །དེ་ནས་དེ་རྣམས་ཀྱིས་དེའི་རུས་པ་བསྲེགས་ཏེ་རུས་པ་ལ་མཆོད་པ་བྱས་སོ། །རྒྱལ་པོ་ཆེན་པོ་དེའི་ཚེ་དེའི་དུས་ན་རི་དགས་ཀྱི་རྒྱལ་པོ་སེང་གེ་ཞེས་བྱ་བ་ནས། ངས་དོན་མཐུན་ལྔ་བརྒྱ་པོ་དེ་དག་སྦྲུལ་ཆེན་པོ་ལས་རང་གི་སྲོག་
[241a]
[241a.1]བཏང་ནས་ཐར་བར་བྱས་སོ་ཞེས་བྱ་བའི་བར་སྔ་མ་བཞིན་ནོ། །རྒྱལ་པོ་ཆེན་པོ་ངས་སེམས་ཅན་རྣམས་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ་ཞེས་བྱ་བ་ནས། ངས་སེམས་ཅན་རྣམས་
[241a.2]རྗེས་སུ་བཟུང་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་གསོད་པ་ལ་ཡང་བྱམས་
[241a.3]པ་བསྒྲུབས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ནགས་ཁྲོད་ཅིག་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་བྱ་མགོ་གཉིས་ལ་སེམས་ཐ་དད་པ་ཞིག་ཏུ་གྱུར་ཏེ། དེ་ལ་གཅིག་ནི་ཆོས་ཅན་ཞེས་བྱའོ། །ཅིག་ཤོས་ནི་ཆོས་མིན་ཞེས་བྱའོ། །
[241a.4]ཇི་ཙམ་དུས་གཞན་ཞིག་ན་ཆོས་ཅན་གྱིས་བདུད་རྩིའི་འབྲས་བུ་ཞིག་ཟོས་སོ། །ཆོས་མིན་གྱིས་ནི་དུག་གི་འབྲས་བུ་ཞིག་ཟོས་པ་ལས་གཉིས་ཀ་ཡང་དུག་གི་མཐུས་ཀུན་དུ་མྱོས་པར་གྱུར་ནས་ཕན་ཚུན་རྩོད་པར་བརྩམས་པ་དང་། གཅིག་གིས་ལོག་པར་སྨོན་ལམ་བཏབ་པ། ཁྱོད་
[241a.5]ཀྱི་སྐྱེ་བ་གང་དང་གང་དུ་སྐྱེས་པ་དེ་དང་དེར་གསོད་པ་དང་། ཕྱིར་རྒོལ་བ་དང་དགྲ་བོར་གྱུར་ཅིག་ཅེས་བྱས་སོ། །ཅིག་ཤོས་ཀྱིས་ཀྱང་སྨྲས་པ། བདག་ནི་ཁྱོད་ལ་ཐམས་ཅད་དུ་བྱམས་པའི་སེམས་དང་ཕན་པའི་སེམས་དང་སྙིང་བརྩེ་བའི་སེམས་སུ་གྱུར་ཅིག་ཅེས་བྱས་སོ། །རྒྱལ་པོ་
[241a.6]ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཆོས་ཅན་གང་ཡིན་པ་དེ་ནི་ང་ཉིད་ཡིན་ནོ། །ཆོས་མིན་ནི་ལྷ་སྦྱིན་ཡིན་ནོ། །རྒྱལ་པོ་ཆེན་པོ་ངའི་བྱམས་པའི་སེམས་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་
[241a.7]བྱམས་པའི་སེམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ།། །།འདུལ་བ་གཞི། བམ་པོ་བཞི་བཅུ་རྩ་བརྒྱད་པ། རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་
[241b]
[241b.1]པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་གྱི་སྐྱབས་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཆུ་གླིང་ཞིག་གི་འགྲམ་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་ཆུ་སྲེག་རྣམས་ཀྱི་ནང་དུ་སྐྱེས་ནས་ཆུ་སྲེག་ལྔ་བརྒྱའི་དཔོན་
[241b.2]པོར་གྱུར་ཏོ། །ཇི་ཙམ་ན་ཆུ་སྲེག་རྒན་པོ་ཞིག་ཆུ་སྲེག་དེ་རྣམས་ཀྱི་སྒོ་ང་དང་ཕྲུ་གུ་རྣམས་ཐབས་ཀྱིས་སྔར་ཟོས་ནས་དལ་བུས་དལ་བུས་འཆག་ཅིང་རེས་འགའ་བྱ་བ་མེད་པ་ན་རྐང་པ་གཅིག་བསྐུམ་ནས་འདུག་གོ། །དེ་ནས་ཆུ་སྲེག་དེ་རྣམས་བུ་དང་བྲལ་བ་ལས་བྱུང་བའི་སྡུག་བསྔལ་
[241b.3]གྱིས་གདུངས་ནས་དཔོན་པོའི་དྲུང་དུ་སོང་སྟེ་རིས་མཐུན་པའི་སྐད་གཉུག་མས་ངུ་བར་བརྩམས་པ་དང་། དེ་ནས་དཔོན་པོས་རང་གི་ཁྱུ་རྣམས་དེ་ལྟར་སྡུག་བསྔལ་བར་མཐོང་ནས་ཆུ་གླིང་ཀུན་ནས་བྱུལ་བར་བརྩམས་པ་དང་། ཆོས་ཉིད་ཀྱིས་བྱང་ཆུབ་སེམས་དཔའ་རྣམས་ནི་ལུས་ཀྱིས་
[241b.4]རྣམ་པར་ལྟུང་བར་འགྱུར་གྱི་སེམས་ཀྱིས་ནི་མ་ཡིན་པས། དེས་ཆུ་སྲེག་རྒན་པོ་དེ་དལ་བུས་དལ་བུས་འཆག་ཅིང་ཕྱོགས་གཅིག་ཏུ་སོང་ནས་རྐང་པ་གཅིག་བཏེག་སྟེ་གནས་པ་མཐོང་ནས། བྱང་ཆུབ་སེམས་དཔས་འཕྲིགས་པ་འདི་ནི་རང་གི་རིགས་ཀྱི་ཕྱིར་རྒོལ་བ་རང་བཞིན་ངན་པ་
[241b.5]ཡིན་ནོ་སྙམ་དུ་རིག་ནས་ཚིགས་སུ་བཅད་དེ་སྨྲས་པ། བདག་གི་སྒོ་ང་ཕྲུ་གུ་དང་། །རུས་ཆགས་རྣམས་ཀྱང་ཟོས་ནས་ནི། །རྐང་པ་གཅིག་བཙུགས་འདུག་པ་དེ། །ཀྱེ་མ་ཁྱོད་ཀྱི་བརྟུལ་ཞུགས་ཡིན། །ཁ་ཅིག་སྨྲ་བ་ཡང་བདེན་ཏེ། །གོམ་པ་དལ་བུས་འདོར་བྱེད་ཅིང་། །
[241b.6]དལ་བུས་དལ་བུས་སྨྲ་བ་དང་། །གཉའ་བ་གྱུར་གྱུར་བྱེད་པ་ནི། །དེ་ནི་ངན་གཡོའི་མཚན་ཉིད་ཡིན། །དེས་བསམས་པ། དཔོན་པོ་འདིས་ནི་བདག་གི་རྒྱུས་ཤེས་སོ་སྙམ་དུ་རིག་ནས་དེ་ཉིད་ལ་སྐྱབས་སུ་སོང་ངོ་། །དེ་ནས་དཔོན་པོས་སྨྲས་པ། ཁུ་གུ་ནམ་ཆུ་སྲེག་གི་ཚོགས་
[241b.7]རྣམས་འཁྲུགས་པར་མ་གྱུར་པ་དེའི་བར་དུ་ཁྱོད་ཀྱི་སེམས་བདེ་བར་གྱིས་ཤིག །དེ་ནས་ཆུ་སྲེག་རྒན་པོ་དེ་བྲོས་ནས་ཆུ་སྲེག་དེ་རྣམས་བདེ་བར་གྱུར་ཏོ། །རྒྱལ་པོ་ཆེན་པོ་དེའི་ཚེ་དེའི་དུས་ན་ཆུ་སྲེག་གི་དཔོན་པོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་
[242a]
[242a.1]ཀྱང་ང་ཉིད་དེའི་ཚེ་དེའི་དུས་ན་ཆུ་སྲེག་གི་དཔོན་པོ་དེར་གྱུར་ཏེ། རྒྱལ་པོ་ཆེན་པོ་ངས་སེམས་ཅན་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་རྗེས་སུ་བཟུང་བ་ནི་བླ་ན་མེད་པ་
[242a.2]ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ན་
[242a.3]ནགས་ཚང་ཚིང་ཞིག་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་ནེ་ཙོ་མི་སྐད་སྨྲ་བ་ཞིག་ཏུ་གྱུར་ཏོ། །དེའི་ཚེ་ཡུལ་བཱ་རཱ་ཎ་སཱིར་རྒྱལ་པོ་ཚངས་སྦྱིན་ཞེས་བྱ་བར་གྱུར་པ་དེ་ཆོས་མ་ཡིན་པས་རྒྱལ་སྲིད་བྱེད་དུ་འཇུག་གོ། །དེ་ནས་ནེ་ཙོ་དེས་ཉིན་རེ་ཞིང་རྒྱལ་པོ་དེའི་ཁང་
[242a.4]པའི་པུ་ཤུའི་སྟེང་ན་ཡིབ་ཅིང་རྒྱལ་པོ་ཆེན་པོ་ཆོས་མ་ཡིན་པས་རྒྱལ་སྲིད་མ་མཛད་ཅིག་ཅེས་སྨྲའོ། །རྒྱལ་པོ་དེ་དེ་དང་ལྷན་ཅིག་གཅུགས་པར་གྱུར་པ་དང་། དེ་ནས་དེས་རྒྱལ་པོ་དེ་དཀའ་ཐུབ་ཀྱི་གནས་ལྔ་ལ་རབ་ཏུ་བཞག་ནས་ཆོས་བཞིན་གྱིས་རྒྱལ་སྲིད་བྱེད་པ་ལ་ཞུགས་
[242a.5]ནས། དེས་རི་དགས་དང་བྱ་ཐམས་ཅད་ལ་མི་འཇིགས་པ་བྱིན་ནོ། །རྒྱལ་པོ་ཆེན་པོ་དེའི་ཚེ་དེའི་དུས་ན་ནེ་ཙོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ནེ་ཙོ་མི་སྐད་སྨྲ་བ་དེ་ཡིན་པར་གྱུར་ཏོ། །རྒྱལ་པོ་ཆེན་པོ་ངས་
[242a.6]སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་ལ་ཕན་པ་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་ཚོགས་ཙམ་ཡིན་ནོ། །
[242a.7]རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་གསོད་པ་ལ་བྱམས་པའི་སེམས་བསྐྱེད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་ཀ་ཤི་ཞེས་བྱ་བ་ན་རྒྱལ་པོ་ཚངས་སྦྱིན་ཞེས་བྱ་བ་ཞིག་རྒྱལ་སྲིད་བྱེད་དེ། 
[242b]
[242b.1]དེ་རྟག་ཏུ་ལུས་འཕགས་ཀྱི་ཡུལ་འདོད་པ་ཁོ་ནའི་ཕྱིར་ལུས་འཕགས་ཀྱི་རྒྱལ་པོ་དང་མི་མཐུན་པར་གྱུར་ཏོ། །ལུས་འཕགས་ཀྱི་རྒྱལ་པོ་ནི་དེ་བས་ཁྱད་ཞུགས་པའི་མཐུ་དང་ལྡན་ཡང་ཡུལ་དེ་མི་འདོད་པས་རྟག་ཏུ་དེ་ལ་བྱམས་པའི་སེམས་དང་། ཕན་པའི་སེམས་དང་། སྙིང་
[242b.2]བརྩེ་བས་གནས་སོ། །འོན་ཀྱང་དེ་སྲིད་པས་འཁོལ་བས་ཡུལ་དེ་ཁོ་ན་འདོད་པའི་ཕྱིར་དེ་དཔུང་གི་ཚོགས་ཡན་ལག་བཞི་པ་གོ་བསྐོན་ནས་ལུས་འཕགས་ཀྱི་རྒྱལ་པོ་དང་གཡུལ་སྤྲད་པའི་ཕྱིར་ཆས་སོ། །དེ་ནས་ལུས་འཕགས་ཀྱི་རྒྱལ་པོས་ཐོས་ནས་དཔག་ཚད་ཕྱེད་དང་གསུམ་
[242b.3]གྱི་ལམ་བསྟར་དུ་བཅུག་སྟེ། གྲོང་ཁྱེར་དེ་ཐམས་ཅད་རྡོ་བ་དང་གསེག་མ་དང་། གྱོ་མོ་བསལ་ནས་རྒྱལ་མཚན་དང་བ་དན་ནི་བསྒྲེང་། དར་གྱི་ཆུན་འཕྱང་མང་པོ་ནི་དཔྱངས། དྲི་ཞིམ་པོའི་པོག་པོར་ནི་བཤམས། ཙན་དན་གྱི་ཆུའི་ཆག་ཆག་གིས་བཏབ་ཅིང་མེ་ཏོག་སིལ་མ་སྣ་ཚོགས་
[242b.4]ཀྱིས་དགའ་དགའ་ལྟར་བྱས་ནས་གཙང་ཞིང་བསོད་པའི་བཟའ་བ་རབ་ཏུ་མང་པོ་དག་སྟ་གོན་བྱས་ཏེ་གྲོང་མི་དང་བློན་པོ་རྣམས་སྩུར་བཀྱེ་ནས་མགུ་བར་འགྱུར་བ་བརྒྱ་ཕྲག་དག་སྤྲིང་བ་ཐོས་པ་དང་། རྒྱལ་པོ་ཚངས་སྦྱིན་ཀུན་ནས་དཀྲིས་པ་དང་བྲལ་ཏེ་དེ་ནས་བསམས་པ། ལུས་འཕགས་
[242b.5]ཀྱི་རྒྱལ་པོ་ལ་སོ་སོར་ཡང་དག་པར་དགའ་བར་འགྱུར་བ་ཞིག་བྱས་ཏེ་སླར་ལྡོག་གོ་སྙམ་དུ་བསམས་ནས། ལུས་འཕགས་ཀྱི་རྒྱལ་པོའི་དྲུང་དུ་སོང་བ་དང་། ལུས་འཕགས་ཀྱི་རྒྱལ་པོས་བཀུར་སྟི་ཆེན་པོས་བསུ་ནས་ནང་དུ་ཁྲིད་དེ། ཁ་ཟས་བསོད་པ་རྣམས་
[242b.6]ཀྱིས་ཚིམ་པར་བྱས་ནས་ཚིགས་སུ་བཅད་དེ་སྨྲས་པ། རྒྱལ་དབང་བདག་ལ་བཟོད་པར་མཛོད། །ཁྱོད་ལ་བདག་ནི་རྟག་ཏུ་འདུད། །བདག་ནི་གྲོགས་པོར་གྱུར་ལགས་ན། །ཁྱོད་ཀྱིས་བདག་ལ་བརྩེ་བར་མཛོད། །དེས་ཀྱང་ཚིགས་སུ་བཅད་དེ་སྨྲས་པ། བཟོད་
[242b.7]པ་ཡི་ནི་གཞུ་བདུངས་ནས། །ཁྲོ་དང་ང་རྒྱལ་འཇོམས་པ་ཡི། །ཡོན་ཏན་ལྡན་པའི་མདའ་གཅིག་གིས། །ཁྱོད་ཀྱིས་བདག་ཅག་རིལ་བཅོམ་མོ། །དེ་ནས་དེ་གཉིས་ཕན་ཚུན་ཡིད་གཅུགས་པར་གྱུར་ནས་རྒྱལ་པོ་ཚངས་སྦྱིན་ཡང་རང་གི་ཡུལ་དུ་སོང་ངོ་། །ལུས་
[243a]
[243a.1]འཕགས་ཀྱི་ཡུལ་མི་རྣམས་ཀྱང་འཇིགས་པ་དང་བྲལ་བར་གྱུར་ཏོ། །རྒྱལ་པོ་ཆེན་པོ་དེའི་ཚེ་དེའི་དུས་ན་ལུས་འཕགས་ཀྱི་རྒྱལ་པོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་ལུས་འཕགས་ཀྱི་རྒྱལ་པོ་དེ་ཡིན་
[243a.2]པར་གྱུར་ཏོ། །རྒྱལ་པོ་ཆེན་པོ་ངས་ཡིད་ཀྱི་དྲེགས་པ་བཅོམ་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་ཡིད་ཀྱི་དྲེགས་པ་བཅོམ་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་
[243a.3]ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་གྱི་དོན་ཆེན་པོ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་བྱང་ཆུབ་སེམས་
[243a.4]དཔའ་མ་ངེས་པའི་ཕུང་པོ་ལ་གནས་པ་ནི་རྒྱ་མཚོའི་རུ་སྦལ་གྱི་དཔོན་པོ་ཞིག་ཏུ་གྱུར་ཏོ། །ཇི་ཙམ་ན་དེད་དཔོན་འཁོར་ལྔ་བརྒྱ་པ་ནོར་ཚོལ་བ་ཞིག་རྒྱ་མཚོའི་གྲུ་བོ་ཆེ་བསྒྲུབས་ནས་རྒྱ་མཚོ་ཆེན་པོར་ཞུགས་པ་ལས་ཇི་ཙམ་ན་གྲུ་དེ་ཆུ་སྲིན་ཉའི་རིགས་ཀྱིས་བཤིག་ནས་ཚུལ་མ་
[243a.5]ཡིན་པས་སྡུག་བསྔལ་བར་གྱུར་ཏོ། །དེ་ནས་རུ་སྦལ་དེས་ཚོང་པ་ལྔ་བརྒྱ་རྒྱབ་ཏུ་བསྐྱོན་ནས་རྒྱ་མཚོ་ཆེན་པོ་ལས་བསྒྲལ་ཏོ། །རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱ་མཚོའི་རུ་སྦལ་གྱི་དཔོན་པོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་
[243a.6]ཉིད་དེའི་ཚེ་དེའི་དུས་ན་རྒྱ་མཚོའི་རུ་སྦལ་གྱི་དཔོན་པོ་དེར་གྱུར་ཏོ། །རྒྱལ་པོ་ཆེན་པོ་ངས་སེམས་ཅན་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་རྗེས་སུ་བཟུང་བ་དེ་ནི་བླ་ན་མེད་པ་ཡང་
[243a.7]དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་
[243b]
[243b.1]པོ་ཆེན་པོ་སྔོན་བྱུང་བ་ལུས་འཕགས་ཀྱི་རྒྱལ་པོའི་བློན་པོ་ལྔ་བརྒྱ་བྱུང་བ་ལས་དེ་ན་སྡེ་ཅན་དང་། སྡེ་བཟངས་ཞེས་བྱ་བ་སྤུན་གཉིས་ཤིག་བློན་པོའི་གཙོ་བོ་བྱེད་པ་ལས་སྡེ་ཅན་གྱིས་སྡེ་བཟངས་ལ་རྟག་ཏུ་ཀླན་ཀ་ཚོལ་ཞིང་གནོད་པ་བྱ་བ་ལ་ཞུགས་སོ། །སྡེ་བཟངས་ནི་དེ་ལ་རྟག་
[243b.2]ཏུ་ཕན་པར་བྱ་བ་ལ་ཞུགས་སོ། །རྒྱལ་པོའི་བློན་པོ་དང་གྲོང་མི་རྣམས་ཀྱིས་ཀྱང་སྡེ་བཟངས་ཀྱི་ཆེད་དུ་སྡེ་ཅན་དང་སྡུམས་བྱས་ཀྱང་། གནས་སྐབས་ཐམས་ཅད་དུ་གནོད་པ་བྱེད་པ་ལས་ལྡོག་ཏུ་མ་བཏུབ་བོ། །དེ་ནས་ལུས་འཕགས་ཀྱི་རྒྱལ་པོས་མང་པོ་ཞིག་སྤྱོས་ནས་ཡུལ་ནས་
[243b.3]བསྐྲད་དོ། །དེ་བཱ་རཱ་ཎ་སཱིར་སོང་ནས་རྒྱལ་པོ་ཚངས་སྦྱིན་གྱིས་བློན་པོའི་གཙོ་བོར་བཅུག་གོ། །དེ་དུས་གཞན་ཞིག་ན་ལོང་བར་གྱུར་ཏོ་ཞེས་ནུ་བོ་སྡེ་བཟངས་ཀྱིས་ཐོས་ནས་རྒྱལ་པོ་ལ་གསོལ་བ་བྱས་ཏེ་བཱ་རཱ་ཎ་སཱིར་སོང་ནས་མིག་ཕྱེ་བ་དང་། སྐྱེ་བོའི་ཚོགས་ཆེན་པོས་སྡེ་བཟངས་
[243b.4]འདི་ལྟ་བུ་གང་གིས་ན་མཐུས་ཕུ་བོ་ལོང་བར་བྱ་བའི་རིགས་ན། སྙིང་རྗེ་དང་ལྡན་པ་འདིས་དེའི་མིག་ཕྱེའོ། །ཞེས་སྡེ་བཟངས་ལ་སེམས་དགའ་བར་གྱུར་ཏོ། །རྒྱལ་པོ་ཆེན་པོ་དེའི་ཚེ་དེའི་དུས་ན་བློན་པོའི་གཙོ་བོ་སྡེ་བཟངས་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཞེས་བྱ་བ་
[243b.5]ནས། འོན་ཀྱང་ངས་སེམས་ཅན་རྗེས་སུ་བཟུང་བ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་
[243b.6]སེམས་ཅན་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཚོང་ཁང་ཞིག་ན་དེད་དཔོན་གཉིས་ཤིག་གནས་པ་ལས་དེ་གཉིས་ཤིང་རྟ་ལྔ་བརྒྱ་དང་ཉོ་ཚོང་ལ་དགོན་པའི་ལམ་ཞིག་ཏུ་ཞུགས་པ་དང་དེ་གཉིས་འདི་སྙམ་དུ་སེམས་ཏེ། བདག་ཅག་དགོན་པའི་
[243b.7]ནང་ནས་འདོང་བ་རྣམས་འདི་ལྟ་སྟེ། གཅིག་ལ་གཅིག་ཕན་ཐོགས་པར་མངོན་པ་མེད་ཀྱིས། མ་ལ་བདག་ཅག་གིས་ཤིང་རྟ་པའི་འགྲོན་པ་རབས་གཉིས་སུ་བཅད་ལ་དགོན་པའི་ལམ་དུ་འཇུག་པར་བྱའོ་སྙམ་ནས། དེ་གཉིས་ཀྱིས་ཤིང་རྟ་པའི་འགྲོན་པ་རབས་གཉིས་སུ་བཅད་ནས། །
[244a]
[244a.1]དགོན་པའི་ལམ་དུ་ཞུགས་སོ། །དེ་ལ་དེད་དཔོན་གཅིག་ནི་ཤིང་རྟ་པ་ལྔ་བརྒྱ་དང་དགོན་པའི་ལམ་གྱི་མགོ་ན་འདུག་གོ། །དེད་དཔོན་ཅིག་ཤོས་ནི་ཤིང་རྟ་པ་ལྔ་བརྒྱ་དང་དགོན་པའི་ལམ་དུ་ཞུགས་སོ། །དེད་དཔོན་གྱི་མི་ཚོང་པའི་མདུན་ནས་འགྲོ་བས་སྐྱེས་བུ་ནག་པོ་མིག་
[244a.2]ཆེ་ལ་དམར་བ་བོང་བུའི་ཤིང་རྟར་ཞུགས་པ། འཁོར་ལོ་རྫབ་ཀྱིས་ཡོག་པ། གོས་རླན་པ་སྐྲ་གཤེར་བ་མེ་ཏོག་ཀུ་མུ་དའི་ཕྲེང་བས་མགོ་བོ་བཅིངས་པ། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་
[244a.3]ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ་ཀྱེ་ནང་རྗེ་བདེན་ཏེ། དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་བསྐྱེད་ཀྱིས། ཤེས་ལྡན་དག་རྩྭ་དང་ཆུ་རྙིང་པས་ཁལ་རྣམས་དུབ་པར་མ་བྱས་པར་འོར་ཅིག །ཁྱེད་ཅག་རྩྭ་དང་ཆུ་སར་པ་ལ་ལོངས་སྤྱོད་དང་བདེ་བ་དང་ལེགས་
[244a.4]པར་དགོན་པའི་ལམ་མ་རྟོལ་བ་ལྷག་མ་ཡང་རྟོལ་བར་འགྱུར་རོ། །དེ་ནས་དེད་དཔོན་གྱི་མི་འགྲོན་པ་གང་ན་བ་དེར་སོང་སྟེ་ཕྱིན་པ་དང་། འགྲོན་པ་དེ་དག་ལ་འདི་སྐད་ཅེས་སྨྲས་སོ། །ཤེས་ལྡན་དག་ཤེས་པར་གྱིས་ཤིག །ཁོ་བོ་ཚོང་པ་རྣམས་ཀྱི་མདུན་ནས་འགྲོ་བ་ན་འདི་ན་སྐྱེས་བུ་ནག་
[244a.5]པོ་མིག་ཆེ་ལ་དམར་བ་བོང་བུའི་ཤིང་རྟར་ཞུགས་པ། འཁོར་ལོ་རྫབ་ཀྱིས་ཡོག་པ་གོས་རླན་པ། སྐྲ་གཤེར་བ་མེ་ཏོག་ཀུ་མུ་དའི་ཕྲེང་བས་མགོ་བོ་བཅིངས་པ། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །མཐོང་ནས་ཀྱང་འདི་སྐད་ཅེས་ཀྱེ་ནང་རྗེ་ཅི་དགོན་པའི་
[244a.6]ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ་ཞེས་བྱས་པ་དང་། དེ་འདི་སྐད་ཅེས་ཀྱེ་ནང་རྗེ་བདེན་ཏེ། དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་བསྐྱེད་ཀྱིས། ཤེས་ལྡན་དག་རྩྭ་དང་ཆུ་རྙིང་པས་ཁལ་རྣམས་དུབ་པར་མ་བྱས་པར་འོར་ཅིག །ཁྱེད་ཅག་རྩྭ་དང་
[244a.7]ཆུ་སར་པ་ལ་ལོངས་སྤྱོད་དང་བདེ་བ་དང་ལེགས་པར་དགོན་པའི་ལམ་མ་རྟོལ་བ་ལྷག་མ་ཡང་རྟོལ་བར་འགྱུར་རོ་ཞེས་ཟེར་གྱིས། བདག་ཅག་གི་ཁལ་རྣམས་མ་དུབ་པར་རྩྭ་དང་ཆུ་བོར་ལ་བདག་ཅག་རྩྭ་དང་ཆུ་སར་པ་ལ་ལོངས་སྤྱད་ནས་བདེ་བ་དང་ལེགས་པར་དགོན་པའི་ལམ་མ་རྟོལ་བ་
[244b]
[244b.1]ལྷག་མ་ཡང་རྟོལ་བར་བྱའོ་ཞེས་དེ་རྣམས་ཀྱིས་(རྩ་,རྩྭ་)དང་ཆུ་རྙིང་པ་བོར་ཏེ་དགོན་པའི་ལམ་དུ་ཞུགས་པ་ལས་དེ་རྣམས་དོང་ནས་ཞག་གཅིག་ལོན་ཡང་རྩྭ་དང་ཆུ་སར་པ་མ་རྙེད་དོ། །ཞག་གཉིས་དང་གསུམ་དང་བདུན་གྱི་བར་དུ་སོང་ཡང་རྩྭ་དང་ཆུ་སར་པ་མ་རྙེད་དོ། །དེ་ནས་འགྲོན་པས་ཞག་བདུན་ལོན་པ་དང་
[244b.2]གནོད་སྦྱིན་མི་ཟན་གྱིས་ཚུལ་མ་ཡིན་པས་ཁ་བཏག་གོ། །དེ་ནས་དེད་དཔོན་ཅིག་ཤོས་འདི་སྙམ་དུ་སེམས་ཏེ། ཚོང་པ་དག་དོང་ནས་དེང་དུ་ཞག་བདུན་ལོན་ནོ་སྙམ་དུ་བསམས་ནས་དགོན་པའི་ལམ་དེར་ཞུགས་པ་ལས། དེད་དཔོན་གྱི་མི་ཚོང་པའི་མདུན་ནས་འགྲོ་བས་སྐྱེས་བུ་ནག་པོ་མིག་ཆེ་ལ་དམར་
[244b.3]བ། བོང་བུའི་ཤིང་རྟར་ཞུགས་པ་འཁོར་ལོ་རྫབ་ཀྱིས་ཡོག་པ་གོས་རློན་པ་སྐྲ་གཤེར་བ། མེ་ཏོག་ཀུ་མུ་དའི་ཕྲེང་བས་མགོ་བོ་བཅིངས་པ། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་ཕབ་ནས་རྩྭ་
[244b.4]དང་ཆུ་སར་པ་མང་དུ་སྐྱེས་སམ། ཀྱེ་ནང་རྗེ་བདེན་ཏེ་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་བསྐྱེད་ཀྱིས། ཤེས་ལྡན་དག་རྩྭ་དང་ཆུ་རྙིང་པས་ཁལ་རྣམས་དུབ་པར་མ་བྱ་བར་འོར་ཅིག །ཁྱེད་ཅག་རྩྭ་དང་ཆུ་སར་པ་ལ་ལོངས་སྤྱོད་དང་བདེ་བ་དང་ལེགས་པར་དགོན་པའི་ལམ་མ་རྟོལ་
[244b.5]བ་ལྷག་མ་ཡང་རྟོལ་བར་འགྱུར་རོ། །དེ་ནས་དེད་དཔོན་གྱི་མི་དེ་འགྲོན་པ་གང་ན་བ་དེར་སོང་སྟེ་ཕྱིན་པ་དང་། འགྲོན་པ་ལ་འདི་སྐད་ཅེས་སྨྲས་སོ། །ཤེས་ལྡན་དག་ཤེས་པར་གྱིས་ཤིག །ཁོ་བོ་ཚོང་པའི་མདུན་ནས་འགྲོ་བ་ན་འདིར་སྐྱེས་བུ་ནག་པོ་ཞེས་བྱ་བ་ནས། མགོ་འདྲེན་དང་དཀྱུས་མ་དག་
[244b.6]དབྱངས་སུ་ལེན་པ་མཐོང་ངོ་། །མཐོང་ནས་ཀྱང་ཞེས་བྱ་བའི་བར་གོང་མ་བཞིན་དུ་སྟེ། འདི་སྐད་ཅེས་ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ་ཞེས་བྱས་པ་དང་། དེ་འདི་སྐད་ཅེས་ཀྱེ་ནང་རྗེ་བདེན་ཏེ། དགོན་པའི་ལམ་དུ་ལྷས་ཆར་ཕབ་ནས་ཞེས་བྱ་བ་ནས་
[244b.7]རྟོལ་བར་འགྱུར་རོ་ཞེས་ཟེར་ཞེས་བྱ་བའི་བར་སྔ་མ་བཞིན་དུའོ། །ཤེས་ལྡན་དག་རེ་ཞིག་བདག་ཅག་གིས་ཇི་སྲིད་རྩྭ་དང་ཆུ་སར་པ་མ་རྙེད་ཀྱི་བར་དུ་རྩྭ་དང་ཆུ་རྙིང་པ་མི་དོར་རོ། །དེ་རྣམས་དོང་ནས་ཞག་གཅིག་ལོན་ན་ཡང་རྩྭ་དང་ཆུ་སར་པ་མ་རྙེད་དོ། །ཞག་གཉིས་དང་གསུམ་དང་བདུན་གྱི་བར་དུ་སོང་ཡང་རྩྭ་
[245a]
[245a.1]དང་ཆུ་སར་པ་མ་རྙེད་པ་ལས། དེད་དཔོན་གྱི་མིས་མདུན་ན་འགྲོན་པ་གནོད་སྦྱིན་མི་ཟན་གྱིས་ཚུལ་མ་ཡིན་པས་ཁ་བཏག་པ་མཐོང་ངོ་། །མཐོང་ནས་ཀྱང་འདི་སྐད་ཅེས་ཀྱེ་མའོ་དེད་དཔོན་གྱི་མི་ནི་བུས་པ་སྟེ། དེས་འགྲོན་པ་ཚུལ་མ་ཡིན་པས་ཁ་བཏག་གིས་མེད་དོ་ཞེས་སྨྲས་སོ། །དེ་ནི་བདེ་བ་དང་
[245a.2]ལེགས་པར་དགོན་པའི་ལམ་རྟོལ་བར་གྱུར་ཏེ། དེའི་ཚེ་དེའི་དུས་ཀྱི་དེད་དཔོན་ཕྱི་མ་ཤོས་གང་ཡིན་པ་དེ་ནི་ང་ཉིད་ཡིན་ནོ། །རྒྱལ་པོ་ཆེན་པོ་ངས་སེམས་ཅན་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་
[245a.3]ངས་སེམས་ཅན་རྗེས་སུ་བཟུང་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ། །ཞེས་བྱ་བའི་བར་གོང་མ་བཞིན་དུའོ།། །།སྡོམ་ལ། མཆེ་བ་དྲུག་དང་རི་བོང་དང་། །ཕ་དང་མ་དང་ཆུ་སྐྱེས་དག །ཚལ་ཚིག་གླང་པོ་ཀླུ་དང་ནི། །
[245a.4]ཡུལ་འཁོར་སྐྱོང་ལ་སོགས་པའོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྣམས་ལ་བྱམས་པའི་སེམས་བསྐྱེད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ནགས་ཚང་ཚིང་རི་དང་
[245a.5]འབབ་ཆུ་མང་པོས་གང་བ། རྩྭ་སྔོན་པོ་དང་གེལ་བ་དང་ཤིང་སཱ་ལ་དང་པ་ལ་ཤས་མཛེས་པར་བྱས་པའི་ཕྱོགས་ཞིག་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་གླང་པོ་ཆེའི་རྒྱལ་པོ་མཆེ་བ་དྲུག་པ་ཞིག་ཏུ་གྱུར་ཏོ། །དེའི་ཆུང་མ་བལ་གླང་མོ་བཟང་མོ་ཞེས་བྱ་
[245a.6]བ་བལ་གླང་མོ་ཐམས་ཅད་ཀྱི་ནང་ན་མཆོག་ཏུ་བྱུང་བ་དེ་དང་དེ་ལྷན་ཅིག་ཁྱུ་ལས་གར་ཏེ་ཕྱོགས་གཞན་ཞིག་ཏུ་དགའ་མགུར་རྒྱུ་ཞིང་གནས་པ་ན། ཇི་ཙམ་ན་བལ་གླང་མོ་མཆོག་མཆོག་ཏུ་ཡིད་འཕྲོག་མ་གཞན་ཞིག་ཡིད་ལའང་མི་བསམ་པ་ལས་གླང་པོ་ཆེའི་རྒྱལ་པོ་མཆེ་བ་དྲུག་
[245a.7]པའི་དྲུང་དུ་ཕྱིན་ཏོ། །དེ་ནས་དེ་ཡང་མཁས་པའི་ཡོན་ཏན་དང་ལྡན་པ་ཞིག་པས་གླང་པོ་ཆེ་དེ་ཇི་ལྟར་དེ་ལ་ཆགས་པའི་སེམས་དང་འབྲེལ་པས་དེ་འགྲོ་ན་ཡང་ཕྱི་བཞིན་འབྲང་། འདུག་ན་ཡང་འདུག་པར་འགྱུར་བ་དེ་ལྟ་དེ་ལྟ་བུར་བསྙེན་བཀུར་བྱས་སོ། །དེ་ནས་བལ་གླང་མོ་བཟང་
[245b]
[245b.1]མོ་ཕྲག་དོག་གི་སྐྱོན་གྱིས་མི་བཟོད་པ་སྐྱེས་ནས་བལ་གླང་མོ་དེ་ལ་ཡང་ཀླན་ཀ་ཚོལ་བར་གྱུར། གླང་པོ་ཆེ་མཆེ་བ་དྲུག་པ་ལ་ཡང་ཤིན་ཏུ་ཚིག་པ་ཟའོ། །གནས་སྐབས་ཐམས་ཅད་དུ་ནམ་ཡང་གླགས་མ་རྙེད་པ་དེའི་ཚེ་སྨོན་ལམ་ལོག་པར་གདབ་པར་བརྩམས་པ། གང་དུ་གླང་པོ་
[245b.2]ཆེ་བྱས་པ་ཆུད་གཟོན་པ་འདིའི་སྲོག་གཅོད་པར་འགྱུར་བ་དེར་སྐྱེ་བར་གྱུར་ཅིག་ཅེས་སྨོན་ལམ་བཏབ་ནས་དེས་རི་ཁ་ནས་བདག་ཉིད་མཆོངས་ཏེ་ཤི་བ་ལས་ལུས་འཕགས་ཀྱི་རྒྱལ་པོའི་བཙུན་མོ་དམ་པའི་མངལ་དུ་སྐྱེས་ནས་ཟླ་བ་དགུ་འདས་ནས་བུ་མོ་ཞིག་བཙས་ཏེ་བསྐྱེད་བསྲིངས་ནས་
[245b.3]ཆེན་མོར་གྱུར་ཏོ། །གང་གི་ཚེ་བག་མར་གཏང་རན་པ་དེའི་ཚེ་ཡུལ་ཀ་ཤིའི་རྒྱལ་པོ་ཚངས་སྦྱིན་ལ་བྱིན་ཏེ། དེས་བཙུན་མོ་དམ་པར་བྱས་སོ། །དེས་ཚེ་རབས་སྔ་མའི་ཤ་ཁོན་ཡོད་པས་བྱ་ར་བ་རྣམས་ཀྱིས་གླང་པོ་ཆེ་མཆེ་བ་དྲུག་པ་བྱ་རས་སོད་པར་བྱེད་དུ་བཅུག་སྟེ། དེ་ནས་དེས་
[245b.4]རྒྱལ་པོ་ཚངས་སྦྱིན་ལ་སྨྲས་པ། ལྷོ་ཕྱོགས་ཆེ་གེ་མོ་ཞིག་ན་གླང་པོ་ཆེ་མཆེ་བ་དྲུག་པ་མཆིས་ཞེས་མཆི་ན་དེའི་མཆེ་བ་བདག་ལ་འཚལ་བ་ཞིག་མཆིས་ཀྱི་ལྷས་གྲོང་མི་རྣམས་ལ་བཀའ་སྩལ་དུ་གསོལ། དེ་ནས་རྒྱལ་པོས་ཡུལ་ཐམས་ཅད་ན་གནས་པའི་རྔོན་པ་རྣམས་བཀུག་སྟེ་
[245b.5]བསྒོ་བ། ཤེས་ལྡན་དག་དེང་ལ་ཕྱོགས་ཆེ་གེ་མོ་ཞིག་ན་གླང་པོ་ཆེ་མཆེ་བ་དྲུག་པ་ཞིག་འདུག་པ་དེའི་མཆེ་བ་དགོས་ཀྱིས་མྱུར་དུ་ཁྱེར་ཏེ་ཤོག་ཤིག །ལྷ་བཀའ་བཞིན་དུ་འཚལ་ཞེས་རྔོན་པ་དེ་རྣམས་ཀྱིས་རྒྱལ་པོ་ཚངས་སྦྱིན་ལས་མཉན་ཏོ། །དེ་ནས་རྔོན་པ་དེ་རྣམས་ཀྱི་སྡེ་དཔོན་
[245b.6]གང་ཡིན་པ་དེས་རྔོན་པ་དེ་རྣམས་ལ་སྨྲས་པ། ཤེས་ལྡན་དག་རང་རང་གི་ལས་ལ་འབོད་ཅིང་འདུག་ཤིག་དང་། ཁོ་བོ་ཁོ་ན་འགྲོའོ་ཞེས་དེས་གཏོར་མའི་ཆོ་ག་བྱས་གོ་བགོས་མདའ་དུག་ཅན་ལག་ན་ཐོགས་གཞུ་བདུངས་ཏེ་གླང་པོ་ཆེ་ཚོལ་ཞིང་སོང་བ་ལས་ཕྱོགས་དེར་
[245b.7]ཕྱིན་པ་དང་། དེས་དེ་ཁྱུ་ལས་གར་ཏེ་ཆུང་མ་དང་ལྷན་ཅིག་དགའ་མགུར་རྒྱུ་ཞིང་བག་བརྐྱང་སྟེ་འདུག་པ་མཐོང་ངོ་སྨྲས་པ། ཨུཏྤལ་པད་མོ་བདོ་བའི་ཆུ་ལྡན་ཡུལ་ཕྱོགས་སུ། །གླང་ཆེན་དམ་པ་མེ་ཏོག་ཀུན་ད་ཟླ་བ་དང་། །བ་ཡི་འོ་མ་དང་ནི་བ་མོའི་མདོག་ཅན་དེ། །
[246a]
[246a.1]གངས་རི་བརྩེགས་པ་འགྲོ་བ་ལྟ་བུར་དེ་ཡིས་མཐོང་། །གླང་ཆེན་མཆོག་གི་དབང་པོ་ཟླ་བ་འདྲ་བ་དེའི། །མཆེ་བ་དྲུག་པོ་ཟླ་བའི་འོད་ཟེར་ལྟར་སྤ་བ། །པད་མ་དཀར་པོའི་ཕུང་ཆེན་གྱེན་དུ་འཕགས་པ་ལ། །པད་མའི་རྩ་ལག་དྲི་མེད་སྡུག་ཅིག་རྟེན་ཀོ་ལྟ། །
[246a.2]དེ་ནས་རྔོན་པ་དེ་ལུས་ལ་གོས་ངུར་སྨྲིག་བགོས། མདའ་གཞུ་མཆན་དུ་བཅུག་ནས་འཁྲི་ཞིང་ཚང་ཚིང་གི་ནང་ནས་འཇབ་ཅིང་གོམ་པ་བརྟན་ཏེ་དལ་བུས་ཉེ་བར་སོང་བ་དང་། དེ་ནས་བལ་གླང་མོ་དེས་རྒྱང་རིང་པོ་ཁོ་ན་ནས་མཐོང་ནས་དེས་ཁྱིམ་ཐབ་དེ་ལ་སྨྲས་པ། ལྷ་ཚུར་སྤྱོན་མི་
[246a.3]ཞིག་མཆི་ཡིས་གཞན་དུ་བཞུད་དོ་དེས་སྨྲས་པ། མི་ཅི་འདྲ་བ་ཞིག་དེས་སྨྲས་པ། གོས་ངུར་སྨྲིག་ཅན་ཞིག་གོ། །བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ཡིན་ཏེ་ཅི་སྟེ་དེ་ལ་ངུར་སྨྲིག་ཡོད་ན་བག་མ་ཚ་ཞིག །ངུར་སྨྲིག་ལས་ནི་མི་དགེ་བ་མི་འབྱུང་ངོ་། །དེ་ཅིའི་ཕྱིར་ཞེ་
[246a.4]ན། འདི་ནི་སྙིང་རྗེའི་བདག་ཉིད་བྱམས་པའི་ཡིད་ལྡན་པ། །གཞན་གསོད་དགའ་བ་སྤངས་པ་རྣམས་ཀྱི་རྒྱལ་མཚན་ཏེ། ཟླ་བས་སིམ་པ་འབའ་ཞིག་བྱེད་ཀྱི་གདུང་མིན་ལྟར། །འདི་ལས་འཇིགས་པ་མི་འབྱུང་འདི་ལས་ཞི་བ་འཐོབ། །དེ་ནས་བལ་གླང་མོ་དེ་དང་བྱང་ཆུབ་
[246a.5]སེམས་དཔའ་དེ་ཡང་བག་ཚ་བ་མེད་པར་རྒྱུ་བར་བརྩམས་པ་ལས། དེ་ནས་རྔོན་པ་དེས་ཚང་ཚིང་གི་ནང་དུ་ཞུགས་ནས་མདའ་དུག་ཅན་གྱིས་གནད་དུ་བསྣུན་ཏོ། །དེ་ནས་བལ་གླང་མོ་དེས་བྱང་ཆུབ་སེམས་དཔའ་ལ་སྨྲས་པ། ལྷ་ཅི་ད་ཆོས་གོས་ཅན་ལས་བསྙེངས་པ་བྱུང་ངམ་མ་བྱུང་། བྱང་
[246a.6]ཆུབ་སེམས་དཔས་སྨྲས་པ། །སྙིང་གི་གདུག་པ་མ་བྱེད་མ་བྱེད་ཅིག །ཉེས་འདི་ཐུབ་པའི་ན་བཟའ་འདིའི་མིན་གྱི། །ཉེས་འདི་ཉོན་མོངས་དབང་དུ་སོང་བ་ཡི། །སེམས་ལྡན་སྙིང་རྗེ་རྣམ་པར་སྤངས་པ་ཡིན། །སྐྱེ་བོ་མ་རྨོངས་སེམས་ཅན་རྟོག་པ་ཅན། །སུ་ཡིས་གསེར་གྱིས་
[246a.7]གཡོགས་པའི་ལྕགས་ལ་ནི། །མི་རྣམས་སླུ་བར་བྱེད་ཅེས་བསམས་ནས་སུ། །གསེར་དེ་ལྕགས་དང་འདྲ་བ་ཉིད་དུ་ལྟ། །འདི་ཡི་མདའ་དང་གཞུ་དང་ཡིད་གདུག་པ། །གང་ཡིན་དེ་ནི་གདུག་པ་ཉིད་དུ་ཤེས། །ངུར་སྨྲིག་མཆོག་ཏུ་ཞི་བ་འདི་ཡང་ནི། །རྟག་ཏུ་ཞི་བ་ཉིད་དུ་བློ་
[246b]
[246b.1]ཡིས་རྟོགས། །དེ་ནས་བལ་གླང་མོ་དེ་མི་བཟོད་པ་སྐྱེས་ནས་ཁྱིམ་ཐབ་ལ་སྨྲས་པ། བདག་ནི་ཚིག་འདི་དག་གིས་བདེ་བར་བསྐྲུན་པ་ཁྱོད་གསོད་པ་བཏང་སྙོམས་སུ་བགྱིད་རྔོ་མི་ཐོག་པས་བདག་གིས་འདིའི་ཡན་ལག་དང་ཉིང་ལག་རྣམས་སྤྲུག་གཡེང་དབུག་གཤེར་གཞོམ་པར་བགྱིའོ། །
[246b.2]དེ་ནས་བྱང་ཆུབ་སེམས་དཔས་འཛུམ་ཕྱུང་ནས་སྨྲས་པ། ཨེ་མའོ་ཉོན་མོངས་པའི་འབྱུང་པོ་གསོ་བའི་བྱང་ཆུབ་སེམས་དཔའི་ཆུང་མའི་མངོན་པར་ཞེན་པ་རུང་བ་མ་ཡིན་ནོ། །ཅི་འདི་ཡང་མི་ཤེས་སམ། འབྱུང་པོའི་གདོན་གྱིས་ཐེབས་པ་སེམས་རྨོངས་པ། །ནད་མེད་པ་དེས་
[246b.3]སྨན་པ་མི་བཀུར་ཏེ། །དེ་ལ་སྨན་པ་གནོད་པར་མི་བྱེད་ཀྱི། །འབྱུང་པོ་དེ་ཉིད་ཟིལ་གྱིས་མནན་ནས་འཇོམས། །དེ་བཞིན་ཉོན་མོངས་གདོན་གྱིས་ཐེབས་པ་ཡི། །སྐྱེ་བོ་སེམས་རྨོངས་འདི་ནི་སྡིག་རབ་བྱེད། །དེ་ལ་བདག་ཤེས་ཉོན་མོངས་གནོད་བྱེད་ཀྱི། །ཉོན་
[246b.4]མོངས་པ་ཡིས་ཕམ་བྱས་རྣམས་ལ་མིན། །ལྷན་ཅིག་སྤྱོད་མ་བདག་གིས་བྱང་ཆུབ་ཐོབ་ནས་སྲིད་གསུམ་འདི། །གྲགས་པས་ཀུན་བཀང་ཉོན་མོངས་གཡོན་ཅན་དྲན་འདུལ་བརྟན་པ་དང་། དྲང་པོ་འཇོམས་བྱེད་ཕྱེར་བརླགས་བཅད་དང་བཏག་ཅིང་བསྐམ་པ་དང་། །རབ་ཏུ་བསྐམ་
[246b.5]པས་རིང་པོར་མི་ཐོགས་ཤིན་དུ་ཚར་གཅད་བྱ། །དེ་ནས་བྱང་ཆུབ་སེམས་དཔའི་ཚིག་རྣམས་ཀྱིས་བལ་གླང་མོ་དེ་སྙིང་རྩ་བྲི་བར་བྱས་པས་ཅང་མི་སྨྲ་བར་འདུག་གོ། །དེ་ནས་གླང་པོ་ཆེའི་ཚོགས་དེ་བྱང་ཆུབ་སེམས་དཔའི་དྲུང་དུ་འོང་བ་དང་། བྱང་ཆུབ་སེམས་དཔས་
[246b.6]བསམས་པ་གླང་པོ་ཆེ་འདི་དག་གིས་འདི་ཉིད་དུ་རྔོན་པ་འདི་ལ་གནོད་པ་བསྐྱེད་ན་མི་རུང་ངོ་སྙམ་མོ། །འདི་ནི་ཆོས་ཉིད་ཡིན་ཏེ་བཅོམ་ལྡན་འདས་བྱང་ཆུབ་སེམས་དཔའ་རྣམས་ནི་ལུས་ཀྱིས་ལོག་པར་ལྟུང་བར་འགྱུར་གྱི་སེམས་ཀྱིས་ནི་མ་ཡིན་པས་དེ་རྔོན་པ་དེའི་མདུན་དུ་སོང་ནས་
[246b.7]མིའི་སྐད་ཀྱིས་མ་འཇིགས་ཤིག་ཅེས་སྨྲས་ཏེ་དབུགས་ཕྱུང་ནས་བྲང་འོག་ཏུ་སྦས་ཏེ་འདུག་གོ། །གླང་པོ་ཆེ་དེ་རྣམས་ཀྱང་སྙད་ཅིག་བཏགས་ནས་ཕྱོགས་དེ་ནས་གཞན་དུ་བཏང་ངོ་། །གླང་པོ་ཆེ་རྣམས་དོང་བ་དང་དེས་རྔོན་པ་ལ་སྨྲས་པ། ཀྱེ་ནང་རྗེ་ཤེས་པར་གྱིས་
[247a]
[247a.1]ཤིག །གླང་པོ་ཆེ་རྣམས་དོང་གིས་ད་ནི་རང་གི་དགོས་པ་བྱོས་ཤིག །རྔོན་པས་བསམས་པ། བདག་འདྲ་བའི་མི་ནི་ཐ་ཤལ་ཡིན་ཏེ། བདག་ལ་དུད་འགྲོའི་སྐྱེ་གནས་སུ་སོང་བ་འདིས་ཀྱང་ཡོན་ཏན་འདི་ལྟ་བུ་དག་གིས་དད་པ་བསྐྱེད་དོ་སྙམ་ནས་དེས་
[247a.2]སྐད་ཕྱུང་སྟེ་ངུས་པ་དང་། དེ་ནས་བྱང་ཆུབ་སེམས་དཔས་སྨྲས་པ། ཀྱེ་ནང་རྗེ་ཅིའི་ཕྱིར་ངུ་། རྔོན་པས་སྨྲས་པ་བརྒྱབ་བོ། །བྱང་ཆུབ་སེམས་དཔའ་མི་དགའ་ནས་བསམས་པ། མ་ལ་བདག་གིས་འདི་སྐྱབས་བྱས་པའི་ཚེ་གནོད་པར་གྱུར་པའམ། བལ་གླང་མོ་
[247a.3]འདིས་བདག་གསོད་པ་ལ་མི་བཟོད་པ་སྐྱེས་པས་འདི་ལ་མི་དགའ་བ་ཅུང་ཟད་ཅིག་བྱས་པར་མ་གྱུར་ཏམ་སྙམ་ནས་རྔོན་པ་དེ་ལ་སྨྲས་པ། ཀྱེ་ནང་རྗེ་ཁྱོད་སུ་ཞིག་གིས་བརྒྱབ། དེ་ནས་རྔོན་པ་དེ་མིག་མཆི་མའི་དབའ་རླབས་ཀྱིས་གང་བཞིན་དུ་སྨྲས་པ། གླང་ཆེན་དབང་
[247a.4]པོ་ཁྱོད་ཀྱི་ནི། །ལུས་ལ་བདག་གི་མདའ་ཡིས་བརྒྱབ། །ཁྱོད་ཀྱི་ཡོན་ཏན་ཚོགས་ཀྱི་མདས། །བདག་གི་སེམས་ལ་བརྒྱབ་པར་གྱུར། །དུག་ཅན་མདའ་ཡིས་ཕོག་པ་ཡི། །ལུས་རྣམས་སྐྱེ་བར་འགྱུར་བ་སྟེ། །ཡོན་ཏན་གྱི་ནི་མདས་ཕོག་པའི། །མི་མཁས་
[247a.5]རྣམས་ནི་སྐྱེ་མི་འགྱུར། །གཤེད་མ་ལ་ཡང་སྙིང་རྗེ་བ། །འདི་འདྲ་གང་ལ་ཡོད་གྱུར་པ། །ཡོན་ཏན་རྒྱ་མཚོ་ཁྱོད་ཀྱི་ནི། །ཡོན་ཏན་དེང་བརྗོད་སུ་ཡིས་ནུས། །མདོར་ན་བདག་ནི་མི་སྙམ་པའི། །བློ་ཡང་བདག་ལ་མི་འབྱུང་གི། །བདག་ལུས་ཡོན་ཏན་གྱིས་སྟོད་
[247a.6]པ། །འདི་ལ་ཚིག་པ་ཟ་བ་སྐྱེས། །མི་ཡི་ཤ་ཚུགས་ལྡན་ཡང་བདག །དུད་འགྲོའི་སྐྱེ་གནས་སོང་བ་ཡིན། །གླང་ཆེན་མཆོག་ཁྱོད་དུད་འགྲོ་ཡི། །སྐྱེ་གནས་ཤ་ཚུགས་འཆང་ཡང་མི། །ཤ་ཚུགས་ཙམ་གྱིས་དུད་འགྲོ་འམ། །མིར་ཡང་བརྩི་བ་མ་ཡིན་གྱི། །
[247a.7]གང་ལ་ཡོན་ཏན་ཉེར་དམིགས་པ། །དེ་ནི་མི་ཞེས་བྱ་བར་དྲན། །བྱང་ཆུབ་སེམས་དཔས་སྨྲས་པ། །ཡོན་ཏན་གྱིས་སྟོད་པར་བྱེད་པའི་ཚིག་གིས་གཏམ་གྱི་བར་ཆད་བྱེད་པ་ཐོང་ལ་དོན་ཅི་ཞིག་གི་ཕྱིར་ཁྱོད་ཀྱིས་ང་ལ་མདས་བསྣུན་པ་མྱུར་དུ་སྨྲོས་ཤིག །དེས་སྨྲས་པ། 
[247b]
[247b.1]རྒྱལ་པོའི་ནན་ཏུར་གྱིས་བདག་གིས་བྱ་བ་མ་ཡིན་པ་འདི་བྱས་ཏེ། ཁྱོད་ལས་དགོས་པ་ཞིག་ཡོད་དོ། །བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ན་དལ་བུས་ཐོང་ལ། ལག་པ་གཉིས་ནི་མྱུར་རྐྱོང་ལ། །ཅི་འདོད་པ་ནི་བླང་བར་གྱིས། །བྱང་ཆུབ་སེམས་དཔའ་
[247b.2]རྣམས་ལ་ནི། །མི་གཏོང་ཅུང་ཟད་མེད་པས་ལོང་། །བདག་གི་ཤ་འདི་བཅད་ནས་ཁྱེར་བའམ། །མཆེ་བ་རྣམས་ཀྱང་འདོད་པར་བྱེད་ལ་རག །འདི་ནི་གཞན་ལ་བརྩེ་བའི་ཕྱིར་བསྐྱེད་པས། །ལུས་འདི་ལ་ནི་ཇི་ལྟར་དགའ་བར་གྱིས། །མྱ་ངན་འདས་པའི་གྲོང་ཁྱེར་
[247b.3]འཇུག་ནུས་ཀྱང་། །འཁོར་བ་བགྲོད་དཀའ་བདག་ནི་ཞུགས་པ་གང་། །ཐམས་ཅད་མཁྱེན་པ་ཉིད་ཀྱི་གཞིར་གྱུར་པ། །གཞན་ལ་བརྩེ་བ་དེ་ཡི་རྒྱུ་ཡིན་ནོ། །དེ་ནས་རྔོན་པ་དེ་ངོ་ཚ་བ་སྐྱེས་ཀྱང་རྒྱལ་པོའི་ནན་ཏུར་ལ་བསམས་ནས་སྨྲས་པ། ཁྱོད་ཀྱི་མཆེ་བ་རྣམས་
[247b.4]དགོས་ལགས་སོ། །བྱང་ཆུབ་སེམས་དཔས་སྨྲས་པ། དལ་གྱིས་ཕྱུང་ལ་ཁྱེར་ཅིག་དེས་སྨྲས་པ། ཁྱོད་ཉིད་ཀྱིས་ཐུགས་བག་མཛོད་ཅིག །བདག་ནི་ཁྱོད་ཀྱི་མཆེ་བ་འབྱིན་མི་ཕོད་དོ། །དེ་ཅིའི་ཕྱིར་ཞེ་ན། གལ་ཏེ་སྙིང་རྗེའི་བདག་ཉིད་ཅན། །ཁྱོད་ཀྱི་
[247b.5]མཆེ་བ་རྣམས་ཕྱུང་ན། །བྱམས་པའི་མེ་ཡིས་ངེས་བསྲེགས་ནས། །བདག་གི་ལག་གཉིས་མི་ལྟུང་ངམ། །བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ན་ང་ཉིད་ཀྱིས་ཕྱུང་ལ་སྦྱིན་ནོ་ཞེས་དེ་ནས་དེས་མཆེ་བ་རྩ་བ་ཤིན་ཏུ་རིང་དུ་ཟུག་པ་དག་ཕྱུང་བ་དང་བདག་ཉིད་
[247b.6]ཆེན་པོ་དེ་ལས་ཁྲག་བྱུང་སྟེ། དེ་མཐོང་ནས་གཞན་དག་གི་དཔེར་བྱས་པ། མཆེ་བ་བཏོན་པ་ལས་བྱུང་ཁྲག་གིས་མཐོང་ཀ་ཀུན་ནས་གཤོས་པ་དེ། །མེ་ཏོག་ཀུ་མུ་ད་བཀྲམ་མདོག་ལྟ་བུ་ཡི་ལུས་དེ་དཔལ་ལྡན་རྣམ་པར་མཛེས། །རི་སྟེང་ཁ་བས་ཁེབས་པའི་རི་
[247b.7]བོ་འོད་ཟེར་མཛེས་དང་ལྡན་གྱུར་པའི། །རྩེ་མོ་ཚོན་རྩི་བཙག་གིས་ཁ་བསྒྱུར་ཆུ་ཡིས་གསབ་གསེབ་གཏོར་བ་བཞིན། །དེ་ནས་བྱང་ཆུབ་སེམས་དཔའ་བདག་ཉིད་སྤྲོ་བསྲིང་བའི་ཕྱིར་སྨྲས་པ། སྙིང་ཁྱོད་ད་ནི་བརྟན་པར་གནོས་ཤིག་རྨོངས་སུ་ཅི་ཞིག་ཡོད། །ཕོངས་
[248a]
[248a.1]པར་གྱུར་དང་མགོན་མེད་འཇིག་རྟེན་ལ་ཡང་བལྟ་བར་གྱིས། །ཁྱོད་ནི་སྐྱེ་བོ་འཆི་བའི་དབང་དུ་སོང་བ་རྣམས་ཀྱི་མགོན། །དེ་ལྟས་འདིར་ནི་དེ་རིང་ཞུམ་པར་བྱ་བའི་ཆ་མ་ཡིན། །བར་སྐབས་དེར་ནམ་མཁའི་ངོས་ཀྱང་ཡ་མཚན་གྱིས་ཡི་རངས་པའི་ལྷ་
[248a.2]རྣམས་ཀྱིས་གང་། ཡ་མཚན་རྣམ་པ་སྣ་ཚོགས་ཀྱང་བྱུང་ངོ་། །དེ་ནས་ལྷ་ཞིག་གིས་བྱང་ཆུབ་སེམས་དཔའི་ལས་ཤིན་ཏུ་དཀའ་བ་སྤྱོད་པ་དེ་མཐོང་ནས་སྨྲས་པ། གྲོགས་པོ་བདག་ཉིད་ཆེན་པོའི་གནས་གང་ཡིན་པ་འདི་ནི་ཡ་མཚན་ཆེ་སྟེ། མཆེ་བ་རྣམས་ནི་ཕྱུང་བ་ཡི། །
[248a.3]ཚོར་བས་ཉམ་ཐག་གྱུར་ཀྱང་དེ། །ལྷག་པའི་བསམ་དང་ལྡན་པའི་སེམས། །བྱང་ཆུབ་ལས་ཀྱང་མི་ལྡོག་གོ། །དེ་ནས་ལྷ་གཞན་ཞིག་གིས་དེ་ལ་སྨྲས་པ། མཆེ་བ་ཕྱུང་བ་ལས་བྱུང་བའི། །སྡུག་བསྔལ་རང་གིས་མྱོང་ཡང་དེའི། །སྙིང་རྗེ་དམྱལ་བ་ལ་
[248a.4]གནས་པའི། །སེམས་ཅན་རྣམས་ལ་མངོན་འཕེལ་བ། །གང་དག་ཡིན་པ་དེ་ཡི་སེམས། །བྱང་ཆུབ་ལས་ལྡོག་ག་ལ་འགྱུར། །དེ་ནས་བྱང་ཆུབ་སེམས་དཔས་མཆེ་བ་དེ་དག་ཕྱུང་ནས་རང་ཉིད་ཐོགས་ཏེ་ཅང་མི་སྨྲ་བར་འདུག་གོ། །དེ་ནས་རྔོན་པ་མི་དགའ་བ་
[248a.5]སྐྱེས་ཏེ། ཅི་འདིས་རང་གི་མཆེ་བ་དེ་དག་བཟུང་ནས་སྦྱིན་པར་གཏོང་མི་འདོད་དམ་སྙམ་མོ། །དེ་ནས་བྱང་ཆུབ་སེམས་དཔས་དེའི་བསམ་པ་ཤེས་ནས་མེ་ཏོག་ཀུན་ད་ལྟ་བུའི་སྣ་མངོན་དུ་བརྐྱང་ནས་གྲོགས་པོ་བག་མ་ཚ་ཞིག་ཅེས་སྨྲས་ཏེ། ཀུ་མུ་ད་དང་ཟླ་བ་དང་། །
[248a.6]པད་མའི་རྩ་འདྲ་མཆེ་བའི་མཆོག །དྲུག་པོ་འདི་དག་ཁྱོད་སྦྱིན་ཞེས། །བདག་གིས་བཟུང་གིས་བདེ་བར་འདུག །སྐད་ཅིག་ཙམ་ཞིག་སྡོད་ཅིག་དང་། །ལེན་པ་པོ་དང་ཉེ་བར་ནི། །དེ་ཡི་བར་དུ་སྡུག་བསྔལ་གྱིས། །གདུངས་པའི་ཡིད་རབ་དང་བར་བྱ། །
[248a.7]གལ་ཏེ་ཁྱོད་ནི་ཅི་སྟེ་བདག་བརྟགས་ནས། །ཁྱོད་ཀྱིས་སེམས་ནི་རབ་ཏུ་དང་བར་བྱ། །བདག་ནི་གསོད་འཁུ་གཡོན་ཅན་ངོ་ཚ་མེད། །དེ་ལ་གོ་བར་གྱིས་ཤིག་སྙམ་སེམས་ན། །ཁྱོད་ཀྱིས་ཉེས་སྤྱད་གདུག་དང་གཞུ་གདུག་པ། །དེ་དང་མདའ་རྣོན་ཁྱད་དུ་བསད་
[248b]
[248b.1]ནས་ནི། །ངུར་སྨྲིག་འཕགས་པའི་རྒྱལ་མཚན་གྱུར་པ་དེ། །མཐོང་ནས་ཡིད་ནི་རབ་ཏུ་དང་བར་བྱ། །སྦྱིན་པ་ཁ་ཅིག་ལེན་པ་ལས་འདག་སྟེ། །དེ་བཞིན་གཞན་ནི་སྦྱིན་པ་པོ་ལས་འདག །དེ་ཡི་ཕྱིར་ནི་འདིར་ནི་རང་སེམས་ལས། །ཡོན་གྱི་དག་པ་ཡང་དག་བསྐྱེད་པར་འབད། །
[248b.2]དེ་ནས་བྱང་ཆུབ་སེམས་དཔས་འདི་ནི་འདོད་ཆགས་དང་བྲལ་བའི་རྒྱལ་མཚན་ཡིན་ནོ་སྙམ་ནས་ངུར་སྨྲིག་དེ་ཉིད་ལ་རྟོག་ཅིང་སེམས་རབ་ཏུ་དང་བར་བྱས་ཏེ། མཆེ་བ་དེ་རྣམས་རང་གི་ལག་ནས་བྱིན་ནས་སྨྲས་པ། དུག་ཅན་མདའ་ཡིས་ཕོག་ནས་བདག་གི་སྙིང་ལ་ནི། །མི་དགའ་
[248b.3]ཅུང་ཟད་མ་གྱུར་བདེན་པ་གང་ཡིན་པའི། །བདེན་པ་དེ་ཡིས་ཡང་དག་བྱང་ཆུབ་མཆོག་ཐོབ་ནས། །འགྲོ་བ་ཉམ་ཐག་སྡུག་བསྔལ་དག་ལས་ཡོངས་ཐར་བྱ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ན་གླང་པོ་ཆེའི་རྒྱལ་པོ་མཆེ་བ་དྲུག་པར་གྱུར་པ་དེ་
[248b.4]གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་གླང་པོ་ཆེའི་རྒྱལ་པོ་མཆེ་བ་དྲུག་པ་ཞེས་བྱ་བར་གྱུར་ཏེ། རྒྱལ་པོ་ཆེན་པོ་དེ་ན་ངས་བྱམས་པའི་སེམས་ཉེ་བར་བསྒྲུབས་པ་དང་། བྱ་དཀའ་བའི་སྦྱིན་པ་ཡོངས་སུ་བཏང་བས་
[248b.5]བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་བྱམས་པའི་སེམས་དང་གཏང་དཀའ་བའི་སྦྱིན་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་དང་ཚོགས་ཙམ་ཡིན་ནོ། །རྒྱལ་པོ་ཆེན་པོ་
[248b.6]གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་རི་བོང་དུ་གྱུར་པ་ན་དྲང་སྲོང་ལ་བདག་ཉིད་ཀྱི་ཤ་བྱིན་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པ་ན་རི་ཁྲོད་ཆུ་མིག་དང་། མེ་ཏོག་དང་། འབྲས་བུ་དང་། རྩ་བ་ཕུན་
[248b.7]སུམ་ཚོགས་པ་ཞིག་ན་དྲང་སྲོང་དཀའ་ཐུབ་དྲག་པོ་ཅན་འབྲས་བུ་དང་རྩ་བ་དང་ཆུ་སྤྱོད་པ། གཡང་གཞི་དང་ཤིང་ཤུན་གྱོན་པ། མེའི་སྦྱིན་སྲེག་བྱེད་པ་ཞིག་གནས་སོ། །དྲང་སྲོང་དེའི་གྲོགས་པོ་རི་བོང་མིའི་སྐད་དུ་སྨྲ་བ་ཞིག་ཡོད་དེ། དེ་ཉིན་པར་དྲང་སྲོང་གི་
[249a]
[249a.1]དྲུང་དུ་སོང་ནས་སོན་པ་དང་ཕྱག་བྱས་ཏེ་གཏམ་རྣམ་པ་སྣ་ཚོགས་ཀྱིས་ཡང་དག་པར་མགུ་བར་བྱེད་པས་དེ་གཉིས་ཕ་དང་བུ་ཁོ་ན་བཞིན་དུ་སྡུག་པས་གནས་པར་གྱུར་ཏོ། །ཇི་ཙམ་དུས་འདས་པ་དང་ཐན་ཆེན་བྱུང་སྟེ། དེས་འབབ་ཆུ་དང་ཀླུང་རྣམས་ཆུ་ཆུང་
[249a.2]བར་གྱུར་ཅིང་ཤིང་རྣམས་མེ་ཏོག་དང་འབྲས་བུར་མི་ལྡན་པར་གྱུར་ཏོ། །དེ་ནས་དྲང་སྲོང་དེ་བསྟི་གནས་དེ་ན་ཁ་ཟས་དང་བྲལ་བས་ལྷག་པར་དགའ་བར་མ་གྱུར་ནས། དེས་གཡང་གཞི་དང་ཤིང་ཤུན་རྣམས་བསྡུ་བར་བརྩམས་སོ། །དེ་ནས་རི་བོང་གིས་དེ་དེ་ལྟ་བུ་ལ་ཞུགས་
[249a.3]པ་མཐོང་ནས་དྲིས་པ། དྲང་སྲོང་ཆེན་པོ་གང་དུ་བཞུད། དྲང་སྲོང་གིས་སྨྲས་པ། གྲོང་འདབ་ཏུ་སོང་ལ་དེར་བཅོས་པའི་བསོད་སྙོམས་ཀྱིས་འཚོ་བར་བྱའོ། །དེ་ནས་དེས་དྲང་སྲོང་གི་ཚིག་ཐོས་ནས་གདུང་བ་སྐྱེས་ཏེ་ཕ་མ་དང་བྲལ་བ་འདྲ་བར་སེམས་ཤིང་རྐང་པ་
[249a.4]གཉིས་ལ་གཏུགས་ནས་དྲང་སྲོང་དེ་ལ་སྨྲས་པ། བདག་མ་དོར་ཅིག །གཞན་ཡང་ཁྱིམ་ན་གནས་པ་ནི་ཉེས་པ་དུ་མས་དཀྲུགས་ཕ་ལགས་ལ། དགོན་པ་ན་གནས་པ་ནི་ཡོན་ཏན་དུ་མ་ཕུན་སུམ་ཚོགས་པ་ལགས་སོ། །དེས་ལན་དུ་མ་སྨྲས་ན་ཡང་ལྡོག་ཏུ་མ་བཏུབ་
[249a.5]ནས་དེ་ནས་རི་བོང་གིས་སྨྲས་པ། གལ་ཏེ་དེས་ན་འོན་ཀྱང་ཁྱོད་རེ་ཞིག་དེང་ལ་གཞེས་ལ་ཇི་ལྟར་དགྱེས་པ་བཞིན་དུ་སང་བཞུད་ཅིག །དེ་ནས་དྲང་སྲོང་དེ་འདི་སྙམ་དུ་སེམས་ཏེ། འདིས་དེ་རིང་ངེས་པར་བདག་ཁ་ཟས་ལ་མགྲོན་དུ་འབོད་པར་འདོད་དེ། འདི་ལྟར་དུད་
[249a.6]འགྲོའི་སྐྱེ་གནས་སུ་སོང་བའི་སྲོག་ཆགས་འདི་དག་ནི་སོགས་པ་ལ་བརྩོན་པ་ཡིན་ནོ་སྙམ་ནས་དེས་དེ་ལ་ཁས་བླངས་སོ། །དེ་ནས་མེའི་སྤྱད་པ་བྱས་ནས་ཁ་ཟས་ཀྱི་དུས་ལ་བབ་པ་དང་རི་བོང་སོང་ནས། དྲང་སྲོང་དེ་ལ་བསྐོར་བ་བྱས་ཏེ་བཟོད་པ་གསོལ་བར་བརྩམས་པ། 
[249a.7]དྲང་སྲོང་ཆེན་པོ་བདག་དུད་འགྲོའི་སྐྱེ་གནས་སུ་སྐྱེས་པས་བླང་བ་དང་དོར་བ་མ་འཚལ་ནས་ཁྱོད་ལ་ནོངས་པ་ཅུང་ཟད་ཅི་བགྱིས་པ་བདག་ལ་བཟོད་པར་མཛོད་ཅིག །ཅེས་སྨྲས་ནས་དེ་མ་ཐག་ཏུ་མེའི་ནང་དུ་མཆོངས་སོ། །དེ་ནས་དྲང་སྲོང་དེ་མི་དགའ་བ་སྐྱེས་ཏེ་ངོམ་
[249b]
[249b.1]ཟུམ་གནག་ལ་མཆི་མ་ཟག་ཅིང་བུ་སྡུག་པ་གཅིག་པུ་ལ་བྱ་བ་བཞིན་དུ་འཁྱུད་ནས་སྨྲས་པ། བུ་འདི་ཅི་ཞིག་བྱེད་པར་བརྩམས། རི་བོང་གིས་སྨྲས་པ། དྲང་སྲོང་ཆེན་པོ་དགོན་པར་དགྱེས་པར་མཛོད་ལ་བདག་གི་ཤས་ཉིན་ཞག་གཅིག་གི་འཚོ་བ་མཛོད་ཅིག །གཞན་
[249b.2]ཡང་། ནགས་སུ་སྐྱེས་པའི་རི་བོང་ལ་ནི་ཏིལ་དག་དང་། །མོན་སྲན་སྡེའུ་དང་འབྲས་ཐུག་ཆེན་པོ་ཅི་མ་མཆིས། །བདག་གི་ལུས་ནི་ཞུགས་སུ་ལེགས་པར་བསྒྲལ་བ་འདི། །འདི་རུ་གསོལ་ལ་དེང་ལ་དཀའ་ཐུབ་ནགས་སུ་བཞུགས་པར་མཛོད། །དེ་ནས་དྲང་
[249b.3]སྲོང་དེས་རི་བོང་གི་ཚིག་ཐོས་ནས་མི་དགའ་བ་སྐྱེས་ཏེ་སྨྲས་པ། གལ་ཏེ་དེ་ལྟ་ན་ཁྱོད་དགའ་བ་ལྟར་ཅི་བྱུང་བ་བྱུང་། འདི་ཉིད་དུ་སྲོག་དོར་བར་བྱ་སྟེ་གྲོང་གི་མཐར་མི་འགྲོའོ། །རི་བོང་གིས་ཚིག་དེ་ཐོས་ནས་ཡིད་དགའ་བར་གྱུར་ཏེ་མགོ་བསྟོད་ནས་ནམ་མཁའི་ངོས་
[249b.4]ལོགས་སུ་བལྟས་ཏེ་གསོལ་བ་འདེབས་པར་ཞུགས་ཤིང་སྨྲས་པ། དགོན་པ་ལ་ནི་གནས་བཅས་ཏེ། །བདག་ཉིད་དབེན་པ་ལ་དགའ་ན། །བདེན་པའི་ཚིག་ནི་དེ་ཡིས་སུ། །དབང་ཆེན་ལྷ་ཡིས་ཆར་ཕོབ་ཤིག །ཅེས་སྨྲས་པའི་མོད་ལ་བྱང་ཆུབ་སེམས་དཔའི་མཐུས་དབང་པོ་
[249b.5]ཆེན་པོའི་གནས་གཡོས་པར་གྱུར་ཏོ། །ལྷ་རྣམས་ཀྱི་ཤེས་པ་མཐོང་བ་ནི་འོག་ཏུ་འཇུག་པ་ཡིན་པས་ཅི་ལས་གྱུར་བལྟས་ན་བྱང་ཆུབ་སེམས་དཔའི་མཐུ་ཡིན་ནས། ཇི་ཙམ་ན་ལྷ་རྣམས་ཀྱི་དབང་པོ་བརྒྱ་བྱིན་གྱིས་དབང་ཕྱུག་ཆེན་པོའི་ཆར་ཕབ་སྟེ། དེས་བསྟི་གནས་
[249b.6]དེ་སླར་རྩྭ་དང་། ཤིང་གེལ་བ་དང་། སྨན་དང་། མེ་ཏོག་དང་། འབྲས་བུ་ཕུན་སུམ་ཚོགས་པར་གྱུར་ཏོ། །དེ་ནས་དྲང་སྲོང་དེས་དགེ་བའི་བཤེས་གཉེན་རི་བོང་ལ་བརྟེན་ནས་དེ་ན་གནས་ཏེ་མངོན་པར་ཤེས་པ་ལྔ་མངོན་སུམ་དུ་བྱས་སོ། །དེ་ནས་དྲང་སྲོང་
[249b.7]གིས་སྨྲས་པ། ཀྱེ་རི་བོང་བྱ་དཀའ་བའི་བརྩོན་འགྲུས་འདི་དང་། སྙིང་རྗེ་འདི་ལྟ་བུས་ཅི་ཞིག་དོན་དུ་གཉེར། དེས་སྨྲས་པ། འཇིག་རྟེན་ལོང་བ་འདྲེན་པ་མེད་པ་ཡོངས་སུ་འདྲེན་པ་མེད་པར་སེམས་ཅན་མ་རྒལ་བ་རྣམས་སྒྲོལ་བ་དང་མ་གྲོལ་བ་རྣམས་
[250a]
[250a.1]དགྲོལ་བ་དང་དབུགས་མ་ཕྱིན་པ་རྣམས་དབུགས་འབྱིན་པ་དང་། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་ཟློ་བའི་སངས་རྒྱས་སུ་འགྱུར་བར་བྱའོ། །དེ་ནས་དྲང་སྲོང་དེས་ཚིག་འདི་ཐོས་ནས་རི་བོང་ལ་སྨྲས་པ། གང་གི་ཚེ་
[250a.2]ཁྱེད་སངས་རྒྱས་སུ་གྱུར་པ་དེའི་ཚེ་བདག་ལ་ཡང་དགོངས་ཤིག །རི་བོང་གིས་སྨྲས་པ་དེ་བཞིན་དུ་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ན་རི་བོང་དུ་གྱུར་པ་གང་ཡིན་པ་དེ་ནི་ང་ཉིད་དེའི་ཚེ་དེའི་
[250a.3]དུས་ན་རི་བོང་དེར་གྱུར་ཏེ། རྒྱལ་པོ་ཆེན་པོ་དེ་ན་ངས་བྱ་དཀའ་བ་བདག་ཉིད་ཡོངས་སུ་བཏང་བས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་
[250a.4]དང་ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་ཕ་དང་མ་ལོང་བ་ཕྲག་པས་ཁྱེར་བ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་བཱ་རཱ་ཎ་སཱིའི་གྲོང་ཁྱེར་དུ་རྒྱལ་
[250a.5]པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་དང་། ཆོམ་རྐུན་མེད་ཅིང་ནད་རབ་(དུ་,ཏུ་)ཞི་བར་གྱུར་པ། འབྲས་
[250a.6]དང་། བུ་རམ་ཤིང་དང་། བ་ལང་དང་། མ་ཧེ་ཕུན་སུམ་ཚོགས་པ་ལ་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་བཞིན་གྱིས་རྒྱལ་སྲིད་བྱེད་དོ། །དེའི་མདུན་ན་འདོན་གྱི་བྲམ་ཟེ་དེའི་བུ་ལྗང་གུ་ཞེས་བྱ་བ་རིག་པའི་གནས་བཅྭ་བརྒྱད་ཀྱི་ཕ་རོལ་དུ་ཕྱིན་པ། དད་པ་བཟང་
[250a.7]བ། དགེ་བའི་བསམ་པ་ཅན། བདག་ལ་ཕན་པ་དང་གཞན་ལ་ཕན་པར་ཞུགས་པ། སྙིང་རྗེ་ཅན། ཕ་དང་མ་ལ་སྲི་ཞུ་བྱེད་པ་ཡོད་དེ་བུ་ནི་གཅིག་པུ་དེར་ཟད་ལ་ཕ་དང་མ་དེ་དག་ཀྱང་རྒས་ནས་མིག་ཉམས་ཏེ་མདོངས་ལ་ཐུག་པ་དང་། དེ་ནས་དེའི་ཕ་མས་རྒྱལ་
[250b]
[250b.1]པོ་ཚངས་སྦྱིན་ལ་གསོལ་པ། རྒྱལ་པོ་ཆེན་པོ་གཞོན་ནུ་ལྗང་གུ་འདི་མདུན་ན་འདོན་དུ་དབང་བསྐུར་དུ་གསོལ། བདག་ཅག་དཀའ་ཐུབ་ཀྱི་ནགས་སུ་མཆི་ལགས་སོ། །དེ་ནས་རྒྱལ་པོ་ཚངས་སྦྱིན་གྱིས་ལྗང་གུ་ལ་སྨྲས་པ། ལྗང་གུ་ཁྱོད་མདུན་ན་འདོན་གྱིས་ཤིག་དེས་
[250b.2]སྨྲས་པ། རྒྱལ་པོ་ཆེན་པོ་བདག་མདུན་ན་འདོན་པ་མི་འཚལ་ཏེ། བདག་ནི་རྒས་པ། ཉམ་ཆུང་བ། དབང་པོ་ཉམས་པ་རྣམས་ཀྱི་རིམ་གྲོ་འཚལ་བ་ལགས་སོ། །དེ་ནས་ལྗང་གུས་ཁྱིམ་ན་གནས་པ་དང་། མདུན་ན་འདོན་མཆིལ་མའི་ཐལ་བ་བཞིན་དུ་སྤངས་
[250b.3]ནས་ཕ་མའི་གྲོགས་སུ་ནགས་ན་གནས་སོ། །དེ་ནང་པར་སྔར་ལངས་ནས་ཕ་དང་མ་གཉིས་ལ་སོ་ཤིང་དང་ཆུ་གཙང་མས་བསྙེན་བཀུར་བྱེད་དོ། །དེ་ནས་དེའི་འོག་ཏུ་ལྷ་ལ་མེའི་སྦྱིན་སྲེག་གི་མཆོད་སྦྱིན་བྱས་ནས་ཕྱིས་འབྲས་བུ་དང་རྩ་བའི་ཕྱིར་ནགས་ཁྲོད་དུ་འཇུག་གོ། །
[250b.4]དེ་ནས་འབྲས་བུ་དང་། རྩ་བ་དང་། ཆུ་བསིལ་བ་ཁྱེར་ཏེ་ཕ་མ་ལ་བྱིན་ནས་དེའི་འོག་ཏུ་ཕྱོགས་གཅིག་ཏུ་སོང་ནས་བསམ་གཏན་ལ་བརྩོན་པར་གནས་ཏེ་རིམ་པ་དེ་ལྟ་བུས་དུས་འདའ་བར་བྱེད་དོ། །ཇི་ཙམ་ཉི་མ་གཞན་ཞིག་ལ་ནང་པར་སྔར་ལངས་ཏེ་ཕ་དང་མའི་
[250b.5]རྐང་པ་གཉིས་ལ་ཕྱག་བྱས་ནས་གསོལ་ཏེ་རྨི་ལམ་དུ་ཡང་མཐོང་བ་རིག་པར་བྱེད་ཅིང་སྨྲས་པ། བདག་གི་གཡར་ལམ་སྦྲུལ་ནག་པོས། །བདག་ལུས་ཤིན་ཏུ་ཟོས་པ་དང་། །བདག་ནི་ཞགས་པ་ནག་པོ་ཡིས། །བཅིངས་ནས་ལྷོ་ཕྱོགས་ཁྲིད་པ་རྨིས། །
[250b.6]གཡར་ལམ་འཇིགས་བྱེད་མཐོང་བདག་གི། །སྙིང་ལ་དོགས་པ་དེང་བདག་ལ། །བླ་མ་དང་བྲལ་ཤིན་ཏུ་ནི། །མི་བཟད་འབྱུང་བར་འགྱུར་སྙམ་བགྱིད། །ཇི་ཙམ་ན་ཕ་མ་དེ་གཉིས་ཀྱི་དབུགས་ཕྱུང་ནས་ཉི་མ་ལ་ཁ་བལྟས་ཏེ་འདུག་ནས་བདེན་པས་གསོལ་
[250b.7]བ་བཏབ་སྟེ་རིལ་བ་ཁྱེར་ནས་ཆུ་ལེན་དུ་སོང་ངོ་། །དེའི་ཚེ་རྒྱལ་པོ་ཚངས་སྦྱིན་རི་དགས་འཆོར་དུ་ཆས་ཏེ་དཀའ་ཐུབ་ཀྱི་ནགས་དེར་ཞུགས་པ་དང་། རྒྱལ་པོ་དེ་སྒྲ་གྲགས་པར་ཕོག་པ་ཞིག་སྟེ། དེས་རི་དགས་ཀྱི་སྒྲ་ལྟ་བུ་ཞིག་ཐོས་ནས་གཞུ་རྣ་དྲུང་དུ་བཀང་སྟེ་མདའ་
[251a]
[251a.1]འཕངས་པས་ལྗང་གུའི་སྙིང་གར་ཕོག་པར་གྱུར་ཏོ། །དེ་ནས་མདས་གནད་དུ་ཕོག་པས་ས་ལ་འགྱེལ་ཀྱང་དེ་རང་གི་སྡུག་བསྔལ་ཁྱད་དུ་བསད་ནས་ཕ་མ་ཁོ་ནའི་མྱ་ངན་བྱེད་ཅིང་སྨྲས་པ། མདའ་གཅིག་བསྣུན་པས་བདག་དང་ནི། །དབང་པོ་ཉམས་
[251a.2]པར་གྱུར་པ་ཡི། །ཕ་དང་དེ་བཞིན་མ་དག་དང་། །བདག་ཅག་སྐྱེ་བོ་གསུམ་བསད་དོ། །དེ་ནས་རྒྱལ་པོས་དེ་ཐོས་ནས་འོངས་ཏེ་དྲིས་པ། ཅི་སྟེ་ངའི་མདའ་གཅིག་བསྣུན་པས་སྐྱེ་བོ་གསུམ་བསད། དེ་ནས་ལྗང་གུ་སྙིང་རྗེ་རྗེ་སྐད་དུ་ངུས་ནས་རྒྱལ་པོ་ལ་སྨྲས་པ། 
[251a.3]བདག་བས་ཆེས་ནི་ཉམ་ཆུང་བའི། །ཕ་མ་ཡང་ནི་ལྡོངས་པར་གྱུར། །བདག་ཀྱང་མདའ་ཡིས་བསྣུན་པས་ན། །སྐྱེ་བོ་གསུམ་ནི་འཆི་བར་འགྱུར། །དེ་ནས་རྒྱལ་པོ་འཇིགས་ཤིང་སྐྲག་ལ་སྔངས་ནས་ལྗང་གུ་ལ་འདི་སྐད་ཅེས་སྨྲས་སོ། །བྲམ་ཟེའི་ཁྱེའུ་
[251a.4]ངས་ཉེས་པ་བྱས་ཏེ་མ་ཤེས་ནས་མདའ་འཕངས་ཀྱིས་ང་ལ་དམོད་པ་འདོར་དུ་མི་གཞུག་པར་ཕ་མ་ལ་གསོལ་བ་བྱ་བའི་རིགས་སོ། །དེ་ནས་ལྗང་གུས་གུས་པ་དང་བཅས་པས་རྒྱལ་པོ་དབུགས་འབྱིན་པར་བྱེད་དེ། རྒྱལ་པོ་ཆེན་པོ་བདག་དང་ཉེ་བར་མཆིས་པ་རྣམས་ལ་
[251a.5]དབང་ཞིག་མཆིས་ན་སྙིང་རྗེ་ཅན་དང་། སྐྱེ་བོ་ལ་བྱམས་པ་དང་། འཇིག་རྟེན་ཕ་རོལ་ལ་ལྟ་བ་ལགས་པས་དམོད་པས་མ་བསྙེངས་ཤིག །ཡང་སྨྲས་པ། བདག་གི་བླ་མ་གང་ན་བར། །རིལ་བ་འདི་ནི་སྣོམས་མཛོད་ཅིག །དེ་དག་གི་ནི་རྐང་བཀྲུ་བ། །
[251a.6]ཐ་མ་འདི་ནི་ལགས་པར་འགྱུར། །བདག་གི་ཚིག་གིས་རྐང་པ་ལ་ཕྱག་མཛོད་ལ་འདི་སྐད་རིང་པོར་མི་ཐོགས་པར་མཐར་ནི་གདོན་མི་ཟ་བར་འབྲལ་བར་འགྱུར་རོ་ཞེས་ཀྱང་གསུངས་ཤིག །དེ་ནས་རྒྱལ་པོ་རང་ཁོ་ནས་རིལ་བ་ཁྱེར་ཏེ་ནགས་ཁྲོད་དུ་ཆས་པ་དང་། དེའི་
[251a.7]ཚེ་ཕྱོགས་བཞིར་མི་མ་ཡིན་པ་ཆེ་ཐང་དུ་འཁྲུགས་པར་གྱུར་ཏོ། །དེ་ནས་ལོང་བ་དེ་གཉིས་གཅིག་ལ་གཅིག་སྨྲས་པ། ལྗང་གུ་འདི་ནི་མཚོའི་འགྲམ་དུ་རིང་མོ་ཞིག་ལོན་ནོ། །དེ་ནས་དེའི་མས་སྨྲས་པ། ད་ལྟར་ཁོ་མོའི་ལྗང་གུ་དེ། །པད་མ་ཨུཏྤལ་གང་བའི་མཚོ། །
[251b]
[251b.1]ངང་པ་སྒྲ་སྙན་འབྱིན་པ་ན། །རི་དགས་ལྷན་ཅིག་རྩེ་བར་བྱེད། །དེ་ནས་རྒྱལ་པོས་དྲུང་དུ་ཕྱིན་པ་དང་། དེའི་རྟིང་སྒྲ་ལས་དྲང་སྲོང་དེ་དག་གིས་སྨྲས་པ། སྙིང་དུ་སྡུག་ཅིང་མཐོང་དགའ་བ། །ལྗང་གུ་ཅི་སྟེ་ནང་དུ་འཇུག །ཕ་མ་ཉམ་ཆུང་བཀྲེས་པ་ཡིས། །ཉམ་
[251b.2]ཐག་པ་ལ་ཅི་ཞིག་གཙེ། །དེ་ཡིད་མི་དགའ་ནས་སྙིང་རྗེ་རྗེ་སྐད་དུ་སྨྲས་པ། ཁོ་བོ་ནི་ལྗང་གུ་མ་ཡིན་གྱི་ཁོ་བོ་རྒྱལ་པོ་ཚངས་སྦྱིན་ནོ། །བྱོན་པ་ལེགས་ཚུར་ཁྱོད་བདེ་འམ། །གདན་འདི་ལ་ནི་བཞུགས་ཤིག་དང་། །ལྗང་གུ་ཆབ་དང་འབྲས་བུ་དག །ཐོགས་ནས་
[251b.3]དེའུ་རེ་འདིར་མཆིའོ། །མི་དབང་ལྗང་གུ་ཞེས་བགྱི་བ། །ཡོན་ཏན་རྣམས་ལྡན་རང་བཞིན་བྱམས། །དེ་ཡི་བྱམས་པའི་སྟོབས་ཀྱིས་འདིར། །རི་དགས་དང་ནི་བྱ་རྣམས་གནས། །དེ་ནས་རྒྱལ་པོས་དྲང་སྲོང་གི་རྐང་པ་གཉིས་ལ་གཏུགས་ནས་མཆི་མ་ཟག་ཅིང་
[251b.4]སྐད་འདར་འདར་པོར་སྨྲས་པ། ལྗང་གུ་ནི་ནགས་ཚལ་འདིའི་ནང་དུ་སྙིང་ལ་མདས་ཕོག་སྟེ་སྲོག་གི་ལྷག་མ་ཅུང་ཟད་ཅིག་ལུས་ཤིང་འདུག་གོ། །རིལ་བ་ཆུས་བཀང་བ་འདི་ནི་དེས་བསྐུར་ཏེ། འདིས་ཁྱེད་གཉིས་ཀྱི་རྐང་པའི་ཁྲུས་ཐ་མ་མཛོད་ཅིག །དེ་གཉིས་
[251b.5]ཀྱིས་ཐོས་ནས་བརྒྱལ་ཏེ་སའི་སྟེང་དུ་འགྱེལ་ཏོ། །དེ་ནས་རྒྱལ་པོ་ཚངས་སྦྱིན་གྱིས་ཆུས་གཏོར་ནས་བསླང་བ་དང་། དེ་གཉིས་སྙིང་རྗེ་རྗེ་སྐད་དུ་སྨྲེ་སྔགས་འདོན་པ། རྒྱལ་པོ་ཆེན་པོ་དེ་གུམ་པས་བདག་ཅག་ཀྱང་འགུམ་དུ་བས་སོ། །དེ་ལྟ་མོད་ཀྱི་དེ་ཕྱོགས་
[251b.6]གང་ན་མཆིས་པ་དེར་བདག་ཅག་ཁྲིད་ཅིག་དང་ཅི་ནས་བུ་དེ་མ་གུམ་པ་ལ་རེག་པར་བགྱིའོ། །དེ་ནས་རྒྱལ་པོས་ཁྱོ་ཤུག་གཉིས་ཀ་ཁྲིད་དེ་ཕྱོགས་དེར་ཕྱིན་པ་དང་། དེ་ཡང་སྲོག་གི་ལྷག་མ་ཆུང་ཞིག་ལུས་ནས་དེ་ནས་དེའི་ཕ་མས་ལྗང་གུའི་ལུས་ལ་ཀུན་དུ་བྱུགས་
[251b.7]ནས་སྨྲས་པ། སྡུག་པ་འདི་ནི་སུ་ཡིས་བསྒྱེལ། །ལྗོན་ཤིང་དམ་པ་སུ་ཡིས་བཅད། །དེ་ནས་རྒྱལ་པོས་རྐང་པ་གཉིས་ལ་གཏུགས་ནས་སྨྲས་པ། ཁོ་བོས་སྡིག་པའི་ལས་ཀྱིས་སུ། །ནགས་ཚལ་ནང་ནས་རྒྱུ་བ་ན། །ཁྱེད་ཅག་གི་ནི་བུ་གཅིག་པ། །
[252a]
[252a.1]འདི་ནི་མདའ་ཡིས་བསྣུན་པར་གྱུར། །དེ་ནས་དེའི་ཕ་མ་དག་སྙིང་རྗེ་རྗེ་སྐད་དུ་སྨྲེ་ཞིང་བདེན་པས་གསོལ་བ་བྱེད་པ། བུ་ཁྱོད་ཀྱིས་ནི་ཕ་མ་ལ། །བསྙེན་བཀུར་ལྷ་ལ་མེ་ཡི་ནི། །སྦྱིན་སྲེག་བྱས་པའི་བདེན་པ་གང་། །དེས་ནི་དུག་ཀྱང་ཞི་བར་
[252a.2]ཤོག །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱི་གནས་གཡོས་པར་གྱུར་ནས་དེས་གཡོས་པ་འདི་ཅི་ལས་གྱུར་ཅེས་བརྟགས་ན། བསྐལ་པ་བཟང་པོའི་བྱང་ཆུབ་སེམས་དཔའ་གནད་དུ་མདས་ཕོག་སྟེ་དུག་གིས་གློངས་པས་སྡུག་བསྔལ་བར་གྱུར་བ་མཐོང་
[252a.3]ངོ་། །དེ་ནས་གནས་ནས་བབས་ནས་བདུད་རྩིས་བཏབ་སྟེ་ཕ་མའི་བདེན་པའི་ཚིག་གང་ཡིན་པ་དང་། ལྷ་རྣམས་ཀྱི་དབང་པོའི་མཐུ་གང་ཡིན་པ་དང་ཟུག་རྔུ་ཕྱུང་བ་གང་ཡིན་པ་དེས་རྨ་ཡང་རུབ་དུག་གི་ཤུགས་དེ་ཡང་ཞི་ནས་ལྗང་གུ་སྡུག་བསྔལ་དེ་ལས་ཡོངས་
[252a.4]སུ་ཐར་ནས་ཡུན་རིང་པོར་ཕ་དང་མ་གཉིས་ལ་བསྙེན་བཀུར་བྱས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ན་ལྗང་གུ་ཞེས་བྱ་བར་གྱུར་པ་གང་ཡིན་པ་དེ་ང་ཉིད་ཡིན་ཏེ། རྒྱལ་པོ་ཆེན་པོ་ངས་ཕ་མ་
[252a.5]གཉིས་ལ་བསྙེན་བཀུར་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་
[252a.6]ནོ།། །།འདུལ་བ་གཞི། བམ་པོ་བཞི་བཅུ་རྩ་དགུ་པ། རྒྱལ་པོ་ཆེན་པོ་གཞན་ཡང་ངས་སེམས་ཅན་ལ་ཕན་པ་བྱས་པ་དེ་ཉོན་ཅིག །འཇིག་རྟེན་ཆོས་ཀྱི་འདུ་ཤེས་ཀྱིས་ཕ་མ་དག་སྨྱུང་བ་ལ་འཇོག་པར་བྱེད། མེར་
[252a.7]འཇུག་པ་དང་། ཆུར་འཇུག་པར་བྱེད་པ་དམ་པ་མ་ཡིན་པའི་ཆོས་དེ་ངས་ཐམས་ཅད་ཀྱི་ཐམས་ཅད་དུ་བཅད་དོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་པའི་ཕྱིར་ཉན་ཐོས་དུ་མ་མངོན་པར་ཤེས་པ་ལྔ་ལ་
[252b]
[252b.1]བཀོད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་པ། 
[252b.2]འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་དང་། ཆོམ་རྐུན་མེད་ཅིང་ནད་རབ་ཏུ་ཞི་བ། འབྲས་དང་། བུ་རམ་ཤིང་གི་ཕྲེང་དང་། བ་ལང་དང་། མ་ཧེ་ཕུན་སུམ་ཚོགས་པ་ན་བུ་གཅིག་པ་ལ་བྱ་བ་བཞིན་དུ་རྒྱལ་སྲིད་བྱེད་དུ་འཇུག་གོ། །རྒྱལ་
[252b.3]པོ་ཚངས་སྦྱིན་དེའི་ཆུང་མ་ནི་ཚངས་ལྡན་མ་ཞེས་བྱའོ། །རྫིང་ནི་ཚངས་ལྡན་ཞེས་བྱའོ། །རྒྱལ་པོ་ཚངས་སྦྱིན་བུ་མེད་ཅིང་བུ་མངོན་པར་འདོད་པས་ཞི་བ་དང་། ཆུ་ལྷ་དང་། ལུས་ངན་དང་། བརྒྱ་བྱིན་དང་། ཚངས་པ་ལ་སོགས་པ་ལྷའི་ཁྱད་པར་ལ་གསོལ་
[252b.4]བ་འདེབས་ཤིང་། འདི་ལྟ་སྟེ་ཀུན་དགའ་ར་བའི་ལྷ་དག་དང་། ཚལ་གྱི་ལྷ་དག་དང་། བཞི་མདོའི་ལྷ་དག་དང་། སུམ་མདོའི་ལྷ་དག་དང་། གཏོར་མ་ལེན་པའི་ལྷ་དག་དང་། ལྷན་ཅིག་སྐྱེས་པ་དང་། ཆོས་མཐུན་པ་དང་། རྟག་ཏུ་རྗེས་སུ་འབྲང་
[252b.5]བའི་ལྷ་དག་ལ་ཡང་གསོལ་བ་འདེབས་སོ། །འཇིག་རྟེན་ན་གང་དག་གསོལ་བ་འདེབས་པའི་རྒྱུ་ལས་བུ་ཕོ་དང་བུ་མོ་དག་སྐྱེའོ་ཞེས་བྱ་བའི་གཏམ་དེ་ལྟ་བུ་ཡོད་དོ། །དེ་ནི་དེ་ལྟར་མ་ཡིན་ཏེ། གལ་ཏེ་དེ་ལྟར་འགྱུར་དུ་ཟིན་ན་རེ་རེ་ལ་ཡང་འདི་ལྟ་སྟེ་དཔེར་ན་འཁོར་
[252b.6]ལོས་སྒྱུར་བའི་རྒྱལ་པོ་བཞིན་དུ་བུ་སྟོང་ཡོད་པར་འགྱུར་རོ། །འོན་ཀྱང་གནས་གསུམ་པོ་དག་མངོན་དུ་གྱུར་པ་ལས་མའི་མངལ་དུ་བུ་འཆགས་པར་འགྱུར་ཏེ། གསུམ་པོ་དེ་དག་གང་ཞེ་ན། ཕ་དང་མ་གཉིས་ཆགས་པར་གྱུར་ཅིང་འདུས་པ་དང་། མ་ཡང་རུང་ཞིང་
[252b.7]ཟླ་མཚན་དང་ལྡན་པ་དང་། དྲི་ཟ་ཉེ་བར་གནས་པ་སྟེ། གནས་གསུམ་པོ་དེ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་རོ། །དེ་དེ་ལྟར་གསོལ་བ་འདེབས་པ་ལྷུར་ལེན་ཅིང་འདུག་པ་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པ། 
[253a]
[253a.1]དམ་བཅས་པ་ལ་བརྟན་པའི་སེམས་ཅན་ཞིག་སེམས་ཅན་དམྱལ་བ་ནས་ཤི་འཕོས་ཏེ་བཙུན་མོ་ཚངས་ལྡན་མའི་མངལ་དུ་ཞུགས་སོ། །བུད་མེད་མཁས་པའི་རང་བཞིན་ཅན་ལ་ལ་ལ་མ་འདྲེས་པའི་ཆོས་ལྔ་ཡོད་དེ། ལྔ་གང་ཞེ་ན། སྐྱེས་པ་ཆགས་པར་གྱུར་
[253a.2]པ་ཤེས་ཤིང་ཆགས་པ་དང་བྲལ་བ་ཤེས་པ་དང་། དུས་ཤེས་ཤིང་ཟླ་མཚན་ཤེས་པ་དང་། མངལ་ན་གནས་པ་ཞུགས་པ་ཤེས་པ་དང་། གང་ལས་མངལ་ན་གནས་པ་ཞུགས་པ་དེ་ཤེས་པ་དང་། ཁྱེའུ་ཤེས་ཤིང་བུ་མོ་ཤེས་པ་སྟེ། གལ་ཏེ་ཁྱེའུ་ཡིན་ན་དཀུ་གཡས་པར་རྟེན་
[253a.3]ཅིང་འདུག་ལ། གལ་ཏེ་བུ་མོ་ཡིན་ན་དཀུ་གཡོན་པར་རྟེན་ཅིང་འདུག་པའོ། །དེ་ཡིད་དགའ་ཞིང་ཡིད་དགའ་ནས་ཁྱིམ་ཐབ་ལ་སྨྲས་པ། རྗེའི་སྲས་བདག་ལ་སེམས་ཅན་ཞུགས་པར་གྱུར་པ་ནི་འདི་ལྟར་བདག་གི་དཀུ་གཡས་པར་རྟེན་ཅིང་མཆིས་པས་ངེས་པར་ཁྱེའུར་འགྱུར་གྱིས་
[253a.4]དགྱེས་པ་བསྐྱེད་དུ་གསོལ། དེ་ཡང་ཡིད་དགའ་ཞིང་ཡིད་དགའ་ནས་ཁོ་བོ་ཡུན་རིང་པོ་ནས་མངོན་པར་འདོད་པའི་བུའི་ངོ་མཐོང་བ་དང་། ཁོ་བོ་དང་མཐུན་པར་སྐྱེ་ཞིང་མི་མཐུན་པར་མི་སྐྱེ་བ་དང་། ཁོ་བོའི་བྱ་བ་དག་བྱེད་པ་དང་། གསོས་པས་ཕྱིར་གསོ་བ་དང་། བགོ་སྐལ་ལ་སྤྱོད་
[253a.5]པ་དང་། ཁོ་བོའི་རིགས་རྒྱུད་ཡུན་རིང་དུ་གནས་པར་སྒྲུབ་པ་དང་། བདག་ཅག་ཤི་ཞིང་དུས་ལ་བབ་པ་དག་ལ་ཉུང་ངུ་འམ་མང་པོ་ཡང་རུང་བའི་སྦྱིན་པ་དག་བྱིན་ཞིང་བསོད་ནམས་དག་བྱས་ནས་འདི་དེ་གཉིས་གང་དུ་སྐྱེས་པ་དེར་འགྲོ་ཞིང་རྗེས་སུ་འགྲོ་བར་གྱུར་ཅིག་ཅེས་མིང་གིས་
[253a.6]ཡོན་སྔོ་བ་བྱེད་པར་གྱུར་ཅིག་ཅེས་ཆེད་དུ་རྗོད་པར་བྱེད་དོ། །དེ་ལ་སེམས་ཅན་ཞུགས་པར་རིག་ནས་འདི་ལྟ་སྟེ་མངལ་ན་གནས་པ་ཡོངས་སུ་སྨིན་པར་བྱ་བའི་ཕྱིར་སྟེང་གི་ཁང་བཟངས་ཀྱི་གཞིར་གྲང་བ་ན་གྲང་བའི་ཡོ་བྱད་དག་དང་། དྲོ་བ་ན་དྲོ་བའི་ཡོ་བྱད་དག་དང་། སྨན་པས་བཅས་
[253a.7]པའི་ཁ་ཟས་ཧ་ཅང་མི་གྲང་བ་དང་། ཧ་ཅང་མི་དྲོ་བ་དང་། ཧ་ཅང་མི་ཁ་བ་དང་། ཧ་ཅང་མི་སྐྱུར་བ་དང་། ཧ་ཅང་ལན་ཚྭ་མི་ཆེ་བ་དང་། ཧ་ཅང་མི་མངར་བ་དང་། ཧ་ཅང་མི་ཚ་བ་དང་། ཧ་ཅང་མི་བསྐ་བ་དང་། ཁ་བ་དང་། སྐྱུར་བ་དང་། ལན་ཚྭ་དང་། མངར་བ་
[253b]
[253b.1]དང་། ཚ་བ་དང་། བསྐ་བ་རྣམ་པར་སྤངས་པའི་ཟས་དག་དང་། དོ་ཤལ་དང་། སེ་མོ་དོ་དང་། རྒྱན་གྱིས་བཀླུབས་པའི་ལུས་ལྷའི་བུ་མོ་དགའ་བའི་ཚལ་ན་རྣམ་པར་སྤྱོད་པ་ལྟ་བུ་དང་། ཁྲི་ནས་ཁྲིར་དང་། ཁྲིའུ་ནས་ཁྲིའུར་རྒྱུ་ཞིང་ཤོད་ཀྱིས་གཞིར་མི་འབབ་པ་དང་། དེས་
[253b.2]སྒྲ་ཡིད་དུ་མི་འོང་བ་ཅུང་ཟད་ཀྱང་མི་ཐོས་པར་གནོད་པ་མེད་པ་ཉིད་དུ་རིམ་གྲོ་བྱེད་དུ་བཅུག་གོ། །དེ་ནས་བཙུན་མོ་ཚངས་ལྡན་མ་དུས་གཞན་ཞིག་ན་འདི་ལྟ་བུའི་འདོད་པ་སྐྱེས་ཏེ། ཀྱེ་མའོ་ལྷས་གྲོང་ཁྱེར་གྱི་ཤར་སྒོར། སྦྱིན་པ་དག་བཏང་། བསོད་ནམས་དག་བྱས་ཤིང་། 
[253b.3]ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། དབུས་དང་། སུམ་མདོ་རྣམས་སུ་ཡང་སྦྱིན་པ་དག་བཏང་། བསོད་ནམས་དག་བྱས་ལ་བཙོན་ཐམས་ཅད་ཐར་བར་བྱས་ཀྱང་ཅི་མ་རུང་སྙམ་པ་དང་། དེ་ནས་རྒྱལ་པོ་ཚངས་སྦྱིན་གྱིས་བཙུན་མོ་ཚངས་ལྡན་མ་
[253b.4]ལས་མཉན་ནས། གྲོང་ཁྱེར་གྱི་ཤར་སྒོར་སྦྱིན་པ་དག་བྱིན། བསོད་ནམས་དག་བྱས་སོ། །ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་ཀྱི་སྒོ་དང་། གྲོང་ཁྱེར་གྱི་དབུས་དང་། སུམ་མདོ་རྣམས་སུ་ཡང་སྦྱིན་པ་དག་བྱིན། བསོད་ནམས་དག་བྱས་ནས་བཙོན་ཐམས་
[253b.5]ཅད་ཐར་བར་བྱས་སོ། །གཞན་ཡང་བཙུན་མོ་ཚངས་ལྡན་མ་འདི་ལྟ་བུའི་འདོད་པ་སྐྱེས་ཏེ། ཀྱེ་མའོ་བདག་ལྷ་དང་ཐབས་ཅིག་གྲུ་བོ་ཆེའི་ལྡིང་ཁང་དུ་ཞུགས་ཏེ་ཚངས་ལྡན་གྱི་རྫིང་དུ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་ཀྱང་ཅི་མ་རུང་སྙམ་པ་དང་། 
[253b.6]དེ་ནས་རྒྱལ་པོ་ཚངས་སྦྱིན་གྱིས་བཙུན་མོ་ཚངས་ལྡན་མ་ལས་མཉན་ནས་བཙུན་མོ་ཚངས་ལྡན་མ་དང་ཐབས་ཅིག་ཏུ་གྲུ་བོ་ཆེའི་ལྡིང་ཁང་དུ་ཞུགས་ནས་ཚངས་ལྡན་གྱི་རྫིང་ན་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་དེ་གྲུ་དེ་ཉིད་དུ་ཁྱེའུ་གཟུགས་བཟང་
[253b.7]པོ་བལྟ་ན་སྡུག་པ་མཛེས་པ། པགས་པའི་མདོག་གསེར་འདྲ་བ། མགོ་གདུགས་ལྟ་བུ་དང་ལྡན་པ། ལག་པ་རིང་བ་དཔྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ། སྐྱེ་བ་དྲན་པ་ཞིག་བཙས་སོ། །དེ་བཙས་པ་ན་དེའི་ཉེ་དུ་དག་
[254a]
[254a.1]ལྷགས་ཤིང་འདུས་ནས་ཉི་མ་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས། ཁྱེའུའི་མིང་ཅིར་གདགས་ཞེས་དེའི་མིང་འདོགས་པར་བྱེད་དེ། ཁྱེའུ་འདི་ནི་ཆུའི་ནང་དུ་བཙས་པ་ཡིན་པས་ཁྱེའུ་ཆུ་སྐྱེས་ཞེས་བྱ་བར་བཏགས་སོ། །
[254a.2]གཞོན་ནུ་ཆུ་སྐྱེས་མ་མ་བརྒྱད་པོ་པང་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་། དྲི་མ་འཕྱི་བའི་མ་མ་གཉིས་དང་། རྩེན་གྲོགས་ཀྱི་མ་མ་གཉིས་ལ་རྗེས་སུ་གཏད་དོ། །དེ་མ་མ་བརྒྱད་པོ་དག་གིས་འོ་མ་དང་ཞོ་དང་མར་དང་། ཞུན་མར་དང་། མར་གྱི་
[254a.3]ཉིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིང་བར་བྱེད། སྐྱེད་པར་བྱེད་ཅིང་རྫིང་ན་གནས་པའི་པད་མ་བཞིན་དུ་མྱུར་དུ་སྐྱེད་པར་བྱེད་དོ། །དེ་ནས་གཞོན་ནུ་ཆུ་སྐྱེས་འདི་སྙམ་དུ་སེམས་ཏེ། གང་ནས་ཤི་འཕོས་སྙམ་ན་སེམས་ཅན་དམྱལ་བ་ནས་སོ། །
[254a.4]ལས་ཅི་ཞིག་བྱས་ན། དེས་ན་སེམས་ཅན་དམྱལ་བར་སྐྱེས་སྙམ་ན། རྒྱལ་ཚབ་ལོ་དྲུག་བཅུ་བྱས་པས་སོ། །ད་ལྟ་གང་དུ་སྐྱེས་སྙམ་ན། མིའི་རྒྱལ་པོའི་རིགས་སུ་སྐྱེས་ཏེ། གལ་ཏེ་སླར་ཡང་རྒྱལ་སྲིད་བྱས་ན་སླར་ཡང་སེམས་ཅན་དམྱལ་བར་གཞོལ་བར་འགྱུར་
[254a.5]བས་མ་ལ་བདག་གིས་ཅི་ནས་ཀྱང་ཐབས་ཤིག་བྱའོ་སྙམ་ནས་དེས་འཕྱེ་བོར་རྫུས་ཏེ་འདུག་གོ། །གང་གི་ཉི་མ་ལ་གཞོན་ནུ་ཆུ་སྐྱེས་བཙས་པ་དེ་ཉིད་ཀྱི་ཉིན་པར་བློན་པོ་ལྔ་བརྒྱའི་བུ་ཡང་བཙས་སོ། །དེ་ནས་ཉིན་རེ་ཞིང་གཞོན་ནུ་རྣམས་རྒྱལ་པོ་ཚངས་སྦྱིན་བལྟ་བའི་ཕྱིར་འོང་ངོ་། །དེ་
[254a.6]ནས་དུས་གཞན་ཞིག་ན་གཞོན་ནུ་དེ་རྣམས་མཆོང་བ་དང་རྒྱུག་ནུས་པར་གྱུར་ཏོ། །དེ་ནས་རྒྱལ་པོ་ཚངས་སྦྱིན་འདི་སྙམ་དུ་སེམས་ཏེ། གལ་ཏེ་གཞོན་ནུ་ཆུ་སྐྱེས་འཕྱེ་བོར་མ་གྱུར་ན་དེ་ཡང་ད་ཙམ་མཆོང་བ་དང་རྒྱུག་ནུས་པར་གྱུར་པ་ཞིག་འོན་ཀྱང་བདག་གིས་འདི་འཕྱེ་བོར་གྱུར་པ་
[254a.7]བཞིན་རྒྱལ་སྲིད་ཀྱི་དབང་ཕྱུག་ལ་གཞག་གོ་སྙམ་མོ། །དེ་ནས་གཞོན་ནུ་ཆུ་སྐྱེས་འདི་སྙམ་དུ་སེམས་ཏེ། རྒྱལ་པོ་འདི་ནི་དོན་མེད་པ་ལ་གཙིགས་ཆེར་འཛིན་པས་མ་ལ་བདག་ལྐུགས་པ་ཉིད་དུ་རྫུའོ་སྙམ་ནས་དེས་ཐབས་བྱ་བར་ལྐུགས་པ་ཉིད་དུ་རྫུས་ཏེ་འདུག་གོ། །དེ་ནས་དུས་
[254b]
[254b.1]གཞན་ཞིག་ན་གཞོན་ནུ་དེ་རྣམས་སྨྲ་ཤེས་པར་གྱུར་ཏོ། །དེ་ནས་རྒྱལ་པོ་ཚངས་སྦྱིན་འདི་སྙམ་དུ་སེམས་ཏེ། གལ་ཏེ་གཞོན་ནུ་ཆུ་སྐྱེས་ལྐུགས་པར་མ་གྱུར་དང་། དེ་ཡང་ད་ཙམ་སྨྲ་ཤེས་པར་གྱུར་པ་ཞིག་སྙམ་མོ་དེའི་མིང་གཞོན་ནུ་ཆུ་སྐྱེས་བྱ་བ་དེ་ནུབ་པར་གྱུར་ཅིང་། གཞོན་ནུ་
[254b.2]ལྐུགས་འཕྱེ་གཞོན་ནུ་ལྐུགས་འཕྱེ་ཞེས་བྱ་བར་གྲགས་སོ། །དེ་ནས་དུས་གཞན་ཞིག་ན་རྒྱལ་པོ་ཚངས་སྦྱིན་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག་པ་དང་། བློན་པོ་རྣམས་ཀྱིས་སྨྲས་པ། ལྷ་ཅིའི་སླད་དུ་ཕྱག་ལ་ཞལ་གཏད་ནས་ཐུགས་མི་དགྱེས་
[254b.3]ཤིང་བཞུགས། རྒྱལ་པོས་སྨྲས་པ། ད་ལྟར་རྒྱལ་སྲིད་ཀྱི་དབང་ཕྱུག་འདི་འདྲ་བ་ཐོབ་ན་བུ་ཕོ་ཡང་མེད། བུ་མོ་ཡང་མེད་པས་ང་ཤི་ན་གདུང་རྒྱུད་ཆད་པར་འགྱུར་ལ། བུ་གཅིག་ཡོད་པ་གང་ཡིན་པ་དེ་ཡང་ལྐུགས་ཤིང་འཕྱེ་བོར་གྱུར་ན་ད་ང་ཉིད་ཅིའི་ཕྱིར་སེམས་ཁོང་དུ་ཆུད་པར་མི་
[254b.4]འགྱུར། བློན་པོ་དག་གིས་སྨན་པ་རྣམས་བསྡུས་ཏེ་སྨན་པ་རྣམས་ཀྱིས་བལྟས་ནས་སྨྲས་པ། ལྷ་གཞོན་ནུ་འདི་ནི་དབང་པོ་གསལ་ཞིང་འདི་ལ་ནད་ཀྱི་རིགས་ཅུང་ཟད་ཀྱང་མ་མཆིས་པར་མཐོང་ན། འོན་ཀྱང་སྐྲག་པ་ཞིག་མཛོད་ཅིག །དེ་ནས་རྒྱལ་པོ་ཚངས་སྦྱིན་གྱིས་གཤེད་མ་
[254b.5]པ་བཀུག་ནས་གསང་སྟེ་བསྒོ་བ། ངའི་གཞོན་ནུ་ལྐུགས་འཕྱེ་སྐྱེ་བོའི་ཚོགས་ཆེན་པོའི་མངོན་སུམ་དུ་སྤོང་གིས་ཁྱེད་ཅག་གིས་མ་གསད་ཅིག །ལྷ་བཀའ་བཞིན་འཚལ་ཞེས་དེ་ནས་གཤེད་མ་པའི་མི་རྣམས་ཀྱིས་རྒྱལ་པོ་ཚངས་སྦྱིན་ལས་མཉན་ནས་གཞོན་ནུ་ལྐུགས་འཕྱེ་ཤིང་
[254b.6]རྟར་བཅུག་སྟེ། བཱ་རཱ་ཎ་སཱིའི་དབུས་ཐོག་ཐག་ཁྲིད་པ་དང་། དེ་ནས་གཞོན་ནུ་ལྐུགས་འཕྱེས་བཱ་རཱ་ཎ་སཱི་འབྱོར་ཅིང་རྒྱས་པ་མཐོང་ནས་འདི་སྐད་ཅེས་སྨྲས་སོ། །ཅི་བཱ་རཱ་ཎ་སཱི་འདི་སྟོང་པ་ཡིན་ནམ། འོན་ཏེ་གནས་པ་ཞིག་ཡོད། གཤེད་མ་པའི་མི་རྣམས་ཀྱིས་གཞོན་ནུ་
[254b.7]ལྐུགས་འཕྱེ་རྒྱལ་པོ་ལ་ཕུལ་ནས། ལྷ་གཞོན་ནུ་འདིས་ནི་འདི་སྐད་ཀྱི་ཚིག་སྨྲས་སོ། །དེ་ནས་རྒྱལ་པོ་ཚངས་སྦྱིན་གྱིས་གཞོན་ནུ་ལྐུགས་འཕྱེ་པང་དུ་བླངས་ནས་འདི་སྐད་ཅེས་སྨྲས་སོ། །སུ་ཞིག་གསད། སུ་ཞིག་གཏག །སུ་ཞིག་སྲོག་དང་དབྲལ། སུ་ལ་ཅི་ཞིག་སྦྱིན། 
[255a]
[255a.1]དེ་སྐད་ཅེས་སྨྲས་ན་གཞོན་ནུ་ལྐུགས་འཕྱེ་ཅང་མི་སྨྲའོ། །ཡང་རྒྱལ་པོ་ཚངས་སྦྱིན་གྱིས་གཤེད་མ་པ་རྣམས་ལ་སྨྲས་པ། ངས་གཞོན་ནུ་ཡོངས་སུ་སྤངས་སོ། །ལྷ་བཀའ་བཞིན་འཚལ་ཞེས་གཤེད་མ་པའི་མི་རྣམས་ཀྱིས་སླར་ཡང་གཞོན་ནུ་ལྐུགས་འཕྱེ་ཤིང་རྟར་བཅུག་ནས་
[255a.2]བཱ་རཱ་ཎ་སཱིའི་དབུས་ཐོག་ཐག་ཁྲིད་པ་དང་གཞོན་ནུ་ལྐུགས་འཕྱེས་མི་རོ་ཞིག་མི་བཞིས་ཁྱེར་བ་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །འདི་ཅི་ཤི་བ་ཉིད་ཤིའམ་འོན་ཏེ་གསོན་པོ་ཤི །གཤེད་མ་རྣམས་ཀྱིས་སླར་ཡང་གཞོན་ནུ་ལྐུགས་འཕྱེ་རྒྱལ་པོ་ལ་ཕུལ་ནས་ལྷ་གཞོན་ནུ་འདིས་
[255a.3]ནི་འདི་སྐད་ཀྱི་ཚིག་སྨྲས་སོ། །རྒྱལ་པོ་ཚངས་སྦྱིན་གྱིས་ཡང་གཞོན་ནུ་པང་དུ་བླངས་ནས་འདི་སྐད་ཅེས་སྨྲས་སོ། །སུ་ཞིག་གསད། སུ་ཞིག་གཏག །སུ་ཞིག་སྲོག་དང་དབྲལ། སུ་ལ་ཅི་ཞིག་སྦྱིན། དེ་སྐད་ཅེས་སྨྲས་ན་གཞོན་ནུ་ལྐུགས་འཕྱེ་ཅང་མི་སྨྲའོ། །ཡང་རྒྱལ་པོ་ཚངས་
[255a.4]སྦྱིན་གྱིས་གཤེད་མ་པ་རྣམས་ལ་སྨྲས་པ། ངས་གཞོན་ནུ་ཡོངས་སུ་སྤངས་སོ། །ལྷ་བཀའ་བཞིན་འཚལ་ཞེས་གཤེད་མ་པའི་མི་རྣམས་ཀྱིས་སླར་ཡང་གཞོན་ནུ་ཞ་བོ་ལྐུགས་པ་ཤིང་རྟར་བཅུག་ནས། བཱ་རཱ་ཎ་སཱིའི་དབུས་ཐོག་ཐག་དྲངས་པ་དང་། གཞོན་ནུ་ལྐུགས་འཕྱེས་འབྲས་ཀྱི་
[255a.5]ཕུང་པོ་ཆེན་པོ་ཞིག་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །འབྲས་ཀྱི་ཕུང་པོ་ཆེན་པོ་འདི་གལ་ཏེ་དང་པོ་ཉིད་ནས་མ་ཟོས་དང་དྲུང་ཟུག་པར་འགྱུར་བ་ཞིག །གཤེད་མ་པ་རྣམས་ཀྱིས་སླར་ཡང་གཞོན་ནུ་ཞ་བོ་ལྐུགས་པ་རྒྱལ་པོ་ལ་ཕུལ་ནས་ལྷ་གཞོན་ནུ་འདིས་ནི་འདི་
[255a.6]སྐད་ཀྱི་ཚིག་སྨྲས་སོ། །སླར་ཡང་རྒྱལ་པོ་ཚངས་སྦྱིན་གྱིས་གཞོན་ནུ་ལྐུགས་འཕྱེ་པང་དུ་བླངས་ནས་འདི་སྐད་ཅེས་སྨྲས་སོ། །སུ་ཞིག་གསད། སུ་ཞིག་གཏག །སུ་ཞིག་སྲོག་དང་དབྲལ། སུ་ལ་ཅི་ཞིག་སྦྱིན། དེ་སྐད་ཅེས་སྨྲས་ན་གཞོན་ནུ་ལྐུགས་འཕྱེ་ཅང་མི་སྨྲའོ། །ཡང་
[255a.7]རྒྱལ་པོ་ཚངས་སྦྱིན་གྱིས་གཤེད་མ་པ་རྣམས་ལ་སྨྲས་པ། ཤེས་ལྡན་དག་ངས་གཞོན་ནུ་ཡོངས་སུ་སྤངས་ཀྱིས་དེང་ལ་མྱུར་དུ་གཞོན་ནུ་ཚལ་གྱི་ནང་དུ་དོང་རྐོས་ཏེ་ཆུག་ཤིག །ལྷ་བཀའ་བཞིན་འཚལ་ཞེས་གཤེད་མ་པའི་མི་རྣམས་ཀྱིས་གཞོན་ནུ་ལྐུགས་འཕྱེ་ཤིང་རྟར་བཅུག་ནས་དུར་
[255b]
[255b.1]ཁྲོད་ཆེན་པོ་གང་ན་བ་དེར་སོང་སྟེ་ཕྱིན་པ་དང་དེར་བརྐོ་བར་བརྩམས་སོ། །དེ་ནས་གཞོན་ནུ་ལྐུགས་འཕྱེས་ཚིགས་སུ་བཅད་དེ་སྨྲས་པ། ཁ་ལོ་སྒྱུར་ཁྱོད་ཅི་ཡི་ཕྱིར། །དོང་ནི་མྱུར་དུ་རྐོ་བྱེད་པའི། །དོང་དེ་ཅི་བྱ་ཞེས་དྲི་ཡིས། །མྱུར་དུ་ང་ལ་སྨྲ་བར་གྱིས། །ཁ་ལོ་སྒྱུར་བས་སྨྲས་པ། 
[255b.2]རྒྱལ་པོའི་སྲས་པོ་བཙས་པ་ནི། །ཞ་བོ་ལྐུགས་པ་སྨྲ་མི་ཤེས། །དེས་འདི་ཚལ་ཁྲོད་མྱུར་དུ་ནི། །དོང་རྐོས་ཆུག་ཅེས་བཀའ་སྩལ་ཏོ། །དེ་ནས་གཞོན་ནུ་ལྐུགས་འཕྱེ་འདི་སྙམ་དུ་སེམས་ཏེ། འདི་དག་ནི་གདུག་པ། ལག་དམར་བ། གསོད་པ་དང་། གཅོད་པ་ལ་ཆགས་པ། 
[255b.3]གཞན་གྱི་སྲོག་འཕྲོག་པ། ཕ་རོལ་གྱི་སྲོག་གཅོད་པས་འཚོ་བར་བྱེད་པ་ཡིན་ནོ་སྙམ་ནས། དེ་འཇིགས་ཤིང་བརྒྱ་ལ་ན་འདི་དག་གིས་བདག་གསད་པར་འགྱུར་རོ། །སྙམ་དུ་རིག་ནས་གཤེད་མ་པ་རྣམས་ལ་སྨྲས་པ། ལྷས་གལ་ཏེ་བདག་ལ་མཆོག་ཅིག་གནང་ན་བདག་རྐང་གིས་གྲོང་
[255b.4]ཁྱེར་དུ་འཇུག་ཅིང་ཚིག་ཀྱང་སྨྲའོ། །གཤེད་མ་པའི་མི་རྣམས་ཀྱིས་རྒྱལ་པོའི་དྲུང་དུ་སོང་ནས་རྒྱས་པར་སྨྲས་པ་དང་། རྒྱལ་པོས་སྨྲས་པ། གལ་ཏེ་གཞོན་ནུ་རྒྱལ་སྲིད་འདོད་ན་ཡང་ངས་དེ་ཡང་གཞོན་ནུ་ལ་སྦྱིན་བར་བྱའོ། །དེ་ནས་རྒྱལ་པོ་ཚངས་སྦྱིན་ཡིད་དགའ་ཞིང་། ཡིད་
[255b.5]དགའ་ནས། བློན་པོ་རྣམས་ལ་བསྒོ་བ། ཤེས་ལྡན་དག་དེང་ལ་གྲོང་ཁྱེར་ཐམས་ཅད་རྡོ་བ་དང་། གསེག་མ་དང་། གྱོ་མོ་རྣམས་མྱུར་དུ་སོལ་ལ་པོག་གི་དུད་པ་དང་ཕྱེ་མས་འཁྲིགས་པར་བྱོས་ཏེ་རྒྱལ་མཚན་དང་བ་དན་བསྒྲེང་ལ། མེ་ཏོག་སྣ་ཚོགས་ཀྱི་སིལ་མ་ཁྲོམ་ཤིག་ཅེས་
[255b.6]བསྒོའོ། །ས་བདག་རྣམས་ནི་ཚིག་གིས་འགྲུབ་ལ། ལྷ་རྣམས་དང་། རྣལ་འབྱོར་པ་རྣམས་ནི་སེམས་བསྐྱེད་མ་ཐག་ཏུ་ཐམས་ཅད་འགྲུབ་ཅེས་བྱ་བས་ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་རྒྱལ་པོ་ལས་མཉན་ནས་གྲོང་ཁྱེར་ཐམས་ཅད་རྡོ་བ་དང་། གསེག་མ་དང་། 
[255b.7]གྱོ་མོ་རྣམས་བསལ་ཅིང་། པོག་གི་དུད་པ་དང་ཕྱེ་མས་འཁྲིགས་པར་བྱས་ནས་རྒྱལ་མཚན་དང་བ་དན་བསྒྲེང་སྟེ། མེ་ཏོག་སྣ་ཚོགས་ཀྱི་སིལ་མ་བཀྲམ་མོ། །གཞོན་ནུ་ལྐུགས་འཕྱེ་རྐང་པས་གྲོང་ཁྱེར་དུ་འཇུག་པ་ན་ཡ་མཚན་སྐྱེས་པའི་སྲོག་ཆགས་བརྒྱ་སྟོང་ཕྲག་དུ་མ་དག་
[256a]
[256a.1]ཀྱང་འདུས་སོ། །དེ་ནས་གཞོན་ནུ་ལྐུགས་འཕྱེས་རྐང་གིས་གྲོང་ཁྱེར་དུ་ཞུགས་ནས་རྒྱལ་པོ་ཚངས་སྦྱིན་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ཚངས་སྦྱིན་གྱི་རྐང་པ་གཉིས་ལ་གཏུགས་ནས། དེའི་ཚེ་ཚིགས་སུ་བཅད་དེ་སྨྲས་པ། མི་དབང་བདག་ནི་ལྐུགས་འཕྱེ་དང་། །
[256a.2]བླུན་པོ་བློ་མི་ལྡན་མ་ལགས། །རྣམ་པར་གསལ་བར་བགྱིད་པ་ཡི། །ཚིག་གིས་གསལ་བར་བགྱིད་པ་ལགས། །མི་དབང་བདག་ནི་ལྐུགས་འཕྱེ་དང་། །བླུན་པོ་བློ་མི་ལྡན་མ་ལགས། །དབང་པོ་རྣམས་ནི་ཚང་བ་དང་། །གསལ་བ་དག་དང་ལྡན་པ་ལགས། །རྒྱལ་པོས་
[256a.3]སྨྲས་པ། བུ་ཅིའི་ཕྱིར་ཚིག་མི་འབྱིན་ཅིང་རྐང་གིས་མི་འགྲོ། ལྷ་དེའི་སླད་ནས་གསོན་ཅིག །བདག་གིས་སྔོན་གྱི་ཚེ་རབས་དྲན། །ལོ་ནི་དྲུག་བཅུའི་བར་དག་ཏུ། །མི་ཡི་ནང་དུ་རིགས་བརྒྱུད་པའི། །རྒྱལ་ཚབ་བདག་གིས་བགྱིས་པ་གང་། །ལོ་ནི་དྲུག་ཁྲིའི་བར་དག་
[256a.4]ཏུ། །དམྱལ་བའི་ནང་དུ་མི་བཟད་སྨིན། །དམྱལ་བའི་སྡུག་བསྔལ་མི་བཟད་པ། །དྲག་པོ་འཇིགས་བྱེད་དེ་དྲན་ནས། །དམྱལ་བར་ཡང་མཆི་མི་རུང་བས། །རྒྱལ་སྲིད་ལ་ནི་མངོན་མི་དགའ། །ཡབ་གཅིག་གནང་བར་མཛོད་ཅིག་དང་། །ད་ནི་རབ་ཏུ་དབྱུང་བར་བགྱི། །
[256a.5]རྒྱལ་པོས་སྨྲས་པ། བུ་དྲང་སྲོང་རྣམས་ཀྱིས་གང་དཀའ་ཐུབ་ཅུང་ཟད་ཅི་བྱས་པ་དང་། མཆོད་སྦྱིན་དང་སྦྱིན་སྲེག་ཅི་བྱས་པ་དེ་དག་ཐམས་ཅད་ནི་རྒྱལ་སྲིད་ཀྱི་ཕྱིར་ཡིན་ན་ཁྱོད་ཅིའི་ཕྱིར་རྒྱལ་སྲིད་ལག་མཐིལ་དུ་འོངས་པ་སྤངས་ཏེ་རབ་ཏུ་འབྱུང་། དེ་ནས་གཞོན་ནུ་ལྐུགས་འཕྱེས་དེའི་
[256a.6]ཚེ་ཚིགས་སུ་བཅད་དེ་སྨྲས་པ། ཀིམ་པའི་འབྲས་བུ་འདྲ་བ་ཡི། །འདོད་པ་རྣམས་ལ་སྤྱོད་མི་འཚལ། །བདུད་རྩིའི་འབྲས་བུའི་རོ་ལྟ་བུའི། །ཚངས་པར་སྤྱོད་པ་སྤྱད་པར་བགྱི། །རྒྱལ་པོས་སྨྲས་པ། བུ་བདེ་བ་གང་ཅི་ཉམས་སུ་མྱོང་བ་དེ་ཐམས་ཅད་རྒྱལ་སྲིད་ཀྱི་ཡིན་ན། ཅིའི་
[256a.7]ཕྱིར་ཁྱོད་རྒྱལ་སྲིད་ཀྱི་བདེ་བ་སྤངས་ཏེ་རབ་ཏུ་འབྱུང་། གཞོན་ནུ་ལྐུགས་འཕྱེས་དེའི་ཚེ་ཚིགས་སུ་བཅད་དེ་སྨྲས་པ། གང་ལས་སྡུག་བསྔལ་རབ་འབྱུང་བའི། །བདེ་དེ་བདེའོ་སྙམ་མི་བགྱིད། །གང་ལས་བདེ་བ་རབ་སྐྱེ་བའི། །སྡུག་བསྔལ་སྡུག་བསྔལ་སྙམ་མི་བགྱིད། །ཡབ་
[256b]
[256b.1]གཅིག་བདག་ལ་གནང་བར་མཛོད། །དཀའ་ཐུབ་ནགས་སུ་མཆི་བར་བགྱི། །རྒྱལ་པོས་སྨྲས་པ། བུ་རེ་ཞིག་ཁང་བཟངས་ཀྱི་གཞི་པོག་གི་དུད་པ་དང་ཕྱེ་མས་འཁྲིགས་པ་དང་། མེ་ཏོག་སྣ་ཚོགས་བཀྲམ་པར་མལ་འཇམ་པོ་སྟེང་གཡོགས་བཟང་པོ་ཅན་བཤམས་ལ་གང་ནས་ཀྱང་
[256b.2]འཇིགས་པ་མེད་པར་ནི་ཉལ། རོལ་མོའི་སྒྲ་སྙན་པས་ནི་སད། གོས་འཇམ་པོ་ནི་བགོ། ཟས་ཞིམ་པོ་ནི་ཟ། བཏུང་བ་ཞིམ་པོ་ནི་བཏུང་བར་བྱའོ། །དགོན་པར་ནི་རབ་ཏུ་བྱུང་བས་རྟག་ཏུ་ཤིང་དྲུང་དུ་རྩྭའི་གདིང་བ་དང་། ལོ་མའི་གདིང་བ་ལ་འཇིགས་ཤིང་བག་ཚ་བའི་སེམས་ཀྱིས་
[256b.3]གཅན་གཟན་གདུག་པ་རྣམས་དང་ལྷན་ཅིག་ཉལ། ཅེ་སྤྱང་གི་སྒྲས་ནི་སད། གཡང་གཞི་དང་། ཤིང་ཤུན་གྱི་གོས་ནི་གྱོན། རྩ་བ་དང་། འབྲས་བུ་ནི་ཟ། ཆུ་དྲོན་པོ་དང་། ཆུ་རྙོག་པ་ཅན་གྱི་བཏུང་བ་ནི་བཏུང་དགོས་ན་ཁྱོད་ཅིའི་ཕྱིར་རྒྱལ་སྲིད་སྤངས་ཏེ་རབ་ཏུ་འབྱུང་། དེ་
[256b.4]ནས་གཞོན་ནུ་ལྐུགས་འཕྱེས་དེའི་ཚེ་ཚིགས་སུ་བཅད་དེ་སྨྲས་པ། ནགས་ན་ཤིང་ཤུན་གཡང་གཞི་གྱོན་ཞིང་འབྲས་བུ་ཟ། །གཅན་གཟན་གདུག་པ་རྣམས་དང་ལྷན་ཅིག་འདུག་པ་བླའི། །མཁས་པ་འཇིག་རྟེན་ཕ་རོལ་དག་གིས་འཇིགས་པ་ཡིས། །རྒྱལ་སྲིད་ཕྱིར་ནི་གསོད་དང་
[256b.5]རྡེག་དང་འཆིང་མི་རུང་། །ཡབ་གཅིག་བདག་ལ་གནང་བར་མཛོད། །དཀའ་ཐུབ་ནགས་སུ་མཆི་བར་བགྱི། །རྒྱལ་པོས་སྨྲས་པ། བུ་རེ་ཞིག་ངའི་ཐེ་ཚོམ་གསུམ་པོ་འདི་དག་ཆོད་ཅིག་དང་དེའི་འོག་ཏུ་ཁྱོད་རབ་ཏུ་འབྱུང་བ་མི་དཀའ་བར་འགྱུར་རོ། །གང་ཁྱོད་ཀྱིས་བཱ་རཱ་ཎ་
[256b.6]སཱིའི་འབྱོར་ཅིང་རྒྱས་པ་མཐོང་ནས། བཱ་རཱ་ཎ་སཱི་འདི་ཅི་སྟོང་པ་ཡིན་ནམ། འོན་ཏེ་གནས་པ་ཞིག་ཡོད་ཅེས་སྨྲས་པ། དེ་ཁྱོད་ཀྱིས་ཅི་ཞིག་ལས་བསམས་ཏེ་སྨྲས། ལྷ་དེའི་སླད་དུ་གསོན་ཅིག །ལྷས་བདག་ནོངས་པ་མ་མཆིས་པར་འགུམ་པར་བཀའ་སྩལ་པ། འགས་ཀྱང་
[256b.7]གཞོན་ནུ་འདི་ཅིའི་ཕྱིར་གསད་ཅེས་ཆོས་ཀྱི་ཚིག་མ་སྨྲས་པ་དེ་ལས་བསམས་ཏེ་བདག་གིས་སྨྲས་ལགས་སོ། །བཟང་ངོ་། །གང་ཁྱོད་ཀྱིས་མི་རོ་མཐོང་ནས་ཅི་འདི་ཤི་བ་ཉིད་ཤིའམ། འོན་ཏེ་གསོན་པོ་ཤི་ཞེས་སྨྲས་པ་དེ་ཅི་ལས་བསམས་ཏེ་སྨྲས། ལྷ་དེའི་སླད་དུ་
[257a]
[257a.1]གསོན་ཅིག །གང་ཞིག་ཉེས་པར་བགྱིད་པའི་ལས་བགྱིད་བགྱིད་ནས་གུམ་པ་དེ་ནི་གུམ་པ་ཉིད་གུམ་པ་ལགས་ལ་གང་ཞིག་ལེགས་པར་བགྱིད་པའི་ལས་བགྱིད་བགྱིད་པ་དེ་གུམ་པ་དེ་ནི་གསོན་པ་གུམ་པ་ལགས་པ་དེ་ལས་བསམས་ནས་བདག་གིས་སྨྲས་ལགས་སོ། །བཟང་
[257a.2]ངོ་། །གང་ཁྱོད་ཀྱིས་འབྲས་ཀྱི་ཕུང་པོ་ཆེན་པོ་མཐོང་ནས། འབྲས་ཀྱི་ཕུང་པོ་ཆེན་པོ་འདི་དང་པོ་ཉིད་ནས་མ་ཟོས་དང་དྲུང་ཟུག་པར་འགྱུར་བ་ཞིག་ཅེས་སྨྲས་པ་དེ་ཅི་ལས་བསམས་ཏེ་སྨྲས། ལྷ་དེའི་སླད་དུ་གསོན་ཅིག །ཞིང་པ་འདི་རྣམས་ཀྱིས་འབྲས་བུན་བླངས་ཏེ་འཚལ་ནས་ལས་
[257a.3]བགྱིད་ཅིང་། དེ་དག་ལོ་ཐོག་སྨིན་ནས་འབྲས་ཀྱི་ཕུང་པོ་ཆེན་པོ་བཅེར་ནས་བུ་ལོན་པ་རྣམས་ལ་འཇལ་ཏེ། དེ་ལྟར་ན་དེ་དག་གི་དྲུང་དེ་ནི་སྔ་ནས་འཚལ་བ་ཉིད་ལགས་སོ། །དེ་བཞིན་དུ་དགེ་བ་བཅུའི་ལས་ཀྱི་ལམ་གྱིས་མི་ཉིད་ཐོབ་ལ་དེ་ཐོབ་ནས་དགེ་བའི་ལས་ཀྱི་ལམ་མི་སོགས་ན་དེ་ལྟ་ན་དེའི་
[257a.4]སྔོན་གྱི་དགེ་བ་དེ་རྒྱུན་ཆད་པར་འགྱུར་རོ། །དགེ་བའི་རྩ་བ་དེ་རྒྱུན་ཆད་ན་བདེ་འགྲོ་ལས་ཉམས་ཤིང་ངན་འགྲོར་གནས་པར་འགྱུར་བ་དེ་ལས་བསམས་ནས་བདག་གིས་སྨྲས་ལགས་སོ། །དེ་ནས་རྒྱལ་པོས་བུའི་ཚིག་ཐོས་ནས་མཆི་མས་བརྣངས་བཞིན་བུ་ལ་འཁྱུད་དེ་སྨྲས་པ། བརྟུལ་
[257a.5]ཞུགས་ངེས་ལོང་རང་གི་ཆོས་སྤྱོད་ཅིག །བདག་ཀྱང་ཁྱོད་ཀྱི་སློབ་མར་ཁས་བླང་ངོ་། །དེ་ནས་རྒྱལ་པོ་ཚངས་སྦྱིན་གྱིས་བློན་པོ་རྣམས་ལ་སྨྲས་པ། ཤེས་ལྡན་དག་གལ་ཏེ་གཞོན་ནུ་ལྐུགས་འཕྱེ་རབ་ཏུ་མ་བྱུང་ན་ཅིར་འགྱུར། ལྷ་རྒྱལ་པོར་འགྱུར་རོ། །ཁྱོད་ཅག་གི་བུ་རྣམས་
[257a.6]ཅིར་འགྱུར། ལྷ་དེའི་གཡོག་ཏུ་འགྱུར་རོ། །དེ་རབ་ཏུ་འབྱུང་ན་ཁྱེད་ཅག་གི་བུ་རྣམས་ཅིའི་ཕྱིར་རབ་ཏུ་མི་འབྱུང་། ལྷ་བཀའ་ཅི་སྩལ་དུ་བས་སོ། །དེའི་ཚེ་བཱ་རཱ་ཎ་སཱི་དང་ཧ་ཅང་ཡང་མི་རིང་བའི་བསྟི་གནས་ཞིག་ཡོད་དེ། དེ་ན་དྲང་སྲོང་བྱམས་པའི་བདག་ཉིད་སྙིང་རྗེ་ཅན་
[257a.7]སྙིང་བརྩེ་བ། སེམས་ཅན་ཐམས་ཅད་ལའོ་བྱམས་པ་ཞིག་གནས་སོ། །དེ་ནས་གཞོན་ནུ་ལྐུགས་འཕྱེ་འཁོར་ལྔ་བརྒྱ་དང་འབྱོར་པ་ཆེན་པོས་དྲང་སྲོང་དེ་ལས་རབ་ཏུ་བྱུང་ནས་དེས་དེ་ལ་གདམས་ངག་བྱིན་ཏེ། དེས་འབད་པ་དང་། བརྩལ་བ་དང་། བརྩོན་འགྲུས་དྲག་པོས་མངོན་
[257b]
[257b.1]པར་ཤེས་པ་ལྔ་མངོན་སུམ་དུ་བྱས་སོ། །དེ་ནས་དུས་གཞན་ཞིག་ན་དྲང་སྲོང་དེ་དུས་ཀྱི་ཆོས་དང་ལྡན་པར་གྱུར་ནས་གཞོན་ནུ་ལྐུགས་འཕྱེས་དྲང་སྲོང་དེའི་རོ་དྲི་སྣ་ཚོགས་ཀྱི་ཤིང་ཕུང་པོར་སྤུངས་ནས། བསྲེགས་ཏེ་མཆོད་པ་དང་བཀུར་སྟི་ཆེར་བྱས་སོ། །གཞོན་ནུ་ལྐུགས་འཕྱེས་བྲམ་
[257b.2]ཟེའི་ཁྱེའུ་ལྔ་བརྒྱ་པོ་དེ་རྣམས་ལ་གདམས་ངག་བྱིན་ནས། དེ་རྣམས་ཀྱིས་འབད་པ་དང་། བརྩལ་བ་དང་། བརྩོན་འགྲུས་དྲག་པོས་མངོན་པར་ཤེས་པ་ལྔ་མངོན་སུམ་དུ་བྱས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་
[257b.3]ཚེ་དེའི་དུས་ཀྱི་གཞོན་ནུ་ལྐུགས་འཕྱེ་རྒྱལ་སྲིད་ལག་མཐིལ་དུ་འོངས་པ་ཡོངས་སུ་སྤངས་ཏེ། བྲམ་ཟེའི་ཁྱེའུ་ལྔ་བརྒྱ་དང་མངོན་པར་ཤེས་པ་ལྔ་མངོན་སུམ་དུ་བྱས་པ་གང་ཡིན་པ་དེ་ནི་ང་ཉིད་ཡིན་ནོ། །རྒྱལ་པོ་ཆེན་པོ་ངས་སེམས་ཅན་ཐམས་ཅད་ལ་ཕན་པ་བྱས་པ་དང་། རྒྱལ་སྲིད་
[257b.4]སྤངས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་ལ་ཕན་པ་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་
[257b.5]པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་རི་དགས་དང་བྱའི་ཚོགས་མེའི་འཇིགས་པ་ལས་ཐར་པར་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་ནགས་ཚལ་སྟུག་པོ་རི་དང་ཆུ་དང་། རྩྭ་སྔོན་པོ་
[257b.6]དང་། གེལ་པ་དང་། ཤིང་སཱ་ལ་དང་པ་ལ་ཤ་རྣམས་ཀྱིས་མཛེས་པར་བྱས་པ་ཞིག་གི་ཚལ་གསེབ་ན་བྱའི་ཚོགས་ཆེན་པོ་ཞིག་གནས་སོ། །ཚལ་སྟུག་པོ་དེ་ན་ཡང་ཤིང་གཉིས་ཕན་ཚུན་འདྲུད་པས་མེ་བྱུང་བར་གྱུར་ཏོ། །དེ་ན་བྱའི་ཚོགས་གང་དག་འཕུར་ནུས་པ་
[257b.7]དེ་དག་ནི་དོང་ངོ་། །འཕུར་མི་ནུས་པ་གང་ཡིན་པ་དང་། སྒོ་ང་རྣམས་ནི་དེ་ཉིད་དུ་བོར་རོ། །དེའི་ཚེ་བྱང་ཆུབ་སེམས་དཔའ་སྲེག་པ་ཞིག་ཏུ་སྐྱེས་སོ། །བྱང་ཆུབ་སེམས་དཔས་མེ་ཆེན་པོ་སྲེག་ཅིང་རྒྱང་རིང་པོ་ཁོ་ན་ནས་འོང་བ་མཐོང་ངོ་། །མཐོང་ནས་ཀྱང་དེ་སེམས་
[258a]
[258a.1]ཅན་དེ་རྣམས་ལ་སྙིང་བརྩེ་བ་ཆེན་པོ་སྐྱེས་སོ། །དེ་ནས་བྱང་ཆུབ་སེམས་དཔའ་འདི་སྙམ་དུ་སེམས་སོ། །བདག་གིས་སེམས་ཅན་སྡུག་བསྔལ་བར་གྱུར་པ་འདི་རྣམས་ཀྱི་དོན་ལ་བརྩོན་པར་མ་བྱས་ན་བདག་གསོན་ཏེ་ཡང་ཅི་རུང་། བདག་གིས་སེམས་ཅན་རྣམས་
[258a.2]འཁོར་བ་ལས་ཇི་ལྟར་བསྒྲལ་བར་བྱ་སྙམ་དུ་བསམས་ནས། བྱང་ཆུབ་སེམས་དཔའི་འདབ་མ་ཆུས་གཤེར་བར་བྱས་ནས་མེའི་ཕུང་པོའི་སྟེང་གི་ནམ་མཁའ་ལ་འདུག་ནས་འདབ་མ་སྤྲུག་ཅིང་ཚིགས་སུ་བཅད་དེ་སྨྲས་པ། འདི་དག་འདབ་མ་ཡོད་མོད་ཀྱི། །འདི་དག་འཕུར་
[258a.3]བར་མི་ནུས་སོ། །འདི་དག་རྐང་པ་ཡོད་མོད་ཀྱི། །འདི་དག་འགྲོ་བར་མི་ནུས་སོ། །འདི་དག་ཕ་མ་འཕུར་ཏེ་དོང་། །མེ་ནི་མ་གཡོ་བར་འདུག་ཤིག །བྱམས་པ་ཤིན་ཏུ་བསྒོམས་པ་ཡི། །བདེན་པའི་ཚིག་ནི་གང་ཡིན་པ། །བདེན་པའི་ཚིག་ནི་དེ་ཡིས་སུ། །
[258a.4]མེ་ནི་མ་གཡོ་བར་འདུག་ཤིག །ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་སེམས་ཅན་ལ་ཕན་པར་བྱེད་པ་དེ་མཐོང་ངོ་། །མཐོང་ནས་ཀྱང་མི་དགའ་བར་གྱུར་ཏེ། འདིས་བདག་ཉིད་ཡོངས་སུ་བཏང་བས་དེ་རྣམས་ལ་ཕན་པ་ཅི་ཞིག་ནུས། གཞན་
[258a.5]ཡང་བསྐལ་པ་བཟང་པོའི་བྱང་ཆུབ་སེམས་དཔའ་འདི་སེམས་ཅན་རྣམས་ལ་ཕན་པ་བྱེད་པ་ལ་སྐྱོ་བར་འགྱུར་གྱིས། མ་ལ་བདག་གིས་འདིའི་གྲོགས་བྱའོ་སྙམ་ནས། ལྷ་རྣམས་ཀྱི་དབང་པོ་བརྒྱ་བྱིན་གྱིས་ཆར་ཆེན་པོ་རབ་ཏུ་ཕབ་པས་མེ་དེ་རབ་ཏུ་ཞི་བར་གྱུར་ཏེ། དེས་ན་སེམས་
[258a.6]ཅན་དེ་ཐམས་ཅད་མེའི་འཇིགས་པ་ལས་ཐར་བར་གྱུར་ཏོ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྲེག་པ་གང་ཡིན་པ་དེ་ནི་ང་ཉིད་བྱང་ཆུབ་སེམས་དཔའི་སྤྱད་པ་སྤྱོད་པ་དེ་ཡིན་ནོ། །རྒྱལ་པོ་ཆེན་པོ་དེས་ན་ངའི་བྱང་ཆུབ་སེམས་དཔའི་སྤྱོད་པས་སེམས་ཅན་ལ་
[258a.7]ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་
[258b]
[258b.1]ཡང་ངས་སེམས་ཅན་ལ་ཕན་པ་བྱས་ཏེ་བློན་པོ་ལྔ་བརྒྱ་རང་གི་ཤ་དང་ཁྲག་གིས་ཚིམ་པར་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དོ། །དེའི་བློན་པོ་ལྔ་བརྒྱ་ཙམ་ཡོད་པ་ལས་
[258b.2]ཁམས་ཀྱི་རྒྱལ་ཕྲན་རྣམས་ཀྱིས་བློན་པོ་ལྔ་བརྒྱ་པོ་དེ་རྣམས་ཁ་ཕྱུང་བའི་གླེང་གཞི་དེ་དག་རྒྱལ་པོས་ཐོས་ནས། རྒྱལ་པོ་དེ་ཡང་ཆོས་དང་ལྡན་པ་སྙིང་བརྩེ་བ་ཅན། ཆོས་འདོད་པ། སྐྱེ་བོ་ལ་འོ་བྱམས་པ། བདག་ལ་ཕན་པ་དང་། གཞན་ལ་ཕན་པར་ཞུགས་པ་ཞིག་
[258b.3]པས་དེས་བསམས་པ། འདི་དག་བསད་དེ་ཅི་རུང་སྙམ་ནས་དེས་དེ་རྣམས་སྤྱུགས་ཏེ། དེ་རྣམས་སྨྱགས་བཅད་དེ་དོང་བ་ལས་བྱེ་གླིང་ཞིག་ལ་ཕྱིན་ཏོ། །དེ་ན་དེ་རྣམས་སྐོམ་པས་ཉེན་ནས་ཕན་ཚུན་བརྟགས་ན་ཆུ་གང་ན་ཡང་མ་མཐོང་ནས། དེ་རྣམས་ཀྱིས་མགྲིན་གཅིག་ཏུ་སྒྲ་
[258b.4]ཕྱུང་བ་དང་། དེའི་ཚེ་བྱང་ཆུབ་སེམས་དཔའ་གླང་པོ་ཆེ་རྣམས་ཀྱི་ནང་དུ་ཡན་ལག་བདུན་ལེགས་པར་གནས་པ་གླང་པོ་ཆེ་ས་སྲུང་གི་བུའི་ཤ་ཚུགས་ལྟ་བུ་ཞིག་ཏུ་སྐྱེས་པ་དེའི་བསོད་ནམས་ཀྱི་མཐུས་རི་སུལ་དག་མེ་ཏོག་དང་། འབྲས་བུ་ཕུན་སུམ་ཚོགས་ཤིང་རྫིང་དང་། མཚེའུ་དང་། 
[258b.5]ཆུ་འབབ་པ་དང་ལྡན་ནོ། །གླང་པོ་ཆེའི་གཙོ་བོ་དེས་ཐག་རིང་པོ་ན་གནས་བཞིན་དུ་ཚོར་ནས་དེས་སྣ་ཆུས་བཀང་ནས་བརྒྱུགས་ཏེ། དེས་བློན་པོ་དེ་རྣམས་ཀྱི་དྲུང་དུ་ཕྱིན་པ་དང་དབུགས་ཕྱུང་ནས་ཆུས་དེ་རྣམས་ཀྱི་ཁ་བཤལ་ཏེ་རྒྱབ་ཏུ་ཞོན་ནས་རི་སུལ་དེར་བཙུད་དེ། འབྲས་བུ་
[258b.6]དང་། རྩ་བ་དང་། ཆུས་ཚིམ་པར་བྱས་ཤིང་ལམ་གྱིས་དུབ་པ་བསལ་ནས། དེ་ནས་དེས་དེ་རྣམས་ལ་སྨྲས་པ། རི་སུལ་འདིའི་ཕ་རོལ་ངོས་ན་གླང་པོ་ཆེའི་གཙོ་བོའི་རོ་ཞིག་ཡོད་ཀྱིས། དེའི་རྒྱུ་ལྟོ་ཁྲུས་ཏེ་ཆུས་ཁོང་ལ་རྩ་བ་དང་། འབྲས་བུ་དག་བསྡུས་ཏེ་དེང་ཤིག་
[258b.7]དང་། དེ་ལྟར་ན་འབྲོག་འདི་རྟོལ་བར་འགྱུར་རོ། །དེ་སྐད་ཅེས་བསྟན་ནས་དེ་ནས་གླང་པོ་ཆེའི་གཙོ་བོ་དེ་རི་དེ་ལ་འཛེགས་ནས་སེམས་བསྐྱེད་སྨོན་ལམ་བཏབ་པ། ཇི་ལྟར་བདག་གིས་སྡུག་བསྔལ་ཉམ་ང་བ་འདི་ལས་ཡོངས་སུ་བསྐྱབ་པ་དང་། འབྲོག་འདི་ལས་རྟོལ་
[259a]
[259a.1]བའི་ཐབས་བསྟན་པ་དང་། འདི་དག་གི་དོན་དུ་རང་གི་སྲོག་ཕངས་པ་ཡོངས་སུ་བཏང་བ་དེ་བཞིན་དུ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་བདག་གིས་འདི་དག་ཉིད་འཁོར་བའི་དགོན་པ་ལས་སྒྲོལ་བར་
[259a.2]གྱུར་ཅིག །ཅེས་སྨྲས་ནས་གླང་པོ་ཆེ་དེས་ལག་པ་གཉིས་ཀྱིས་སྣ་བརྫེས་ནས་བདག་ཉིད་རི་དེའི་ཁ་ནས་མཆོངས་པ་དང་། གླང་པོ་ཆེའི་གཙོ་བོ་ལུས་ཆེན་པོ་ལྷུང་མ་ཐག་ཏུ་མོད་ལ་ཤི་བར་གྱུར་ཏོ། །བློན་པོ་དེ་རྣམས་ཀྱིས་བཙལ་བ་ན་མཐོང་སྟེ་དེ་རྣམས་གནས་དེར་སོང་ནས། 
[259a.3]དེ་རྣམས་ཀྱིས་གླང་པོ་ཆེ་གཙོ་བོ་དེ་མཐོང་བ་དང་། གཅིག་ལ་གཅིག་སྨྲས་པ། གླང་པོ་ཆེའི་གཙོ་བོ་གང་གིས་བདག་ཅག་གི་སྲོག་བྱིན་པ་དེ་ནི་ཡང་འདི་ཡིན་ཏེ། གལ་ཏེ་དེའི་སྟེང་དུ་ལག་ལ་བཞག་ན་ཇི་ལྟར་བདག་ཅག་གི་ལག་པ་ས་ལ་ལྷུང་བར་མི་འགྱུར། དེ་ནས་གནས་གཙང་
[259a.4]མའི་ལྷ་རྣམས་ཀྱིས་བདག་ཉིད་ཆེན་པོ་འདིས་གང་གི་དོན་དུ་སྲོག་ཡོངས་སུ་བཏང་བའི་ཡིད་ལ་རེ་བ་ཡོངས་སུ་རྫོགས་པར་གྱིས་ཤིག་ཅེས་སྒྲ་ཕྱུང་ངོ་། །དེ་ནས་བློན་པོ་དེ་རྣམས་ཀྱིས་གླང་པོ་ཆེ་གཙོ་བོ་དེའི་རྒྱུ་ལྟོ་ཕྱུང་ནས་བཀྲུས་ཏེ་ཆུས་བཀང་ནས་རྩ་བ་དང་འབྲས་བུ་རྣམས་ཁྱེར་ནས་
[259a.5]གླང་པོ་ཆེ་གཙོ་བོ་དེའི་རོ་ལ་མཆོད་པ་བྱས་ཏེ་འབྲོག་དེ་རྟོལ་ནས་ཕྱིས་སྨོན་ལམ་བཏབ་པ། ཇི་ལྟར་བདག་ཉིད་ཆེན་པོ་འདིས། བདག་ཅག་རྣམས་རྗེས་སུ་གཟུང་བའི་ཕྱིར་རང་གི་སྲོག་ཡོངས་སུ་བཏང་བ་དང་། བདག་ཅག་འབྲོག་འདི་ལས་ཡོངས་སུ་བསྐྱབས་པ་དེ་བཞིན་
[259a.6]དུ་བདག་ཉིད་ཆེན་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་བདག་ཅག་འཁོར་བའི་འབྲོག་ཆེན་པོ་ལས་ཡོངས་སུ་ཐར་བར་བྱེད་པར་གྱུར་ཅིག་ཅེས་བྱས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་
[259a.7]ཇི་སྙམ་དུ་སེམས། དེའི་ཚེ་དེའི་དུས་ཀྱི་གླང་པོ་ཆེ་གཙོ་བོ་གང་ཡིན་པ་དེ་ནི་ང་ཉིད་ཡིན་ནོ། །རྒྱལ་པོ་ཆེན་པོ་ངས་བདག་ཉིད་ཡོངས་སུ་བཏང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་བདག་ཉིད་
[259b]
[259b.1]ཡོངས་སུ་བཏང་བ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྲོག་ཆགས་སྟོང་ཕྲག་མང་པོ་ལ་རང་གི་ཤས་
[259b.2]ཚིམ་པར་བྱས་ཀྱང་ངའི་སེམས་ཉམས་པ་མེད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་ཀླུ་གཞོན་ནུ་ཙམ་པ་སྐྱེས་ཞེས་བྱ་བ་དད་པ་བཟང་བ། དགེ་བའི་བསམ་པ་ཅན་དེ་ཚེས་བརྒྱད་དང་བཅུ་བཞི་ལ་གནས་ནས་བྱུང་ནས་ཡན་ལག་བརྒྱད་དང་ལྡན་
[259b.3]པའི་གསོ་སྦྱོང་བླངས་ཏེ་གནས་གསལ་བར་ལུས་ཆེན་པོར་བྱས་ནས་ལུས་བཏང་སྟེ་གནས་ཤིང་འཇིག་རྟེན་ན་འགྲོ་བ་དང་གནས་པ་ལ་ཅུང་ཟད་ཀྱང་གནོད་པ་མི་བྱེད་དོ། །ལོ་ཉེས་བྱུང་ནས་ལས་ལ་མི་ལྟ་བའི་མི་གནག་རྫི་དང་། ཕྱུགས་རྫི་དང་། ཤིང་ཐུན་དང་། ལམ་གྱིས་འཚོ་བ་
[259b.4]དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་ལས་བཅད་ཅིང་བཅད་ཅིང་བཟའ་བར་བརྩམས་ཏེ། དེ་ནས་ངས་དུས་མང་པོར་རང་གི་ཤས་ཚིམ་པར་བྱས་ན་ཡང་ངའི་སེམས་མ་ཉམས་སོ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཀླུ་གཞོན་ནུ་
[259b.5]ཙམ་པ་སྐྱེས་གང་ཡིན་པ་དེ་ནི་ང་ཉིད་ཡིན་ནོ། །རྒྱལ་པོ་ཆེན་པོ་ངས་རང་གི་ཤ་ཡོངས་སུ་བཏང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། 
[259b.6]རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པར་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་མཚོ་ཆེན་པོ་མ་དྲོས་པ་ན་ངང་པ་རྣམས་
[259b.7]ཀྱི་སྡེ་དཔོན་ཡུལ་འཁོར་སྐྱོང་ཞེས་བྱ་བ་ཞིག་བྱུང་བར་གྱུར་ཏོ། །དེ་ལ་བུ་གཉིས་ཡོད་དེ། གང་བ་དང་། བཞིན་རྒྱས་ཞེས་བྱ་སྟེ། ཕུ་བོ་ནི་གང་བའོ། །ནུ་བོ་ནི་བཞིན་རྒྱས་སོ། །གང་བ་ནི་གཏུམ་པ། གཟུ་ལུམས་ཅན། བརླང་བ་ཞིག་པས་རྒྱུན་ཁོ་ནར་ངང་པ་
[260a]
[260a.1]རྣམས་ལ་སྡིགས་པར་བྱེད་དེ། ཁ་ཅིག་ལ་སྒྲོ་འབྱིན། ཁ་(ཅག་,ཅིག་)ལ་ནི་སྡེར་མོས་རྨ་འབྱིན་ཏེ། དེ་ལྟ་བུ་དང་། གནོད་པ་གཞན་ཡང་བརྒྱ་ཕྲག་དག་བྱས་ནས་ངང་པ་རྣམས་ངང་པའི་སྡེ་དཔོན་ཡུལ་འཁོར་སྐྱོང་གི་དྲུང་དུ་སོང་ནས་ཉི་མ་རེ་རེ་ཞིང་ཡང་གོ་བར་བྱེད་པ་
[260a.2]དང་། དེས་བསམས་པ། གང་བ་ནི་གཏུམ་པ། གཟུ་ལུམས་ཅན། བརླང་བ་ཡིན་ཏེ། གལ་ཏེ་འདི་རྒྱལ་ཚབ་ཏུ་བཅུག་ན་བདག་འདས་པ་དང་འདིས་ངང་པའི་ཁྱུ་བཤིག་པར་འགྱུར་གྱིས་དེ་ལ་ཐབས་ཞིག་བཤམ་པར་བྱའོ་སྙམ་ནས། དེས་གང་བ་དང་། བཞིན་རྒྱས་
[260a.3]གཉིག་བཀུག་སྟེ་སྨྲས་པ། འབབ་ཆུའི་དངོ་དང་། མཚོ་དང་། མཚེའུ་རྣམས་བལྟས་ཏེ་ངའི་དྲུང་དུ་ཐོག་མར་སུ་འོངས་པ་དེ་ངས་ངང་པ་རྣམས་ཀྱི་སྡེ་དཔོན་དུ་གཞུག་གོ། །དེ་གཉིས་ཕན་ཚུན་འགྲན་པས་འཁོར་ལྔ་བརྒྱ་ལྔ་བརྒྱ་དང་དོང་བ་ལས་དེ་གཉིས་ཀྱིས་འབབ་ཆུའི་དངོ་
[260a.4]དང་། མཚོ་དང་། མཚེའུ་རྣམས་ཕན་ཚུན་དུ་བལྟས་ནས་དེ་གཉིས་རིམ་གྱིས་བཱ་རཱ་ཎ་སཱིའི་གྲོང་ཁྱེར་དུ་ཕྱིན་ཏོ། །དེའི་ཚེ་བཱ་རཱ་ཎ་སཱིའི་གྲོང་ཁྱེར་ན་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་ཞེས་བྱ་བ་ནས་སྐྱེ་བོ་དང་མི་མང་པོས་རབ་ཏུ་གང་བ་
[260a.5]ཞེས་བྱ་བའི་བར་དུ་སྟེ། བཱ་རཱ་ཎ་སཱིའི་སྐྱེད་མོས་ཚལ་ན་དེའི་རྫིང་ཚངས་ལྡན་ཞེས་བྱ་བ་མཚོ་བས་ཁྱད་པར་དུ་འཕགས་པར་ཟབ་པ་ཞིག་ཡོད་དེ། དེ་ལས་ཆུ་ལས་སྐྱེས་པའི་མེ་ཏོག་རྣམ་པ་སྣ་ཚོགས་བསྐྱེད་ཅིང་ཕྱོགས་བཞི་འཁོར་བར་ཡང་མེ་ཏོག་དང་འབྲས་བུའི་ཤིང་སྟོང་
[260a.6]ཕྲག་དུ་མ་དག་བསྐྲུན་ནས། དེ་ཨུཏྤ ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་ཁེབས་ལ་ཤིང་རྣམ་པ་དུ་མས་སྟུག་པོར་བརྒྱན་ནས་བྱ་རྣམ་པ་མང་པོ་དག་སྐད་འབྱིན་ཏོ། །དེའི་འབྱོར་པ་དེ་མཐོང་ནས་གང་བ་ངང་པ་ལྔ་བརྒྱས་ཡོངས་སུ་བསྐོར་ཏེ་
[260a.7]བབས་ནས་ཅི་དགར་རྒྱུ་ཞིང་དེས་རྩེ་བར་བརྩམས་སོ། །བཞིན་རྒྱས་ལ་ཡང་རང་གི་ཁྱུས་སྨྲས་པ། ཁྱོད་ཀྱང་བོབས་ལ་རྩེད་མོ་མཛོད། དེས་སྨྲས་པ། རེ་ཞིག་རྒྱལ་སྲིད་ཇེ་བླངས་ལ། དེ་ནས་ཕྱིས་འོངས་ཏེ་རྩེ་བར་བྱའོ། །ཞེས་དེས་མྱུར་བ་མྱུར་བར་སོང་ནས་
[260b]
[260b.1]རྒྱལ་སྲིད་བླངས་ཏེ། དེ་ནས་ངང་པ་ལྔ་བརྒྱས་ཡོངས་སུ་བསྐོར་ནས་བཱ་རཱ་ཎ་སཱིར་ལྷགས་ཏེ་ཚངས་ལྡན་གྱི་རྫིང་དུ་བབས་ནས་རྩེ་བར་བརྩམས་ཏེ། དེ་དེ་ལྟ་བུའི་བག་ཡོད་པས་གནས་པ་སྐྱེ་བོའི་ཚོགས་ཀྱིས་མཐོང་ནས་ཡ་མཚན་སྐྱེས་ཏེ། ཨེ་མ འོ་ངང་པའི་སྡེ་དཔོན་མཆོག་
[260b.2]ཏུ་བལྟ་ན་སྡུག་པའི་གཟུགས་ཅན་གང་ནས་འདིར་འོངས། ཚངས་ལྡན་གྱི་རྫིང་གི་རྒྱན་དུ་གྱུར་ཅིང་ཆུ་ན་རྒྱུ་བའི་བྱ་ཐམས་ཅད་གཟུགས་མཛེས་པས་ཟིལ་གྱིས་མནན་ཏེ་འཇིག་རྟེན་དགའ་བ་སྐྱེད་ཅིང་ཅི་དགའ་མགུར་གནས་སོ། །དེ་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་
[260b.3]ཐམས་ཅད་ཀྱིས་ཐོས་ནས་ཚངས་ལྡན་གྱི་རྫིང་གི་མཐའ་ཡོངས་སུ་བསྐོར་ཏེ། དེ་བག་རྐྱོང་ཞིང་གནས་པ་དང་། གཟུགས་མཛེས་པ་ལ་ལྟ་ཞིང་གནས་སོ། །བློན་པོ་རྣམས་ཀྱིས་རྒྱལ་པོ་ལ་རིག་པར་བྱས་པ་ལྷ་ངང་པའི་སྡེ་དཔོན་ཞིག་ག་ཞིག་གཅིག་ནས་མཆིས་ནས་དེ་
[260b.4]ཚངས་ལྡན་གྱི་རྫིང་དུ་འཁོར་བརྒྱ་ཕྲག་དུ་མ་དང་བབས་ཏེ་ཆུ་ན་རྒྱུ་བའི་བྱ་ཐམས་ཅད་གཟུགས་མཛེས་པས་ཟིལ་གྱིས་མནན་ནས་འཇིག་རྟེན་དགའ་བ་སྐྱེད་ཅིང་བག་བརྐྱང་སྟེ་གནས་ཤིང་མཆིས་སོ། །རྒྱལ་པོས་སྨྲས་པ། ཤེས་ལྡན་དག་གལ་ཏེ་དེ་ལྟར་གྱུར་ན་བྱ་བ་རྣམས་
[260b.5]ཁུག་ཤིག །དེ་རྣམས་ཀྱིས་བཀུག་ནས་རྒྱལ་པོས་སྨྲས་པ། ཤེས་ལྡན་དག་ཚངས་ལྡན་གྱི་མཚོ་ན་བྱ་མཆོག་ཏུ་གཟུགས་མཛེས་པ་བལྟ་ན་སྡུག་པ་ངང་པའི་སྡེ་དཔོན་ཞིག་ག་ཞིག་གཅིག་ནས་འོངས་སོ་ཞེས་ཐོས་ཀྱིས། ཁྱེད་ཅག་གིས་དེ་གཅིག་པུ་མ་སྣད་པར་རྙིས་ཟུང་
[260b.6]ལ་ངའི་དྲུང་དུ་ཁྱེར་ཏེ་ཤེག་ཤིག །དེས་དེ་རྙི་མཆོག་ཏུ་འཇམ་པོས་རྨ་མ་བྱུང་བར་བཟུང་བ་དང་། དེས་ཚིགས་སུ་བཅད་དེ་སྨྲས། བདག་ནི་དམ་པོར་རྙིས་བཟུང་བས། །མི་ཡི་དབང་སོང་བྱར་མེད་ཀྱིས། །ཅི་ནས་ངང་པའི་ཁྱུ་དག་ནི། །མྱུར་དུ་མ་དྲོས་འདེང་
[260b.7]བར་གྱིས། །ངང་པ་ལྔ་བརྒྱར་གཅིག་གིས་མ་ཚང་བ་ནི་བྲོས་སོ། །དེ་ནས་གཅིག་པུ་རྙིས་བཟུང་བས་མྱ་ངན་གྱིས་ནོན་ཅིང་གནས་པ་དེ་བྱ་པ་རྣམས་ཀྱིས་མཐོང་ནས་ངོ་མཚར་སྐྱེས་ཏེ་རྒྱལ་པོས་འཇིགས་ནས། མ་སྣད་པ་དང་། མ་ཤི་བར་དེ་དག་གིས་ངང་པའི་
[261a]
[261a.1]སྡེ་དཔོན་དེ་ཁྱེར་ནས་རྒྱལ་པོའི་དྲུང་དུ་སོང་ངོ་། །ཅིག་ཤོས་དེ་ཡང་མ་བཟུང་བཞིན་དུ་ཆགས་པའི་རྙིས་བཅིངས་པས་རང་ཉིད་སོང་ངོ་། །ངང་པའི་སྡེ་དཔོན་རྒྱལ་པོ་ལ་ཕུལ་བ་དང་། རྒྱལ་པོས་སྨྲས་པ། ཤེས་ལྡན་དག་ཅིག་ཤོས་འདི་ཅི་སྟེ་ཁྱེར་ཏེ་འོངས། 
[261a.2]དེ་རྣམས་ཀྱིས་སྨྲས་པ། ལྷ་བདག་ཅག་གིས་ནི་འདི་མ་བཟུང་ན་འོན་ཀྱང་རང་ཉིད་མཆིས་ལགས་སོ། །རྒྱལ་པོ་མཆོག་ཏུ་ངོ་མཚར་དུ་གྱུར་ཏེ་དད་པ་ཆེན་པོ་སྐྱེས་སོ། །དེ་ནས་རྒྱལ་པོས་ངང་པའི་སྡེ་དཔོན་སེང་གེའི་ཁྲིའི་སྟེང་དུ་བཞག་གོ། །དེ་ནས་ངང་པའི་སྡེ་དཔོན་གྱིས་མིའི་
[261a.3]སྐད་ཀྱིས་གང་ཐོས་ནས་རྒྱལ་པོ་འཁོར་དང་བཅས་པ་དགེ་བ་བཅུའི་ལས་ཀྱི་ལམ་ལ་བཀོད་པ་དེ་ལྟ་བུའི་ཆོས་བཤད་པར་བྱས་སོ། །རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་དེང་ལ་བཱ་རཱ་ཎ་སཱིའི་གྲོང་ཁྱེར་དུ་དྲིལ་སྒྲོགས་སུ་ཆུག་ལ། ངའི་ཡུལ་ན་ཆུ་ན་རྒྱུ་
[261a.4]བའི་སྲོག་ཆགས་རྣམས་སུས་ཀྱང་མ་བསད་ཅིག །དེ་རྣམས་ཀྱིས་དྲིལ་སྒྲོགས་སུ་བཅུག་ནས་སུ་ཡང་ཆུ་ན་རྒྱུ་བའི་སྲོག་ཆགས་མ་གསོད་ཅིག །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ངང་པའི་སྡེ་
[261a.5]དཔོན་བཞིན་རྒྱས་གང་ཡིན་པ་དེ་ནི་ང་ཉིད་ཡིན་ཏེ། དེ་ན་ངས་སེམས་ཅན་དེ་སྙེད་ལ་ཕན་པ་བྱས་སོ། །རྒྱལ་པོ་ཆེན་པོ་ངས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་
[261a.6]སེམས་ཅན་ལ་ཕན་པ་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པ་
[261a.7]བྱས་ཏེ་དགེ་བ་ལ་བཙུད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་སྟོན་པ་མིག་མཛེས་ཞེས་བྱ་བ་ཕྱི་རོལ་པའི་མུ་སྟེགས་རྫུ་འཕྲུལ་དང་ལྡན་པ་འདོད་པ་རྣམས་ལས་འདོད་ཆགས་དང་བྲལ་བ་ཞིག་བྱུང་སྟེ། སྟོན་པ་མིག་མཛེས་ཀྱི་ཉན་ཐོས་བརྒྱ་ཕྲག་དུ་མ་
[261b]
[261b.1]དང་། སྟོང་ཕྲག་དུ་མ་དང་། བརྒྱ་སྟོང་ཕྲག་དུ་མ་བྱུང་ངོ་། །སྟོན་པ་མིག་མཛེས་ཉན་ཐོས་རྣམས་ལ་ཆོས་སྟོན་པ་ནི་ཤིན་ཏུ་ཟད་པར་འགྱུར་བ་མ་ཡིན། ཤིན་ཏུ་དྲི་མ་མེད་པར་འགྱུར་བ་མ་ཡིན། ཤིན་དུ་ཚངས་པར་སྤྱོད་པ་ལ་གནས་པར་འགྱུར་བ་མ་ཡིན་ཏེ། ཚངས་
[261b.2]པའི་འཇིག་རྟེན་དང་སྐལ་བ་མཉམ་པའི་བར་ཡིན་ནོ། །སྟོན་པ་མིག་མཛེས་ཀྱི་ཉན་ཐོས་ཐམས་ཅད་ཀྱི་ཐམས་ཅད་དུ་བསླབ་པ་ཡོངས་སུ་རྫོགས་པ་གང་ཡིན་པ་དེ་དག་ནི་ཚངས་པའི་གནས་པ་བཞི་བསྒོམས་ནས་འདོད་པ་རྣམས་ལ་འདོད་པའི་འདུན་པ་སྤངས་ཏེ། དེ་ལ་
[261b.3]ལན་མང་དུ་གནས་ཤིང་ཚངས་པའི་འཇིག་རྟེན་དང་སྐལ་བ་མཉམ་པར་སྐྱེས་སོ། །ཐམས་ཅད་ཀྱི་ཐམས་ཅད་དུ་མ་ཡིན་པ་གང་ཡིན་པ་གང་དག་ཡིན་པ་དེ་ལས་ཁ་ཅིག་ནི་འཕྲུལ་དགར་རོ། །ཁ་ཅིག་ནི་དགའ་ལྡན་དུ་འོ། །ཁ་ཅིག་ནི་སུམ་བཅུ་རྩ་གསུམ་པ་དང་། 
[261b.4]རྒྱལ་ཆེན་བཞིའི་རིས་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང་། བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་དང་། ཁྱིམ་བདག་གི་རིགས་ཤིང་སཱ་ལ་ཆེན་པོ་ལྟ་བུ་རྣམས་དང་སྐལ་བ་མཉམ་པར་སྐྱེས་སོ། །དེ་ནས་སྟོན་པ་མིག་མཛེས་འདི་སྙམ་དུ་སེམས་ཏེ། 
[261b.5]གལ་ཏེ་བདག་ཉན་ཐོས་རྣམས་དང་ལྷན་ཅིག་འགྲོ་བ་མཉམ་པ་དང་། སྐྱེ་བ་མཉམ་པ་དང་། ཚེ་ཕྱི་མ་མཉམ་པ་ནི་འོས་པ་མ་ཡིན་གྱིས། མ་ལ་བདག་གིས་གོང་དུ་བསམ་གཏན་གཉིས་པ་བྱམས་པས་བསྒོམ་པར་བྱའོ་སྙམ་ནས། དེས་བསམ་གཏན་གཉིས་པ་བསྒོམས་
[261b.6]པས་འོད་གསལ་གྱི་ལྷ་རྣམས་དང་སྐལ་བ་མཉམ་པར་སྐྱེས་པར་གྱུར་ཏོ། །རྒྱལ་པོ་ཆེན་པོ་དེའི་ཚེ་དེའི་དུས་ན་སྟོན་པ་མིག་མཛེས་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་སྟོན་པ་མིག་མཛེས་ཞེས་བྱ་བ་ཕྱི་
[261b.7]རོལ་པའི་མུ་སྟེགས་རྫུ་འཕྲུལ་དང་ལྡན་པ་འདོད་པ་རྣམས་ལས་འདོད་ཆགས་དང་བྲལ་བ་དེ་ཡིན་པར་གྱུར་ཏོ། །ང་ཉིད་ཀྱི་ཉན་ཐོས་བརྒྱ་ཕྲག་དུ་མ་དང་། སྟོང་ཕྲག་དུ་མ་དང་། བརྒྱ་སྟོང་ཕྲག་དུ་མ་བྱུང་བར་གྱུར་པའི་ཉན་ཐོས་རྣམས་ལ་ང་ཉིད་ཀྱིས་ཤིན་ཏུ་ཟད་པར་
[262a]
[262a.1]འགྱུར་བ་མ་ཡིན། ཤིན་ཏུ་དྲི་མ་མེད་པར་འགྱུར་བ་མ་ཡིན། ཤིན་ཏུ་ཚངས་པར་སྤྱོད་པ་ལ་གནས་པར་འགྱུར་བ་མ་ཡིན་གྱི་ཚངས་པའི་འཇིག་རྟེན་དང་སྐལ་བ་མཉམ་པའི་བར་གྱི་ཆོས་བཤད་དོ། །རྒྱལ་པོ་ཆེན་པོ་ཇི་སྙམ་དུ་སེམས། ངས་སེམས་
[262a.2]ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་
[262a.3]པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་སྟོན་པ་ལྐུགས་འཕྱེ་ཞེས་བྱ་བ་ཕྱི་རོལ་པའི་མུ་སྟེགས་རྫུ་འཕྲུལ་དང་ལྡན་པ། འདོད་
[262a.4]པ་རྣམས་ལས་འདོད་ཆགས་དང་བྲལ་བ་ཞིག་བྱུང་བར་གྱུར་ཏེ། དེ་བྲམ་ཟེའི་ཁྱེའུ་ལྔ་བརྒྱ་སློབ་པར་བྱེད་དོ། །དེ་ནས་དུས་གཞན་ཞིག་ན་སྟོན་པ་ལྐུགས་འཕྱེ་འདི་སྙམ་དུ་སེམས་ཏེ། ཅིའི་ཕྱིར་བྲམ་ཟེའི་ཁྱེའུ་འདི་རྣམས་ཀྱིས་མངོན་པར་ཤེས་པ་ལྔ་མངོན་སུམ་དུ་
[262a.5]མ་བྱས་སྙམ་མོ། །དེ་ཡང་འདི་སྙམ་དུ་སེམས་ཏེ། འདི་རྣམས་གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་སྤྱི་བླུགས་དང་། བླུགས་གཟར་གྱི་སྣོད་ལྷག་པ་འཆང་ཞིང་། ཚོད་རྔད་དང་། ཨུཏྤ་ལའི་རྩ་བ་སྦྱོར་བ་ལ་བརྩོན་
[262a.6]པར་གནས་པ་ལས་གྱུར་ཏོ་སྙམ་མོ། །དེ་ནས་སྟོན་པ་ལྐུགས་འཕྱེ་འདི་སྙམ་དུ་སེམས་ཏེ། གལ་ཏེ་བྲམ་ཟེའི་ཁྱེའུ་རྣམས་ལ་ནན་ཐུར་ཞིག་མ་བྱས་ན་དབྲལ་བར་དཀའོ་སྙམ་མོ། །བྱང་ཆུབ་སེམས་དཔའ་རྣམས་ཀྱི་གདུལ་བ་ལ་མཁས་པ་ནི་བླ་ན་མེད་པ་ཡིན་
[262a.7]པས། དེ་ནས་སྟོན་པ་ལྐུགས་འཕྱེས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་ཟླ་བ་གསུམ་པོ་འདི་དག་ལ་ཁོ་བོ་ནང་དུ་ཡང་དག་འཇོག་འདོད་ཀྱིས། ཁོ་བོ་ལ་འབྲས་བུ་དང་རྩ་བ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་
[262b]
[262b.1]པ་དེ་ཉིད་མ་གཏོགས་པར་བྲམ་ཟེའི་ཁྱེའུ་སུ་ཡང་མ་འོང་ཤིག །བྲམ་ཟེའི་ཁྱེའུ་དེ་རྣམས་ཀྱིས་ཀྱང་ཁྲིམས་སུ་བཅས་པ། བདག་ཅག་ལས་དབྱར་གྱི་ནང་ལོགས་སུ་རྩ་བ་དང་འབྲས་བུ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་
[262b.2]མ་གཏོགས་པར་བྲམ་ཟེའི་ཁྱེའུ་སུ་ཡང་མཁན་པོ་ལྟ་ཞིང་འགྲོ་བར་མི་བྱའོ། །བདག་ཅག་ལས་དབྱར་གྱི་ནང་ལོགས་སུ་རྩ་བ་དང་འབྲས་བུ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་མ་གཏོགས་པར་གང་ཞིག་མཁན་པོ་ལྟ་ཞིང་
[262b.3]སོང་བར་གྱུར་ན་དེ་ནི་བདག་ཅག་གིས་ཉེས་པ་ཅན་དུ་བརྩིའོ་ཞེས་བྱས་ནས། སྟོན་པ་ལྐུགས་འཕྱེ་ཟླ་བ་གསུམ་པོ་དེ་ལ་ནང་དུ་ཡང་དག་འཇོག་ལ་ཞུགས་པ་དང་། རྩ་བ་དང་འབྲས་བུ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་མ་
[262b.4]གཏོགས་པར་བྲམ་ཟེའི་ཁྱེའུ་སུ་ཡང་དེའི་དྲུང་དུ་མི་འགྲོའོ། །སྟོན་པ་ལྐུགས་འཕྱེས་རྒྱང་རིང་པོ་ཁོ་ན་ནས་རི་དགས་ཞིག་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །རི་དགས་འོངས་པ་ལེགས་སོ་ཚུར། རི་དགས་ཁྱོད་དང་ཁོ་བོ་ནི་མཚུངས་ཏེ། ཁྱོད་
[262b.5]ཀྱང་ཟས་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ལ། ཁོ་བོ་ཡང་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ན། འདི་ན་ཁ་ཅིག་ནི་དེ་ལྟ་མ་ཡིན་ཏེ། ཧ་ཀྱང་ཚོད་རྔད་དང་། ཨུཏྤ་ལའི་རྩ་བ་སྦྱོར་བ་ལ་བརྩོན་པར་གནས་སོ། །དེ་ནས་བྲམ་ཟེའི་ཁྱེའུ་དེ་
[262b.6]རྣམས་འདི་སྙམ་དུ་སེམས་ཏེ། གདོན་མི་ཟ་བར་མཁན་པོ་ནི་བརྟུལ་ཞུགས་རྫོགས་པར་གྱུར་ཏེ། འདི་ལྟར་མཁན་པོ་རི་དགས་དང་ལྷན་ཅིག་སྨྲ་བར་བྱེད་དོ་སྙམ་དུ་བསམས་ནས། སྟོན་པ་ལྐུགས་འཕྱེ་གང་ན་བ་དེར་དོང་སྟེ་ལྷགས་པ་དང་། སྟོན་པའི་
[262b.7]རྐང་པ་གཉིས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །དེ་ནས་སྟོན་པ་ལྐུགས་འཕྱེ་ཅང་མི་སྨྲའོ། །དེ་ནས་བྲམ་ཟེའི་ཁྱེའུ་དེ་རྣམས་འདི་སྙམ་དུ་སེམས་ཏེ། གདོན་མི་ཟ་བར་མཁན་པོ་ནི་བརྟུལ་ཞུགས་རྫོགས་པར་གྱུར་ཏེ། འདི་
[263a]
[263a.1]ལྟར་མཁན་པོ་རི་དགས་དང་ལྷན་ཅིག་སྨྲ་བར་བྱེད་དོ་སྙམ་དུ་བསམས་ནས། སྟོན་པ་ལྐུགས་འཕྱེ་ནི་གང་གི་ཕྱིར་རི་དགས་དང་ལྷན་ཅིག་སྨྲ་བར་བྱེད་ཀྱི། མི་རྣམས་དང་ནི་མ་ཡིན་ནོ། །ཞེས་སྨྲས་ནས་སྟན་ལས་ལངས་ཏེ་དོང་ངོ་། །དེ་ནས་
[263a.2]རི་དགས་ཀྱི་བརྟུལ་ཞུགས་ཅན་ཞིག་སྟོན་པ་ལྐུགས་འཕྱེ་གང་ན་བ་དེར་སོང་བ་དང་། སྟོན་པ་ལྐུགས་འཕྱེས་རྒྱང་རིང་པོ་ཁོ་ན་ནས་རི་དགས་ཀྱི་བརྟུལ་ཞུགས་ཅན་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །རི་དགས་ཀྱི་བརྟུལ་ཞུགས་ཅན་ཁྱོད་འོངས་པ་
[263a.3]ལེགས་སོ་ཚུར། ཁྱོད་དང་ཁོ་བོ་ནི་མཚུངས་ཏེ། ཁྱོད་ཀྱང་གཡང་གཞི་གཅིག་ཐོགས། ཁོ་བོ་ཡང་གཡང་གཞི་གཅིག་ཐོགས། ཁྱོད་ཀྱང་རིལ་བ་དང་། དབྱུག་གུ་དང་། བླུགས་གཟར་གྱི་སྣོད་རེ་རེ་ཐོགས། ཁོ་བོ་ཡང་རེ་རེ་ཐོགས། ཁྱོད་ཀྱང་བསོད་
[263a.4]སྙོམས་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ལ། ཁོ་བོ་ཡང་བསོད་སྙོམས་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ན། འདི་ན་ཁ་ཅིག་ནི་དེ་ལྟ་མ་ཡིན་ཏེ། གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་དང་། བླུགས་གཟར་གྱི་
[263a.5]སྣོད་ལྷག་པ་འཆང་ཞིང་། ཧ་ཅང་ཚོད་རྔད་དང་། ཁྲེ་རྒོད་དང་། ཨུཏྤ་ལའི་རྩ་བ་སྦྱོར་བ་ལ་བརྩོན་པར་གནས་སོ། །དེ་ནས་བྲམ་ཟེའི་ཁྱེའུ་དེ་རྣམས་འདི་སྙམ་དུ་སེམས་ཏེ། ཇི་ལྟར་མཁན་པོ་འདོད་ཆེན་ཆེ་བ་ལ་ནི་རྣམ་པར་སྨོད་ལ། འདོད་ཆེན་ཆུང་བ་ལ་བསྟོད་
[263a.6]པས་དོན་གྱིས་ན་མཁན་པོས་བདག་ཅག་ལ་ནན་ཏུར་བྱས་ཀྱིས། མ་ལ་བདག་ཅག་གི་གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་དང་། བླུགས་གཟར་གྱི་སྣོད་ལྷག་པ་ཆུ་བོ་རྟག་འབབ་ཀྱི་ནང་དུ་བོར་ལ་མཁན་པོ་གང་ན་བ་དེར་འདོང་ངོ་ཞེས་དེ་རྣམས་ཀྱིས་
[263a.7]གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་དང་། བླུགས་གཟར་གྱི་སྣོད་ལྷག་མ་རྣམས་ཆུ་བོ་རྟག་འབབ་ཀྱི་ནང་དུ་བོར་ནས་རྒྱུད་གཙང་བ་དང་། སྤྱོད་པ་གཞུང་བཞིན་དུ་བྱས་ནས་སྟོན་པ་ལྐུགས་འཕྱེ་གང་ན་བ་དེར་དོང་སྟེ་ལྷགས་པ་དང་། 
[263b]
[263b.1]སྟོན་པ་ལྐུགས་འཕྱེའི་རྐང་པ་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །སྟོན་པ་ལྐུགས་འཕྱེས་བྲམ་ཟེའི་ཁྱེའུ་དེ་རྣམས་ཀྱི་བསམ་པ་དང་། བག་ལ་ཉལ་དང་ཁམས་དང་། རང་བཞིན་ཤེས་ནས། ཇི་ལྟར་བྲམ་ཟེའི་ཁྱེའུ་ལྔ་བརྒྱ་པོ་
[263b.2]དེ་དག་གིས་མངོན་པར་ཤེས་པ་ལྔ་མངོན་སུམ་དུ་བྱས་པ་དེ་ལྟ་བུའི་ཆོས་བཤད་པ་བྱས་སོ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྟོན་པ་ལྐུགས་འཕྱེ་གང་ཡིན་པ་དེ་ནི་ང་ཉིད་ཡིན་ནོ། །རྒྱལ་པོ་ཆེན་པོ་ངས་སེམས་ཅན་ལ་ཕན་པ་བྱས་
[263b.3]པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །རྒྱལ་པོ་ཆེན་པོ་གཞན་
[263b.4]ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་བྱང་ཆུབ་སེམས་དཔའི་སྤྱོད་པས་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བའི་མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པར་གྱུར་ཏོ། །མི་རྣམས་
[263b.5]ཀྱི་ཚེ་ལོ་བརྒྱད་ཁྲི་ཐུབ་པ་ན་འཛམ་བུའི་གླིང་འདི་ཉིད་འབྱོར་པར་གྱུར་ཅིང་ཞེས་བྱ་བ་རྒྱས་པར་ཇི་སྐད་ཆོས་ལྡན་གྱི་མདོ་ལས་འབྱུང་བ་ལྟ་བུའོ། །ཇི་ཙམ་ན་མི་ཚེ་ལོ་བརྒྱད་ཁྲི་ཐུབ་པ་རྣམས་ལ་ལུས་ཀྱི་གནོད་པ་འདི་ལྟ་བུ་བྱུང་སྟེ། འདི་ལྟ་སྟེ་གྲང་བ་དང་། ཚ་བ་
[263b.6]དང་། བཀྲེས་པ་དང་། སྐོམ་པ་དང་། འདོད་པ་དང་། ཟ་བ་དང་རྒ་བའོ། །མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་རྒྱལ་པོ་བྱེད་ལྡན་ཞེས་བྱ་བ་བྱུང་སྟེ། རྒྱལ་པོ་བྱེད་ལྡན་གྱི་སྐྱེད་མོས་ཚལ་གྱི་གནས་ན་ཤིང་ནྱ་གྲོ་དྷའི་རྒྱལ་པོ་ཤིན་ཏུ་རབ་གནས་
[263b.7]ཞེས་བྱ་བ་ཞིག་ཡོད་དོ། །ནྱ་གྲོ་དྷའི་རྒྱལ་པོ་ཤིན་ཏུ་རབ་གནས་ཀྱི་དྲུང་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཅེས་བྱ་བ་བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །དེ་ནས་བྲམ་ཟེ་ཤིང་སཱ་ལ་ཆེན་པོ་
[264a]
[264a.1]ལྟ་བུ་རྩིབས་ཀྱི་མུ་ཁྱུད་གཅིག་པུ་དབེན་པར་སོང་ནས་སེམས་ལ་སེམས་ཀྱི་རྟོག་པ་འདི་ལྟ་བུ་སྐྱེས་ཏེ། མི་རྣམས་ནི་ཚེ་ཐུང་ལ་ཚེ་ཕྱི་མར་འགྲོ་དགོས་ཏེ། སྐྱེས་པ་ལ་མི་འཆི་བ་མེད་པས་དགེ་བ་བྱ་ཞིང་ཚངས་པར་སྤྱོད་པ་སྤྱད་དགོས་ན། འོན་ཀྱང་ད་
[264a.2]ལྟར་མི་འདི་དག་ནི་འདི་ལྟ་སྟེ་དོན་སྤྱད་པ་དང་། བསོད་ནམས་སྤྱད་པ་དང་དགེ་བ་སྤྱད་པ་ལ་སེམས་ལས་ཆུང་ངུ་སེམས་ལས་ཆུང་ངུར་གནས་པར་བྱེད་ཀྱིས། མ་ལ་བདག་སྐྲ་དང་ཁ་སྤུ་བྲེགས་ལ་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་
[264a.3]མེད་པར་རབ་ཏུ་འབྱུང་བར་བྱའོ་སྙམ་མོ། །དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཀྱིས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་ཤེས་པར་གྱིས་ཤིག །འདི་ན་ཁོ་བོ་གཅིག་པུ་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་རྒྱས་
[264a.4]པར་སྦྱར་རོ། །བྲམ་ཟེའི་ཁྱེའུ་དག་བདག་ནི་སྐྲ་དང་ཁ་སྤུ་བྲེགས་ཏེ་ཞེས་བྱ་བ་ནས་རབ་ཏུ་འབྱུང་ན་ཤེས་ལྡན་དག་ཅི་བྱེད། ཀྱེ་མཁན་པོ་བདག་ཅག་གིས་གང་ཅུང་ཟད་ཅི་འཚལ་བ་དེ་ཐམས་ཅད་ནི་ཤེས་ལྡན་མཁན་པོ་ལ་བརྟེན་ནས་ལགས་པས་གལ་ཏེ་ཤེས་ལྡན་
[264a.5]མཁན་པོ་སྐྲ་དང་ཁ་སྤུ་བྲེགས་ཞེས་བྱ་བ་ནས་རབ་ཏུ་འབྱུང་ན་བདག་ཅག་ཀྱང་ཤེས་ལྡན་མཁན་པོ་རབ་ཏུ་བྱུང་བའི་རྗེས་སུ་རབ་ཏུ་འབྱུང་བར་བགྱིའོ། །བྲམ་ཟེའི་ཁྱེའུ་དག་དེའི་དུས་ལ་དབབ་པར་ཤེས་པར་གྱིས་ཤིག །དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་
[264a.6]རྩིབས་ཀྱི་མུ་ཁྱུད་སྐྲ་དང་ཁ་སྤུ་བྲེགས་ནས་ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་དུ་སྟེ། བྲམ་ཟེའི་ཁྱེའུ་ལྔ་བརྒྱ་པོ་དེ་རྣམས་ཀྱང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །དེ་ནས་
[264a.7]བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཀྱིས་མྱ་ངན་ལས་འདའ་བར་མི་འགྱུར་བའི་སྒྲིབ་པ་ལྔ་སྤངས་ནས་ཞེས་བྱ་བ་ནས་རྒྱས་པར་བྱམས་པ་དང་ལྡན་པའི་སེམས་ཞེས་བྱ་བ་དང་། རྒྱས་པར་སྙིང་རྗེ་དང་། དགའ་བ་དང་། བཏང་སྙོམས་ཀྱི་བར་དུ་
[264b]
[264b.1]བརྗོད་པར་བྱ་སྟེ། །བཏང་སྙོམས་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ་རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །དེ་ནས་
[264b.2]བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཀྱི་མིང་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཅེས་བྱ་བའི་མིང་གང་ཡིན་པ་ནུབ་པར་གྱུར་ཅིང་། སྟོན་པ་རྩིབས་ཀྱི་མུ་ཁྱུད་ཅེས་བྱ་བར་གྲགས་སོ། །དེ་ནས་
[264b.3]སྟོན་པ་རྩིབས་ཀྱི་མུ་ཁྱུད་ཀྱིས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་མི་རྣམས་ནི་ཚེ་ཐུང་བ། ཉོན་མོངས་པ། རིང་པོ་མི་ཐོགས་པ་ཡིན་ལ། དེ་ཡང་སྡུག་བསྔལ་དང་ལྡན་ནོ། །དཔེར་ན་རྩྭའི་རྩེ་མོ་ལ་ཆགས་པའི་ཟིལ་བ་ནི་ཉི་མ་ཤར་བའི་ཚེ་
[264b.4]མྱུར་དུ་ལྟུང་ཞིང་རིང་པོར་མི་གནས་སོ། །བྲམ་ཟེའི་ཁྱེའུ་དག་དེ་བཞིན་དུ་མི་རྣམས་ཀྱི་ཚེ་ཡང་ཟིལ་པ་དང་འདྲ་བར་རིང་པོར་མི་ཐོགས་པ་ཉོན་མོངས་པ་ཡིན་ལ་དེ་ཡང་སྡུག་བསྔལ་དང་ལྡན་ནོ། །དཔེར་ན་ཆུ་ལ་རི་མོ་མཁན་གྱིས་རི་མོ་བྲིས་པ་ནི་མྱུར་དུ་འཇིག་ཅིང་རིང་
[264b.5]པོར་མི་གནས་སོ། །བྲམ་ཟེའི་ཁྱེའུ་དག་དེ་བཞིན་དུ་མི་རྣམས་ཀྱི་ཚེ་ཡང་ཆུའི་རི་མོ་བཞིན་དུ་རིང་པོར་མི་གནས་པ་ཉོན་མོངས་པ་ཡིན་ལ་དེ་ཡང་སྡུག་བསྔལ་དང་ལྡན་ནོ། །དཔེར་ན་ཆུ་ལ་དབྱུག་པས་ཁྲམ་བཏབ་པ་ནི་མྱུར་དུ་འཇིག་ཅིང་རིང་པོར་མི་གནས་
[264b.6]སོ། །དེ་བཞིན་དུ་ཚེ་ཡང་དབྱུག་པས་བྲིས་པ་ལྟ་བུ་ཡིན་ནོ། །དཔེར་ན་ཁོར་ཡུག་ཆུར་བོར་བ་ནི་མྱུར་དུ་འབྱིན་ཞིང་རིང་པོར་མི་གནས་སོ། །དེ་བཞིན་དུ་ཚེ་ཡང་ཁོར་ཡུག་ལྟ་བུ་ཡིན་ནོ། །དཔེར་ན་རྡོ་རྗེ་ཆུར་བོར་བ་ནི་མྱུར་དུ་འབྱིན་ཞིང་རིང་པོར་མི་གནས་སོ། །
[264b.7]དེ་བཞིན་དུ་ཚེ་ཡང་རྡོ་རྗེ་ཆུར་བོར་བ་ལྟ་བུ་ཡིན་ནོ། །དཔེར་ན་དབྱུག་པ་གནམ་དུ་འཕངས་པ་ནི་མྱུར་དུ་ལྟུང་ཞིང་རིང་པོར་མི་གནས་སོ། །དེ་བཞིན་དུ་ཚེ་ཡང་དབྱུག་པ་གནམ་དུ་འཕངས་པ་ལྟ་བུ་ཡིན་ནོ། །དཔེར་ན་ཐགས་བཅས་པ་ཇི་ཙམ་བཏགས་པ་དེ་ཙམ་དུ་
[265a]
[265a.1]བཏག་པར་བྱ་བ་རྟིང་ལ་ཐུག་པར་འགྱུར་རོ། །དེ་བཞིན་དུ་སྲོག་ཀྱང་བཏག་པར་བྱ་བ་རྟིང་ལ་ཐུག་པ་ལྟ་བུ་ཡིན་ནོ། །དཔེར་ན་གསད་པར་ཁྲིད་པའི་ཕྱུགས་ནི་གོམ་རེ་བོར་ཞིང་གསད་པ་ལ་ཉེ་བ་ཡིན་ནོ། །དེ་བཞིན་དུ་ཚེ་ཡང་གསད་པའི་ཕྱུགས་ལྟ་
[265a.2]བུ་ཡིན་ནོ། །དཔེར་ན་གསད་པར་ཁྲིད་པའི་མི་ནི་གོམ་རེ་བོར་ཞིང་གསད་པ་ལ་ཉེ་བ་ཡིན་ནོ། །དེ་བཞིན་དུ་ཚེ་ཡང་གསད་པའི་མི་ལྟ་བུ་ཡིན་ནོ། །དཔེར་ན་ཤའི་ཁམ་ཚད་ཅིག་ཟངས་ཆུ་མང་པོའི་ནང་དུ་བཅུག་སྟེ་འོག་ནས་མེ་སྦར་ན་མྱུར་དུ་གོར་བར་འགྱུར་ཞིང་རིང་པོར་
[265a.3]མི་གནས་སོ། །དེ་བཞིན་དུ་ཚེ་ཡང་ཤའི་ཁམ་ཚད་ལྟ་བུ་ཡིན་ནོ།། །།འདུལ་བ་གཞི། བམ་པོ་ལྔ་བཅུ་པ། དཔེར་ན་རི་ལས་འབབ་པའི་ཆུ་བོ་གཏིང་ཟབ་པ། ཤུགས་དྲག་པ། ཐག་རིང་པོར་འབབ་པ་ཤིང་རྩི་དེད་པར་བྱེད་པ་ནི་ཉིན་ཞག་དེ་དག་འདས་
[265a.4]ཤིང་སྐད་ཅིག་དང་། ཐང་ཅིག་དང་། ཡུད་ཙམ་དེ་དག་འདས་ན་ཆུའི་གནས་པ་དང་འཇིག་པ་མི་མངོན་ནོ། །དེ་བཞིན་དུ་མི་རྣམས་ཀྱི་ཚེ་ཡང་ཆུ་བོའི་རྒྱུན་ལྟ་བུ་སྟེ། རིང་པོར་མི་ཐོགས་པ། ཉོན་མོངས་པ་ཡིན་ལ་དེ་ཡང་སྡུག་བསྔལ་དང་ལྡན་ནོ། །བྲམ་
[265a.5]ཟེའི་ཁྱེའུ་དག་བདག་ནི་བྱམས་པ་དང་ལྡན་པ་ཞེས་བྱ་བ་ནས། རྒྱས་པར་སྙིང་རྗེ་དང་། དགའ་བ་དང་། བཏང་སྙོམས་དང་ལྡན་པའི་སེམས་ཞེས་བྱ་བ་ནས་གནས་སོ་ཞེས་བྱ་བའི་བར་དུའོ། །བྲམ་ཟེའི་ཁྱེའུ་དག་ཚུར་ཁྱེད་ཀྱིས་ཀྱང་བྱམས་པ་དང་ལྡན་
[265a.6]པའི་སེམས་དང་། སྙིང་རྗེ་དང་། དགའ་བ་དང་། བཏང་སྙོམས་དང་ལྡན་པའི་སེམས་ཀྱི་བར་གྱིས་གནས་པར་གྱིས་ཤིག །རྒྱལ་པོ་ཆེན་པོ་སྟོན་པ་རྩིབས་ཀྱི་མུ་ཁྱུད་དེ་དེ་ཙམ་དུ་ཚེ་རིང་། དེ་ཙམ་དུ་རིང་དུ་གནས། དེ་ཙམ་གྱིས་ཚེའི་མཐར་ཐུག་པ་ཡང་རེ་ཞིག་
[265a.7]དགེ་སློང་དག་ལ་མི་རྣམས་ནི་ཚེ་ཐུང་བ། རིང་པོར་མི་ཐོགས་པ། ཉོན་མོངས་པ་ཡིན་ལ། དེ་ཡང་སྡུག་བསྔལ་དང་ལྡན་ནོ་ཞེས་བྱ་བ་དེ་ལྟ་བུའི་ཆོས་སྟོན་ཏོ། །རྒྱལ་པོ་ཆེན་པོ་དེ་ཇི་སྙམ་དུ་སེམས། དེའི་ཚེ་དེའི་དུས་ན་སྟོན་པ་རྩིབས་ཀྱི་མུ་ཁྱུད་ཅེས་བྱ་
[265b]
[265b.1]བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་སྟོན་པ་རྩིབས་ཀྱི་མུ་ཁྱུད་ཅེས་བྱ་བར་གྱུར་ཏོ། །རྒྱལ་པོ་ཆེན་པོ་ངས་སེམས་ཅན་རྣམས་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་
[265b.2]ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །སྟོན་པ་མིག་མཛེས་ཇི་ལྟ་བ་བྲམ་ཟེའི་བུ་འཇོམས་བྱེད་དང་། གླང་པོ་
[265b.3]སྐྱོང་ཡང་དེ་དང་འདྲའོ། །རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་ང་བྱང་ཆུབ་སེམས་དཔའི་སྤྱོད་པ་ལ་ཤེས་རབ་ཆེན་པོ་དང་སྤོབས་པ་ཆེན་པོར་གྱུར་ནས་སེམས་ཅན་ལ་ཕན་པ་བྱས་པ་གང་ཡིན་
[265b.4]པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་རྒྱལ་པོ་ཕྱོགས་བདག་ཅེས་བྱ་བ་ཞིག་བྱུང་སྟེ། རྒྱལ་པོ་ཕྱོགས་བདག་གི་བུ་གཞོན་ནུ་རྡུལ་ཕྲན་ཞེས་བྱ་བ་ཞིག་བྱུང་ངོ་། །རྒྱལ་པོ་ཕྱོགས་བདག་ལ་བྲམ་ཟེ་ཤིང་སཱ་ལ་ཆེན་པོ་ལྟ་བུ་གནག་ལྷས་སྐྱེས་ཞེས་བྱ་
[265b.5]ཞིག་ཡོད་དེ། བྲམ་ཟེ་ཤིང་སཱ་ལ་ཆེན་པོ་ལྟ་བུ་གནག་ལྷས་སྐྱེས་ཀྱི་བུ་བྲམ་ཟེའི་ཁྱེའུ་མེ་གསོ་ཞེས་བྱ་བ་མཁས་པ། གསལ་བ། ཡིད་གཞུངས་པ། གཞུང་དང་མཐུན་པར་དཔྱོད་པའི་ཤེས་རབ་དང་ལྡན་པ་ཞིག་ཡོད་དེ། འདི་ལྟར་དེའི་ཕ་བྲམ་ཟེ་
[265b.6]གནག་ལྷས་སྐྱེས་ཞིང་ལས་ཀྱི་མཐའ་གང་ཡིན་པ་དེ་རྣམས་བྲམ་ཟེའི་ཁྱེའུ་མེ་གསོ་ལ་འདྲི་ཞིང་བྱེད་དོ། །དོན་དུ་བྱ་བའི་དོན་ངེས་པར་བརྟག་པ་གང་ཡིན་པ་དེ་རྣམས་ཀྱང་བྲམ་ཟེའི་ཁྱེའུ་མེ་གསོ་ལ་དྲིས་ནས་བྱེད་ཀྱི་མ་དྲིས་པར་ནི་མ་ཡིན་ནོ། །གཞོན་ནུ་རྡུལ་
[265b.7]ཕྲན་དང་། རྒྱལ་པོའི་འཁོར་རྒྱལ་རིགས་དྲུག་གི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ཡང་ཡིན་ནོ། །གང་གི་ཚེ་རྒྱལ་པོ་ཕྱོགས་བདག་རྩེ་བར་འདོད་པའམ། དགའ་བར་འདོད་པའམ། དགའ་མགུར་སྤྱོད་འདོད་པར་གྱུར་པ་དེའི་ཚེ་དེས་དགོས་པ་
[266a]
[266a.1]ཐམས་ཅད་དང་། ལས་སུ་བྱ་བ་ཐམས་ཅད་བྲམ་ཟེ་གནག་ལྷས་སྐྱེས་ལ་སླར་བཏང་ནས་སྟེང་གི་ཁང་བཟངས་ཀྱི་གཞི་ལ་སྐྱེས་པ་མེད་པར་སོང་སྟེ་རོལ་མོ་རྣམས་ཀྱིས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་ནས་
[266a.2]དུས་གཞན་ཞིག་ན་བྲམ་ཟེ་གནག་ལྷས་སྐྱེས་ཤིའོ། །དེ་ཤི་བ་ན་རྒྱལ་པོ་ཕྱོགས་བདག་ཤིན་དུ་སྡུག་བསྔལ་ཞིང་ཡིད་མི་བདེ་བའི་ཚོར་བ་ཉམས་སུ་མྱོང་ནས། ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཆེ་ཐང་དུ་དམས་པར་གྱུར་ཏོ། །ཀྱི་ཧུད་བྲམ་ཟེ་གནག་
[266a.3]ལྷས་སྐྱེས་ཤི་བས་བདག་ཤིན་དུ་ཆེ་ཐང་དུ་དམས་པར་གྱུར་ཏོ་ཞེས་ཟེར་རོ། །དེ་ནས་གཞོན་ནུ་རྡུལ་ཕྲན་རྒྱལ་པོ་ཕྱོགས་བདག་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ཕྱོགས་བདག་ལ་འདི་སྐད་ཅེས་སྨྲས་སོ། །ལྷ་ཅིའི་སླད་དུ་བྲམ་ཟེ་གནག་ལྷས་སྐྱེས་
[266a.4]གུམ་པས་ཤིན་དུ་སྡུག་བསྔལ་ཞིང་ཐུགས་ལ་གཅགས་པར་གྱུར་ཏེ་སྡུག་བསྔལ་ཞིང་ཐུགས་ལ་གཅགས་པའི་ཚོར་བ་ཉམས་སུ་མྱོང་བར་མཛད། གཞོན་ནུ་ཁོ་བོ་གང་གི་ཚེ་རྩེ་བར་འདོད་པའམ། དགའ་བར་འདོད་པའམ། དགའ་མགུར་སྤྱོད་འདོད་པར་གྱུར་
[266a.5]པ་དེའི་ཚེ་ཁོ་བོའི་དགོས་པ་ཐམས་ཅད་དང་ལས་སུ་བྱ་བ་ཐམས་ཅད་བྲམ་ཟེ་གནག་ལྷས་སྐྱེས་ལ་སླར་བཏང་ནས་སྟེང་གི་ཁང་བཟངས་ཀྱི་གཞི་ན་སྐྱེས་པ་མེད་པར་སོང་ནས་རོལ་མོ་རྣམས་ཀྱིས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །
[266a.6]ད་ནི་ཁོ་བོ་འདི་སྙམ་དུ་སེམས་ཏེ། ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཆེ་ཐང་དུ་དམས་པར་གྱུར་ཏོ། །ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཤིན་ཏུ་ཆེ་ཐང་དུ་དམས་པར་གྱུར་ཏོ་སྙམ་མོ། །ལྷ་བྲམ་ཟེ་གནག་ལྷས་སྐྱེས་གུམ་པས་ཤིན་ཏུ་
[266a.7]སྡུག་བསྔལ་ཞིང་ཐུགས་མི་དགྱེས་པར་གྱུར་ཏེ། སྡུག་བསྔལ་ཞིང་ཐུགས་མི་དགྱེས་པའི་ཚོར་བ་ཉམས་སུ་མྱོང་བར་མ་མཛད་ཅིག །དེ་ཅིའི་སླད་དུ་ཞེ་ན། ལྷ་བྲམ་ཟེ་གནག་ལྷས་སྐྱེས་ཀྱི་བུ་བྲམ་ཟེའི་ཁྱེའུ་མེ་གསོ་ཞེས་བགྱི་བ་མཁས་པ་གསལ་བ། 
[266b]
[266b.1]ཡིད་གཞུངས་པ། གཞུང་དང་མཐུན་པར་དཔྱོད་པའི་ཤེས་རབ་དང་ལྡན་པ་ཞིག་མཆིས་ཏེ། འདི་ལྟར་དེའི་ཕ་བྲམ་ཟེ་གནག་ལྷས་སྐྱེས་ཀྱིས་ལས་ཀྱི་མཐའ་བགྱིས་པ་གང་ལགས་པ་དེ་དག་ཀྱང་བྲམ་ཟེའི་ཁྱེའུ་མེ་གསོ་ལ་དྲིས་ནས་བགྱིས་ཀྱི་མ་དྲིས་པས་ནི་མ་ལགས་
[266b.2]སོ། །དོན་དུ་བགྱི་བའི་དོན་ངེས་པར་བརྟག་པ་གང་ལགས་པ་དེ་དག་ཀྱང་བྲམ་ཟེའི་ཁྱེའུ་མེ་གསོ་ལ་དྲིས་ནས་བགྱིས་ཀྱི་མ་དྲིས་པར་ནི་མ་ལགས་སོ། །ལྷ་དེ་ལྟ་ལགས་པས་ཕ་གནག་ལྷས་སྐྱེས་ཀྱི་ལས་ཐབས་སུ་དབང་བསྐུར་དུ་གསོལ། །དེ་ནས་རྒྱལ་པོ་ཕྱོགས་
[266b.3]བདག་གིས་བྲམ་ཟེའི་ཁྱེའུ་མེ་གསོ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །བྲམ་ཟེའི་ཁྱེའུ་ཁྱོད་ངས་དེང་ཕྱིན་ཆད་ནས་ཕ་གནག་ལྷས་སྐྱེས་ཀྱི་ལས་ཐབས་སུ་བཅུག་གོ། །བཀའ་བཞིན་འཚལ་ཞེས་བྲམ་ཟེའི་ཁྱེའུ་མེ་གསོས་མཉན་ཏོ། །དེ་ནས་བྲམ་ཟེའི་
[266b.4]ཁྱེའུ་མེ་གསོ་དེ་ཕ་བྲམ་ཟེ་གནག་ལྷས་སྐྱེས་བྱེད་བྱེད་པའི་ཞིང་བླས་ཀྱི་མཐའ་གང་ཡིན་པ་དེ་རྣམས་ཀྱང་བྱེད་དོ། །དེའི་ཕ་བྲམ་ཟེ་གནག་ལྷས་སྐྱེས་དོན་དུ་བྱ་བའི་དོན་ངེས་པར་རྟོག་རྟོག་པ་གང་ཡིན་པ་དེ་དག་ཀྱང་དེ་ངེས་པར་རྟོག་གོ། །དེ་ནས་བྲམ་ཟེའི་ཁྱེའུ་མེ་གསོའི་
[266b.5]མིང་བྲམ་ཟེའི་ཁྱེའུ་མེ་གསོ་ཞེས་བྱ་བ་གང་ཡིན་པ་དེ་ནུབ་པར་གྱུར་ཅིང་བྲམ་ཟེ་གནག་ལྷས་སྐྱེས་བྲམ་ཟེ་གནག་ལྷས་སྐྱེས་ཞེས་བྱ་བར་གྲགས་སོ། །དེ་ནས་བྲམ་ཟེ་གནག་ལྷས་སྐྱེས་ཀྱིས་རྒྱལ་པོའི་འཁོར་རྒྱལ་རིགས་དྲུག་ཕོ་ཉས་བཀུག་ནས་འདི་སྐད་ཅེས་སྨྲས་སོ། །ཤེས་ལྡན་
[266b.6]དག་ཚུར་ཁྱེད་གཞོན་ནུ་རྡུལ་ཕྲན་གང་ན་བ་དེར་དོང་ལ་ཕྱིན་པ་དང་། གཞོན་ནུ་རྡུལ་ཕྲན་ལ་རྒྱལ་བ་དང་། ཚེ་སྤེལ་བ་དག་བྱོས་ལ། གཞོན་ནུ་རྡུལ་ཕྲན་ལ་འདི་སྐད་ཅེས་ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་དུ་བདག་ཅག་ཀྱང་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་
[266b.7]བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། རྒྱལ་པོའི་འཁོར་རྒྱལ་རིགས་དྲུག་པོ་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ཡིན་གྱིས། རྡུལ་ཕྲན་ཁྱོད་གལ་ཏེ་ཡབ་འདས་ནས་ཡབ་ཀྱི་རྒྱལ་སྲིད་ཀྱི་དབང་ཕྱུག་ལ་
[267a]
[267a.1]བཞག་ན། ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅེས་གྱིས་ཤིག །མཁན་པོ་བཀའ་བཞིན་འཚལ་ཞེས་རྒྱལ་པོའི་འཁོར་རྒྱལ་རིགས་དྲུག་གིས་བྲམ་ཟེ་གནག་ལྷས་སྐྱེས་ལས་མཉན་ནས་གཞོན་ནུ་རྡུལ་
[267a.2]ཕྲན་གང་ན་བ་དེར་དོང་སྟེ་ཕྱིན་པ་དང་། གཞོན་ནུ་རྡུལ་ཕྲན་ལ་རྒྱལ་བ་དང་ཚེ་སྤེལ་བ་དག་བྱས་ནས་གཞོན་ནུ་རྡུལ་ཕྲན་ལ་འདི་སྐད་ཅེས་སྨྲས་སོ། །ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་དུ་བདག་ཅག་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་
[267a.3]སྡུག་བསྔལ་བར་འགྱུར་ལ། རྒྱལ་པོའི་འཁོར་རྒྱལ་རིགས་དྲུག་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ལགས་ཀྱིས། རྡུལ་ཕྲན་ཁྱོད་གལ་ཏེ་ཡབ་འདས་ནས་རྒྱལ་སྲིད་ཀྱི་དབང་ཕྱུག་ལ་བཞག་ན་ཅི་ནས་ཀྱང་བདག་ཅག་ལ་ལོངས་
[267a.4]སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅིག །དེ་བཞིན་དུ་བྱའོ་ཞེས་གཞོན་ནུ་རྡུལ་ཕྲན་གྱིས་མཉན་ཏོ། །དེ་ནས་དུས་གཞན་ཞིག་ན་རྒྱལ་པོ་ཕྱོགས་བདག་དུས་ལས་འདས་ཏེ་ཤི་བར་གྱུར་ནས་བློན་པོའི་ཚོགས་རྣམས་དང་། སྣ་ཆེན་པོ་ལ་གཏོགས་
[267a.5]པ་རྣམས་དང་། རྒྱལ་ཁྲིམས་འདོན་པ་རྣམས་དང་། གསང་ཚིག་གིས་ལྷན་ཅིག་འཚོ་བ་རྣམས་ཀྱིས་གཞོན་ནུ་རྡུལ་ཕྲན་ཕའི་རྒྱལ་སྲིད་ཀྱི་དབང་ཕྱུག་ལ་བཞག་ཅིང་། དེ་རྒྱལ་སྲིད་ལ་དབང་བསྐུར་བའི་ཕྱིར་དབང་བསྐུར་རོ། །དེ་ནས་གཞོན་ནུ་རྡུལ་
[267a.6]ཕྲན་གྱི་མིང་གཞོན་ནུ་རྡུལ་ཕྲན་ཞེས་བྱ་བ་གང་ཡིན་པ་དེ་ནུབ་ཅིང་། རྒྱལ་པོ་རྡུལ་ཕྲན་ཞེས་བྱ་བར་གྲགས་སོ། །དེ་ནས་རྒྱལ་པོ་རྡུལ་ཕྲན་གྱིས་བྲམ་ཟེ་གནག་ལྷས་སྐྱེས་ཕོ་ཉས་བཀུག་ནས་འདི་སྐད་ཅེས་སྨྲས་སོ། །མཁན་པོས་ངའི་ཡབ་ལ་ཇི་
[267a.7]ལྟར་རྗེས་སུ་སྟོན་པ་དེ་ལྟར་ང་ལ་ད་ཕྱིན་ཆད་རྗེས་སུ་བསྟན་པར་བྱ་བར་སོམས་ཤིག །བཀའ་བཞིན་འཚལ་ཞེས་བྲམ་ཟེ་གནག་ལྷས་སྐྱེས་ཀྱིས་མཉན་ཏོ། །དེ་ནས་བྲམ་ཟེ་གནག་ལྷས་སྐྱེས་ཀྱིས་རྒྱལ་པོའི་འཁོར་རྒྱལ་རིགས་དྲུག་ཕོ་ཉས་བཀུག་
[267b]
[267b.1]སྟེ་འདི་སྐད་ཅེས་སྨྲས་སོ། །ཤེས་ལྡན་དག་ཁྱེད་ཅག་རྒྱལ་པོ་རྡུལ་ཕྲན་གང་ན་བ་དེར་དོང་ལ་ཕྱིན་པ་དང་། རྒྱལ་པོ་རྡུལ་ཕྲན་ལ་རྒྱལ་བ་དང་ཚེ་སྤེལ་བདག་བྱོས་ལ་འདི་སྐད་ཅེས་ལྷ་ལྷ་གཞོན་ནུར་གྱུར་པ་ན་བདག་ཅག་སྤྱན་སྔར་མཆིས་ནས་འདི་སྐད་ཅེས་ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་
[267b.2]དུ་བདག་ཅག་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། རྒྱལ་པོའི་འཁོར་རྒྱལ་རིགས་དྲུག་པོ་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ལགས་ཀྱིས། རྡུལ་ཕྲན་ཁྱོད་གལ་ཏེ་ཡབ་འདས་ཏེ་ཡབ་ཀྱི་རྒྱལ་སྲིད་
[267b.3]ཀྱི་དབང་ཕྱུག་ལ་བཞག་ན་ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅིག་ཅེས་གསོལ་པ་དགོངས་སམ་ཞེས་སྨྲོས་ཤིག །གལ་ཏེ་འདི་སྐད་ཅེས་ངས་དྲན་ནོ་ཟེར་ན། ལྷ་ད་ནི་དེའི་དུས་ལ་བབ་ལགས་སོ་ཞེས་སྨྲོས་ཤིག །འོན་ཏེ་དེ་འདི་སྐད་ཅེས་ས་ཆེན་པོ་
[267b.4]ནང་ཡངས་ལ་ཕྱི་ཤིང་རྟའི་དབྱིབས་ལྟར་འདུག་པ་འདི་ཆ་བདུན་དུ་འགེད་པ་སུ་ཞིག་ཡོད་ཅེས་ཟེར་ན། ལྷ་གནག་ལྷས་སྐྱེས་མ་ལགས་པ་གཞན་ཡང་མ་མཆིས་སོ་ཞེས་སྨྲོས་ཤིག །མཁན་པོ་བཀའ་བཞིན་འཚལ་ཞེས་རྒྱལ་པོའི་འཁོར་རྒྱལ་རིགས་དྲུག་གིས་བྲམ་ཟེ་གནག་ལྷས་སྐྱེས་ལས་
[267b.5]མཉན་ནས། རྒྱལ་པོ་རྡུལ་ཕྲན་གང་ན་བ་དེར་དོང་སྟེ་ཕྱིན་པ་དང་། རྒྱལ་པོ་རྡུལ་ཕྲན་ལ་རྒྱལ་བ་དང་ཚེ་སྤེལ་བ་དག་བྱས་ནས་རྒྱལ་པོ་རྡུལ་ཕྲན་ལ་འདི་སྐད་ཅེས་སྨྲས་སོ། །ལྷ་ལྷ་སྔོན་གཞོན་ནུར་གྱུར་པ་ན་བདག་ཅག་སྤྱན་སྔར་མཆིས་ནས་འདི་སྐད་ཅེས་ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་
[267b.6]དུ་བདག་ཅག་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། བདག་ཅག་རྒྱལ་པོའི་འཁོར་རྒྱལ་རིགས་དྲུག་པོ་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ལགས་ཀྱིས། རྡུལ་ཕྲན་ཁྱོད་གལ་ཏེ་ཡབ་འདས་ཏེ་ཡབ་
[267b.7]ཀྱི་རྒྱལ་སྲིད་ཀྱི་དབང་ཕྱུག་ལ་བཞག་ན་ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅིག་ཅེས་གསོལ་པ་དགོངས་ལགས་སམ། ཤེས་ལྡན་དག་ངས་དྲན་ནོ། །ལྷ་ད་ནི་དེའི་དུས་ལ་བབ་ལགས་སོ། །འོ་ན་ས་ཆེན་པོ་ནང་ཡངས་ལ་ཕྱི་ཤིང་རྟའི་དབྱིབས་ལྟར་
[268a]
[268a.1]འདུག་པ་འདི་ཆ་བདུན་དུ་འགེད་པ་སུ་ཞིག་ཡོད། ལྷ་གནག་ལྷས་སྐྱེས་མ་ལགས་པ་གཞན་མ་མཆིས་སོ། །དེ་ནས་རྒྱལ་པོ་རྡུལ་ཕྲན་གྱིས་བྲམ་ཟེ་གནག་ལྷས་སྐྱེས་ཕོ་ཉས་བཀུག་ནས་འདི་སྐད་ཅེས་སྨྲས་སོ། །མཁན་པོ་ཁྱོད་ཀྱིས་ས་ཆེན་པོ་འདི་ནང་ཡངས་ལ་ཕྱི་ཤིང་རྟའི་
[268a.2]དབྱིབས་ལྟར་འདུག་པ་འདི་ཆ་བདུན་དུ་འགེད་ནུས་སམ། ལྷ་ལེགས་པར་ར་རྔོ་ཐོག་གོ། །དེ་ནས་བྲམ་ཟེ་གནག་ལྷས་སྐྱེས་ཀྱིས་རྒྱལ་པོ་རྡུལ་ཕྲན་ལས་མཉན་ནས་དཀྱིལ་དང་དཀྱིལ་ན་ཡུལ་འཁོར་བུ་ཆུང་དང་འཁོར་བུ་ཆུང་ཡོད་པ་གང་ཡིན་པ་དེ་དག་རྒྱལ་པོ་རྡུལ་ཕྲན་གྱི་རིས་སུ་བཅད་པ་དང་། དེས་
[268a.3]རྒྱལ་པོ་རྡུལ་ཕྲན་ཡི་རངས་པར་གྱུར་ཏོ། །བྲམ་ཟེ་གནག་ལྷས་སྐྱེས་ཀྱིས་ཁོ་བོའི་རིས་ཇི་ལྟ་བུ་ཞིག་ཏུ་བཅད་ན། ད་ལྟ་དཔེར་ན་མཁས་པ་གསལ་བ་བྱེ་བྲག་ཤེས་པས་བྱས་པ་ལྟ་བུར་གྱུར་ཏེ་ཞེས་ཡི་རངས་པ་ཡང་གོ་བར་བྱས་སོ། །ཡུལ་འཁོར་བུ་ཆུང་གཞན་གང་དག་ཡིན་པ་དེ་དག་རྒྱལ་པོའི་
[268a.4]འཁོར་རྒྱལ་རིགས་དྲུག་གི་རིས་སུ་བཅད་པ་དང་། དེས་རྒྱལ་པོའི་འཁོར་རྒྱལ་རིགས་དྲུག་ཀྱང་ཡི་རངས་པར་གྱུར་ཏེ། བྲམ་ཟེ་གནག་ལྷས་སྐྱེས་ཀྱིས་ཇི་ལྟ་བུ་ཞིག་ཏུ་བགོས་ན། ཇི་ལྟར་མཁས་པ་གསལ་བ་བྱེ་བྲག་ཤེས་པས་བྱས་པ་བཞིན་དུ་ཁོ་བོ་ཅག་གིས་ཡུན་རིང་པོ་ནས་བསམས་
[268a.5]བསམས་པའི་ཡུལ་དེ་དག་ད་ཁོ་བོ་ཅག་གི་རིས་སུ་བཅད་ཅེས་ཡི་རངས་པ་ཡང་གོ་བར་བྱས་སོ། །དེ་ནས་རྒྱལ་པོའི་ཞམ་རིང་རྒྱལ་རིགས་དྲུག་གིས་བྲམ་ཟེ་གནག་ལྷས་སྐྱེས་ལ་འདི་སྐད་ཅེས་སྨྲས་སོ། །མཁན་པོ་རྒྱལ་པོ་རྡུལ་ཕྲན་ལ་ཇི་ལྟར་རྗེས་སུ་སྟོན་པ་དེ་བཞིན་དུ་དེང་སླན་ཆད་བདག་
[268a.6]ཅག་ལ་ཡང་ཁྱོད་ཀྱིས་རྗེས་སུ་བསྟན་པར་དགོངས་སུ་གསོལ། དེ་བཞིན་དུ་བྱའོ་ཞེས་བྲམ་ཟེ་གནག་ལྷས་སྐྱེས་ཀྱིས་མཉན་ཏོ། །དེ་ནས་བྲམ་ཟེ་གནག་ལྷས་སྐྱེས་རྒྱལ་པོ་རྡུལ་ཕྲན་དང་། རྒྱལ་པོའི་འཁོར་རྒྱལ་རིགས་དྲུག་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་
[268a.7]སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ལ་རྗེས་སུ་སྟོན་ཏོ། །བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེའི་གསང་ཚིག་ཀློག་ཏུ་འཇུག་གོ། །འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་ལ་ཞོན་
[268b]
[268b.1]པ་དང་། རལ་གྲི་འཛིན་སྟངས་མཁན་དང་། གཞུ་འཛིན་པ་དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་རྟུལ་ཕོད་པ་དཔའ་བ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་དུ་མ་
[268b.2]ལ་ཡང་རྗེས་སུ་སྟོན་པར་བྱེད་དོ། །དེ་ནས་བྲམ་ཟེ་གནག་ལྷས་སྐྱེས་ཀྱི་མིང་བྲམ་ཟེ་གནག་ལྷས་སྐྱེས་ཞེས་བྱ་བའི་མིང་གང་ཡིན་པ་དེ་ནུབ་པར་གྱུར་ཅིང་། བྲམ་ཟེ་ཆེན་པོ་གནག་ལྷས་སྐྱེས་བྲམ་ཟེ་ཆེན་པོ་གནག་ལྷས་སྐྱེས་ཞེས་བྱ་བར་གྲགས་སོ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་བྲམ་ཟེ་
[268b.3]རྣམས་ཀྱིས་ནི་ཚངས་པར་བཀུར་རོ། །རྒྱལ་པོས་ནི་ལྷར་བཀུར་རོ། །གྲོང་མི་དང་ཡུལ་མི་རྣམས་ཀྱིས་ནི་རྒྱལ་པོར་བཀུར་རོ། །བྲམ་ཟེ་རྣམས་ཀྱིས་ནི་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་སྐྱེས་ཀྱིས་ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་
[268b.4]མཐའ་དག་རྫོགས་པར་བྱས་ཏེ་གནས་སོ་སྙམ་མོ། །རྒྱལ་པོ་དང་། གྲོང་མི་དང་། ཡུལ་མི་རྣམས་ཀྱིས་ཀྱང་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་སྐྱེས་ཀྱིས་ཚངས་པའི་ལམ་ཤེས་ཤིང་། ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་
[268b.5]རྫོགས་པར་བྱས་ཏེ་གནས་སོ་སྙམ་མོ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། བདག་ད་ལྟར་བྲམ་ཟེ་རྣམས་ཀྱིས་ནི་ཚངས་པར་བཀུར། རྒྱལ་པོས་ནི་ལྷར་བཀུར། གྲོང་མི་དང་ཡུལ་མི་རྣམས་ཀྱིས་ནི་རྒྱལ་པོ་བཀུར། བྲམ་ཟེ་རྣམས་ནི་འདི་སྙམ་དུ་ཤེས་ཏེ། 
[268b.6]བྲམ་ཟེ་ཆེན་པོ་གནག་ལྷས་སྐྱེས་ཀྱིས་ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་སོ་སྙམ་མོ། །རྒྱལ་པོ་དང་། གྲོང་མི་དང་། ཡུལ་མི་རྣམས་ཀྱིས་ཀྱང་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་
[268b.7]སྐྱེས་ནི་ཚངས་པའི་ལམ་ཤེས་ཤིང་ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་སོ་སྙམ་མོ། །བདག་གིས་ནི་ཚངས་པའི་ལམ་ཡང་མི་ཤེས། བདག་ནི་ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་
[269a]
[269a.1]གནས་པ་ཡང་མ་ཡིན་ན། བདག་གིས་བདག་གི་ཕ་བྲམ་ཟེ་གནག་ལྷས་སྐྱེས་ལས་བྲམ་ཟེ་གང་ཞིག་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་ན་དེའི་དྲུང་དུ་ཚངས་པ་འོང་བར་འགྱུར་རོ་ཞེས་ཐོས་ཀྱིས། མ་ལ་བདག་གིས་དབྱར་ཟླ་བ་བཞི་དག་
[269a.2]ལ་དབེན་པར་སྙིང་རྗེའི་བསམ་གཏན་གྱིས་གནས་པར་བྱའོ་སྙམ་མོ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་རྒྱལ་པོ་རྡུལ་ཕྲན་ལ་འདི་སྐད་ཅེས་སྨྲས་སོ། །ལྷ་རེ་ཞིག་རྗེས་སུ་སྟོན་པ་གཞན་ཞིག་བཙལ་དུ་གསོལ། བདག་ནི་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་
[269a.3]གཏན་གྱིས་གནས་པར་འཚལ་ལོ། །མཁན་པོ་དག་དེའི་དུས་ལ་བབ་པར་མཁྱེན་པར་མཛོད་ཅིག །རྒྱལ་པོའི་འཁོར་རྒྱལ་རིགས་དྲུག་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་
[269a.4]རིར་བབ་པའི་ཆུང་མ་བཞི་བཅུ་ལ་སྨྲས་པ། ཤེས་ལྡན་དག་རེ་ཞིག་མ་གཡེང་བར་བག་ཡོད་པར་ཁྱིམ་ན་འཁོད་ཅིག །བདག་ནི་དབྱར་གྱི་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་འདོད་དོ། །རྗེའི་སྲས་ད་དེའི་དུས་ལ་བབ་ལགས་སོ། །བྲམ་ཟེའི་ཁྱེའུ་ལྔ་
[269a.5]བརྒྱ་པོ་དག་ལ་སྨྲས་པ། བྲམ་ཟེའི་ཁྱེའུ་དག་རེ་ཞིག་ཇི་སྐད་ཐོས་པ་དང་། ཇི་སྐད་བསྟན་པ་དང་། ཇི་ལྟར་ཀུན་ཆུབ་པར་བྱས་པའི་རིག་པ་དག་ཟུང་ཤིག །ལྷོགས་ཤིག །བདག་ནི་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་འདོད་དོ། །མཁན་
[269a.6]པོ་ད་དེའི་དུས་ལ་བབ་ལགས་སོ། །འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། ཤིང་རྟ་པ་དང་། རལ་གྲི་འཛིན་སྟངས་མཁན་དང་། གཞུ་འཛིན་པ་དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་
[269a.7]རྟུལ་ཕོད་པ་དཔའ་བ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་དུ་མ་ལ་སྨྲས་པ། ཤེས་ལྡན་དག་རེ་ཞིག་རྗེས་སུ་སྟོན་པ་གཞན་ཚོལ་ཅིག །ཁོ་བོ་ནི་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་
[269b]
[269b.1]འདོད་དོ། །མཁན་པོ་ད་དེའི་དུས་ལ་བབ་ལགས་སོ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་གྲོང་ཁྱེར་གྱི་ཤར་ཕྱོགས་སུ་ཁང་བཟངས་ཤིག་བརྩིགས་ནས། དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པ་ལས་དེའི་དྲུང་དུ་ཚངས་པ་མ་འོངས་སོ། །
[269b.2]དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་དབྱར་གྱི་ཟླ་བ་བཞིར་ཞག་གཅིག་གིས་མ་ལོན་པ་དང་འདི་སྙམ་དུ་སེམས་ཏེ། བདག་གི་ཕ་བྲམ་ཟེ་གནག་ལྷས་སྐྱེས་ལས་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་ན། དེའི་དྲུང་དུ་ཚངས་པ་འོང་བར་འགྱུར་རོ་ཞེས་
[269b.3]ཐོས་ན་བདག་གི་དྲུང་དུ་ནི་ཚངས་པ་མ་འོངས་སོ་སྙམ་མོ། །དེ་ནས་ཚངས་པ་མི་མཇེད་ཀྱི་བདག་པོས་བྲམ་ཟེ་ཆེན་པོ་གནག་ལྷས་སྐྱེས་ཀྱི་བསམ་པ་སེམས་ཀྱིས་ཤེས་ནས། དཔེར་ན་སྐྱེས་བུ་སྟོབས་དང་ལྡན་པའི་ལག་པ་བསྐུམ་པ་ལས་བརྐྱང་བའམ། བརྐྱང་བ་ལས་བསྐུམ་པ་ཙམ་གྱིས་
[269b.4]ཚངས་པ་མི་མཇེད་ཀྱི་བདག་པོ་ཚངས་པའི་འཇིག་རྟེན་ནས་མི་སྣང་བར་གྱུར་ཅིང་། བྲམ་ཟེ་ཆེན་པོ་གནག་ལྷས་སྐྱེས་ཀྱི་ཁང་བཟངས་སུ་འོངས་སོ། །དེའི་ཚེ་ཚངས་པ་མི་མཇེད་ཀྱི་བདག་པོའི་ཁ་དོག་གི་མཐུས་ཁང་བཟངས་ཐམས་ཅད་སྣང་བ་རྒྱ་ཆེན་པོས་ཁྱབ་པར་གྱུར་ཏོ། །བྲམ་ཟེ་ཆེན་
[269b.5]པོ་གནག་ལྷས་སྐྱེས་ཀྱིས་ནམ་གྱི་ཆ་སྨད་ལ་བབ་པ་དང་། ཁང་བཟངས་ཐམས་ཅད་སྣང་བ་རྒྱ་ཆེན་པོས་ཁྱབ་པར་གྱུར་པ་མཐོང་ངོ་། །མཐོང་ནས་ཀྱང་དེའི་ཚེ་ཚིགས་སུ་བཅད་དེ་སྨྲས་པ། འདི་འདྲ་བ་ཡི་ཁ་དོག་ནི། །བདག་གིས་མ་མཐོང་མ་ཐོས་ན། །གཟུགས་བཟང་ཁ་དོག་ལྡན་པ་ཡི། །
[269b.6]གྲོགས་པོ་ཁྱོད་ནི་སུ་ཞིག་ཡིན། །གང་ལ་ལྷར་བཅས་ཚངས་རིས་དང་། །དེ་བཞིན་རིས་ནི་གཞན་དག་གིས། །གཞོན་ནུར་རབ་ཤེས་དེ་ལྟ་བུར། །གནག་ལྷས་སྐྱེས་ཀྱིས་ང་ཤེས་བྱོས། །ཚངས་པ་ཁྱོད་ལ་འདུད་བགྱིད་ཅིང་། །བཀུར་སྟི་ཡང་ནི་བགྱིད་ལགས་ཀྱིས། །བདག་གི་ཚིག་
[269b.7]རྣམས་གསན་མཛོད་ལ། །མྱུར་དུ་གནང་བར་མཛད་དུ་གསོལ། །གནག་ལྷས་སྐྱེས་པ་ཁྱོད་ཀྱིས་ནི། །སྨྲས་པའི་ཚིག་དེ་གཟུང་བར་བྱས། །ཚེ་འདིའི་དོན་ནི་གང་ཡིན་དང་། །ཕྱི་མའི་དོན་ནི་གང་ཡིན་པ། །ཡིད་ལ་བསམས་པ་དེ་དག་ནི། །བྲམ་ཟེ་ང་ལ་དྲིས་ཤིག་དང་། །དྲིས་
[270a]
[270a.1]པ་དེ་དང་དེ་དག་ནི། །ང་ཡིས་ཁྱོད་ལ་གཏན་ལ་དབབ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། རེ་ཞིག་བདག་གིས་མཐོང་བའི་ཆོས་ཀྱི་དོན་གྱིས་ཐོབ་པར་བྱ་བ་གང་ཡིན་པ་དེ་ནི་བདག་གིས་ཐོབ་ཀྱིས། མ་ལ་བདག་གིས་ཚེ་ཕྱི་མའི་དོན་ལས་བརྩམས་ཏེ་
[270a.2]དྲི་བར་བྱའོ་སྙམ་ནས་དེའི་ཚེ་ཚིགས་སུ་བཅད་དེ་སྨྲས་པ། བློ་ལ་བསྡོགས་པའི་ཡིད་གཉིས་ཐེ་ཚོམ་དག །ཚངས་པ་ཀུན་བགེད་གཞོན་ནུ་ལ་འདྲི་བ། །གང་དུ་གནས་ཤིང་གང་ལ་བསླབ་བྱས་ན། །ཚངས་པའི་འཇིག་རྟེན་མི་འཆི་འཐོབ་པར་འགྱུར། །བྲམ་ཟེ་མི་ཡི་ནང་ན་ངའོ་སྙམ་
[270a.3]སྤངས་ཤིང་། །གཅིག་པུར་གྱུར་པ་སྙིང་རྗེར་མོས་པ་དང་། །དྲི་ང་མེད་ཅིང་འཁྲིག་ལས་ཆགས་བྲལ་བ། །འདི་ལ་གནས་ཤིང་འདི་ཉིད་ལ་བསླབས་ནས། །མི་ཡིས་ཚངས་པའི་འཇིག་རྟེན་འཆི་མེད་འཐོབ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། ཚངས་པས་
[270a.4]བཤད་པ། བྲམ་ཟེ་མི་ཡི་ནང་ན་ངའོ་སྙམ་སྤངས་ཤིང་། །ཞེས་བྱ་བ་འདིའི་དོན་ཡང་བདག་གིས་ཀུན་ཤེས། ཚངས་པས་བཤད་པ། གཅིག་པུར་གྱུར་པ་སྙིང་རྗེར་མོས་པ་དང་། །ཞེས་བྱ་བ་འདིའི་དོན་ཡང་བདག་གིས་ཀུན་ཤེས་ན། ཚངས་པས་བཤད་པ། དྲི་ང་མེད་ཅིང་འཁྲིག་ལས་
[270a.5]ཆགས་བྲལ་བ། །ཞེས་བྱ་བ་འདིའི་དོན་བདག་གིས་མི་ཤེས་སོ་སྙམ་དུ་བསམས་ནས་དེའི་ཚེ་ཚིགས་སུ་བཅད་དེ་སྨྲས་པ། ཚངས་པ་མིའི་ནང་དྲི་ང་གང་ཞིག་ལགས། །འཇིག་རྟེན་ཀུན་ནི་ངོགས་ཀྱིས་འབབ་ཆུ་ལྟར། །གང་གིས་བསྒྲིབས་ན་ངན་སོང་སྒྲིབ་པ་ཅན། །ཚངས་པ་འཐོབ་
[270a.6]འགྱུར་ལམ་ནི་མི་ཤེས་པའོ། །ཁྲོ་དང་བརྫུན་དང་ཁོན་དང་རྣམ་འཚེ་དང་། །འཇུངས་དང་མངོན་པའི་ང་རྒྱལ་མི་བཟོད་དང་། །ཆགས་དང་ཞེ་སྡང་དེ་བཞིན་གཏི་མུག་དང་། །ཕྲག་དོག་སེར་སྣ་དག་དང་འཚིག་པ་སྟེ། །དེ་དག་བྲམ་ཟེ་མིའི་ནང་དྲི་ང་ཡིན། །འཇིག་རྟེན་ཀུན་ན་ངོགས་
[270a.7]ཀྱིས་འབབ་ཆུ་ལྟར། །དེ་ཡིས་བསྒྲིབས་ན་ངན་སོང་སྒྲིབ་པ་ཅན། །ཚངས་པ་འཐོབ་འགྱུར་ལམ་ནི་མི་ཤེས་སོ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། ཇི་སྐད་དུ་བདག་གིས་ཚངས་པས་སྨྲས་པའི་དོན་ཤེས་པ་ལྟར་ན། ཁྱིམ་པ་ཁྱིམ་ན་གནས་པས་ཇི་
[270b]
[270b.1]སྲིད་འཚོ་བའི་བར་དུ་ཚངས་པར་སྤྱོད་པ་སལ་གྱིས་དག་པ། མ་འདྲེས་པ་ཡོངས་སུ་རྫོགས་པ་ཡོངས་སུ་དག་པ་རྣམ་པར་བྱུང་བ་སྤྱད་པ་འདི་ནི་སླ་བ་མ་ཡིན་པས་མ་ལ་བདག་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་མེད་པར་རབ་ཏུ་འབྱུང་བར་བྱའོ་སྙམ་མོ། །
[270b.2]དེ་ནས་ཚངས་པ་མི་མཇེད་ཀྱི་བདག་པོས་བྲམ་ཟེ་ཆེན་པོ་གནག་ལྷས་སྐྱེས་ཀྱི་བསམ་པ་སེམས་ཀྱིས་ཤེས་ནས་ཚིགས་སུ་བཅད་དེ་སྨྲས་པ། ཚངས་པར་སྐྱེ་བར་བྱ་བའི་ཕྱིར། །འདི་ལ་འབད་པ་བརྟན་པར་གྱིས། །ཆོས་འདི་དག་པ་གཡུང་དྲུང་ཡིན། །ཞེས་སྨྲས་ནས་ཚངས་པ་མི་
[270b.3]མཇེད་ཀྱི་བདག་པོ་དེ་ཉིད་དུ་མི་སྣང་བར་གྱུར་ཏོ། །དེ་ནས་དབྱར་ཟླ་བ་བཞི་པོ་དག་འདས་ནས་རྒྱལ་པོ་རྡུལ་ཕྲན་བྲམ་ཟེ་ཆེན་པོ་གནག་ལྷས་སྐྱེས་གང་ན་བ་དེར་དོང་སྟེ་ཕྱིན་པ་དང་། བྲམ་ཟེ་ཆེན་པོ་གནག་ལྷས་སྐྱེས་ཀྱི་རྐང་པ་གཉིས་ལ་མགོ་བོས་ཕྱག་བྱས་ཏེ་ཕྱོགས་
[270b.4]གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། རྒྱལ་པོ་རྡུལ་ཕྲན་ལ་བྲམ་ཟེ་ཆེན་པོ་གནག་ལྷས་སྐྱེས་ཀྱིས་འདི་སྐད་ཅེས་སྨྲས་སོ། །ས་བདག་རྒྱལ་ཆེན་རྡུལ་ཕྲན་ཁྱོད། །བདག་གི་ཚིག་ནི་གསན་པར་མཛོད། །གནག་ལྷས་སྐྱེས་བདག་མི་སྤྲོ་ཡིས། །རྒྱལ་སྲིད་ཉིད་ཀྱིས་བསྐྱང་དུ་གསོལ། །དེ་ནས་རྒྱལ་
[270b.5]པོ་རྡུལ་ཕྲན་གྱིས་ཚིགས་སུ་བཅད་དེ་སྨྲས་པ། ཁྱོད་ཀྱི་འདོད་པ་མི་ཆོག་པ། །གང་ཡིན་དེ་ཡང་ཁྱོད་ལ་བསྐང་། །ཁྱོད་ལ་འཚེ་བ་དེ་བསད་ཀྱིས། །གནག་ལྷས་སྐྱེས་ཀྱིས་བདག་མ་སྤང་། །རྒྱལ་པོ་བདག་འདོད་མི་ཆོག་མིན། །བདག་ལ་འཚེ་བའང་མ་མཆིས་ཏེ། །མི་མ་
[270b.6]ཡིན་པའི་ཚིག་ཐོས་ནས། །ཁྱིམ་གྱི་གཞི་ལ་མི་སྤྲོའོ། །གང་ལས་ཐོས་ནས་བྲམ་ཟེ་ཁྱོད། །འདིར་ནི་བདག་དང་འདོད་སྤོང་བ། །མི་མ་ཡིན་པ་དེ་ཅི་འདྲ། །དྲི་ཡིས་དེ་ནི་བདག་ལ་སྨྲོས། །སྙིང་རྗེ་ཡི་ནི་གནས་པ་ཡིས། །རབ་དབེན་བསམ་གཏན་བྱེད་པ་ན། །དེ་ནས་ཚངས་པ་
[270b.7]མདུན་དུ་འོངས། །ཐ་དད་ཕྱོགས་ནི་སྣང་བར་བྱས། །བདག་གིས་དེ་ཡི་ཚིག་ཐོས་ནས། །ཁྱིམ་གྱི་གཞི་ལ་མི་སྤྲོའོ། །བྲམ་ཟེ་གང་དུ་འགྲོ་བ་དེར། །ཁོ་བོ་ཡང་ནི་འགྲོ་བྱ་ཞིང་། །ཁྱོད་ཀྱི་ཉན་ཐོས་འགྱུར་བར་བགྱིས། །གནག་ལྷས་སྐྱེས་ཁྱོད་སྟོན་པ་མཛོད། །གང་ལ་སོ་སོའི་སྐྱེ་བོ་
[271a]
[271a.1]རྣམས། །ཆགས་པའི་འདོད་པ་དེ་དག་སྤོངས། །འདོད་པ་རྣམས་ལ་མི་ལྟ་ཞིང་། །བདེན་པའི་ཆོས་ལ་གནས་པར་མཛོད། །ཚངས་པར་སྐྱེ་བར་བགྱི་སླད་དུ། །ནོར་བུ་དག་པ་བཻ་ཌཱུརྱ། །ཇི་ལྟར་མ་བཅོས་དྲི་མེད་ལྟའི། །ཚངས་པར་སྤྱོད་པ་སྤྱད་པར་བགྱི། །མཁན་
[271a.2]པོ་ད་དེའི་དུས་ལ་བབ་པར་མཁྱེན་པར་མཛོད་ཅིག །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་རྒྱལ་པོའི་འཁོར་རྒྱལ་རིགས་དྲུག་རྣམས་ལ་སྨྲས་པ། ཤེས་ལྡན་དག་བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་
[271a.3]འབྱུང་ན་ཤེས་ལྡན་དག་ཅི་བྱེད། མཁན་པོ་ལོ་བདུན་དུ་གཞེས་ཤིག་དང་། ལོ་བདུན་འདས་ནས་བདག་ཅག་བུ་དང་། སྤུན་དང་། གཞན་དག་རྒྱལ་སྲིད་ཀྱི་དབང་ཕྱུག་ལ་བཀོད་ནས་མཁན་པོ་རབ་ཏུ་བྱུང་བའི་རྗེས་སུ་རབ་ཏུ་འབྱུང་ངོ་། །ཤེས་ལྡན་དག་ལོ་བདུན་ལྟ་ཧ་ཅང་ཡང་ཐོགས་
[271a.4]ཆེས་སོ། །གཞན་ཡང་འདོད་པ་རྣམས་ནི་ཆགས་པར་འགྱུར་བ། ལོངས་སྤྱོད་རྣམས་ནི་མྱོས་པར་འགྱུར་བ། སྲོག་འཆད་པ་ནི་ཤེས་པར་དཀའ་བ་ཡིན་པས་ལོ་བདུན་འདས་ན་ཡང་ཤེས་ལྡན་དག་རབ་ཏུ་འབྱུང་ངམ་མི་འབྱུང་གཏོལ་མེད་པས་རེ་ཞིག་ཁོ་བོ་རབ་ཏུ་འབྱུང་ངོ་། །མཁན་པོ་ལོ་དྲུག་
[271a.5]གམ། ལྔ་འམ། བཞི་འམ། གསུམ་མམ། གཉིས་སམ། གཅིག་གམ། ཟླ་བ་བདུན་ནམ། དྲུག་གམ། ལྔ་འམ། བཞི་འམ། གསུམ་མམ། གཉིས་སམ། གཅིག་གམ། ཞག་བདུན་ཞིག་གཞེས་ཤིག་དང་། ཞག་བདུན་འདས་ནས་བདག་ཅག་བུ་དང་། སྤུན་དང་། གཞན་
[271a.6]དག་རྒྱལ་སྲིད་ཀྱི་དབང་ཕྱུག་ལ་བཀོད་ནས་མཁན་པོ་རབ་ཏུ་བྱུང་བའི་རྗེས་སུ་རབ་ཏུ་འབྱུང་བར་བགྱིའོ། །ཤེས་ལྡན་དག་ཞག་བདུན་ལྟ་རིང་པོ་ཡང་མི་ཐོགས་ན། འོན་ཀྱང་འདོད་པ་རྣམས་ནི་ཆགས་པར་འགྱུར་བ། ལོངས་སྤྱོད་རྣམས་ནི་རྒྱགས་པར་འགྱུར་བ། སྲོག་འཆད་པ་ཤེས་པར་དཀའ་བ་
[271a.7]ཡིན་པས་ཞག་བདུན་འདས་ན་ཡང་ཤེས་ལྡན་དག་རབ་ཏུ་འབྱུང་ངམ་མི་འབྱུང་གཏོལ་མེད་པས་རེ་ཞིག་བདག་རབ་ཏུ་འབྱུང་ངོ་། །མཁན་པོ་ད་དེའི་དུས་མཁྱེན་པར་མཛོད་ཅིག །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་སཱ་ལ་ཆེན་
[271b]
[271b.1]པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ལ་སྨྲས་པ། ཤེས་ལྡན་དག་བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན་ཤེས་ལྡན་དག་ཅི་བྱེད་རྗེའི་སྲས་
[271b.2]བདག་ཅག་བཙུན་མོ་བགྱི་བའི་དུས་ན་ནི་བཙུན་མོ། གྲོགས་བགྱི་བའི་དུས་ན་ནི་གྲོགས་ལགས་པས་རྗེའི་སྲས་གལ་ཏེ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན། རྗེའི་སྲས་རབ་ཏུ་བྱུང་བའི་རྗེས་སུ་བདག་ཅག་ཀྱང་རབ་ཏུ་འབྱུང་
[271b.3]བར་བགྱིའོ། །ཤེས་ལྡན་དག་ད་དེའི་དུས་ལ་བབ་པར་ཤེས་པར་གྱིས་ཤིག །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་བྲམ་ཟེའི་ཁྱེའུ་ལྔ་བརྒྱ་ཙམ་ལ་སྨྲས་པ། ཤེས་ལྡན་དག་བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་
[271b.4]ཏུ་འབྱུང་ན་ཤེས་ལྡན་དག་ཅི་བྱེད། མཁན་པོ་བདག་ཅག་གང་ཅུང་ཟད་ཅི་འཚལ་བ་དེ་ཐམས་ཅད་ནི་མཁན་པོ་ལས་བརྟེན་ཏེ་ལགས་ཀྱིས། གལ་ཏེ་མཁན་པོ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན། མཁན་པོ་རབ་
[271b.5]ཏུ་བྱུང་བའི་རྗེས་སུ་བདག་ཅག་ཀྱང་རབ་ཏུ་འབྱུང་བར་བགྱིའོ། །ཤེས་ལྡན་དག་ད་དེའི་དུས་ལ་བབ་པར་ཤེས་པར་གྱིས་ཤིག །འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། ཤིང་རྟ་པ་དང་། རལ་གྲིའི་འཛིན་སྟངས་མཁན་དང་། གཞུ་འཛིན་པ་དང་། ཞབས་
[271b.6]འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་དུ་མ་ལ་སྨྲས་པ། ཤེས་ལྡན་དག་བདག་ནི་ཞེས་བྱ་བ་ནས། སྐྲ་དང་ཁ་སྤུ་
[271b.7]བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན་ཞེས་བྱ་བའི་བར་གོང་མ་བཞིན་དུ་སྟེ། མཁན་པོ་རབ་ཏུ་འབྱུང་བའི་རྗེས་སུ་བདག་ཅག་ཀྱང་རབ་ཏུ་འབྱུང་བར་བགྱིའོ། །ཤེས་ལྡན་དག་དེའི་དུས་ལ་དབབ་པར་ཤེས་པར་གྱིས་ཤིག །
[272a]
[272a.1]དེ་ནས་བྲམ་ཟེ་ཆེན་པོ་གནག་ལྷས་སྐྱེས་སྐྲ་དང་། ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །རྒྱལ་པོ་རྡུལ་ཕྲན་ཡང་འཁོར་བརྒྱ་ཕྲག་དུ་མ་དང་། འཁོར་སྟོང་ཕྲག་དུ་མ་དང་། འཁོར་བརྒྱ་སྟོང་ཕྲག་དུ་མ་
[272a.2]དང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །རྒྱལ་པོའི་འཁོར་རྒྱལ་རིགས་དྲུག་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་
[272a.3]སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ཡང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་
[272a.4]ངོ་། །བྲམ་ཟེའི་ཁྱེའུ་ལྔ་བརྒྱ་ཙམ་ཡང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། ཤིང་རྟ་པ་དང་། རལ་གྲི་འཛིན་སྟངས་པ་དང་། གཞུ་འཛིན་པ་
[272a.5]དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་རྣམས་ཀྱང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་བྲམ་
[272a.6]ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །བྲམ་ཟེ་ཆེན་པོ་གནག་ལྷས་སྐྱེས་དེ་ལྟར་རབ་ཏུ་བྱུང་ནས་ཉོན་མོངས་པའི་སྒྲིབ་པ་ལྔ་པོ་སེམས་ཉེ་བར་ཉོན་མོངས་པར་བྱེད་པ། ཤེས་རབ་ཉམ་ཆུང་བར་བྱེད་པ། གནོད་པར་བྱེད་པའི་ཕྱོགས་དང་མཐུན་པ། མྱ་ངན་
[272a.7]ལས་མི་འདའ་བར་བྱེད་པ་རྣམས་སྤངས་ནས་བྱམས་པ་དང་ལྡན་པའི་སེམས་ཁོ་ན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ། རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་ཕྱོགས་གཅིག་ཏུ་མོས་ཏེ། ཁྱབ་པར་བྱས་ནས་རྫོགས་པར་བྱས་ཏེ་གནས་
[272b]
[272b.1]སོ། །དེ་བཞིན་དུ་གཉིས་པ་དང་། དེ་བཞིན་དུ་གསུམ་པ་དང་། དེ་བཞིན་དུ་བཞི་པ་དང་། བླ་དང་འོག་དང་། ཐད་ཀར་རྣམ་པ་ཐམས་ཅད་དུ་འཇིག་རྟེན་འདི་ཐམས་ཅད་བྱམས་པ་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ། རྒྱ་
[272b.2]ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །དེ་བཞིན་དུ་སྙིང་རྗེ་དང་། དགའ་བ་དང་། བཏང་སྙོམས་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ། རྒྱ་ཆེན་པོར་གྱུར་
[272b.3]པ། ཚད་མེད་པ་ཤིན་ཏུ་བསྒོམས་པས་ཕྱོགས་གཅིག་ཏུ་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །དེ་བཞིན་དུ་གཉིས་པ་དང་། དེ་བཞིན་དུ་གསུམ་པ་དང་། དེ་བཞིན་དུ་བཞི་པ་དང་། བླ་དང་འོག་དང་། ཐད་ཀར་རྣམ་པ་ཐམས་ཅད་དུ་འཇིག་རྟེན་འདི་ཐམས་ཅད་བཏང་
[272b.4]སྙོམས་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ་རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་ཕྱོགས་གཅིག་ཏུ་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱི་མིང་བྲམ་ཟེ་ཆེན་
[272b.5]པོ་གནག་ལྷས་སྐྱེས། བྲམ་ཟེ་ཆེན་པོ་གནག་ལྷས་སྐྱེས་ཞེས་བྱ་བའི་མིང་གང་ཡིན་པ་དེ་ནུབ་པར་གྱུར་ཅིང་། སྟོན་པ་གནག་ལྷས་སྐྱེས་ཞེས་བྱ་བར་གྲགས་སོ། །དེ་ནས་སྟོན་པ་གནག་ལྷས་སྐྱེས་འཁོར་བརྒྱ་ཕྲག་དུ་མ་དང་། འཁོར་སྟོང་ཕྲག་དུ་མ་དང་། འཁོར་བརྒྱ་སྟོང་ཕྲག་དུ་མ་དང་། 
[272b.6]གྲོང་རྡལ་ནས་གྲོང་རྡལ་དང་། གྲོང་ཁྱེར་ནས་གྲོང་ཁྱེར་དུ་ལྗོངས་རྒྱུ་ཞིང་དོང་ངོ་། །དེའི་ཚེ་སྐྱེས་པའམ་བུད་མེད་དག་ལས་ཉེས་པ་འགའ་བྱུང་ན་སྟོན་པ་གནག་ལྷས་སྐྱེས་ཕྱོགས་གང་ན་འདུག་པའི་ཕྱོགས་དེ་ལོགས་སུ་ཐལ་མོ་སྦྱར་བ་བཏུད་ནས་སྟོན་པ་གནག་ལྷས་སྐྱེས་དེ་ལ་ཕྱག་འཚལ་
[272b.7]ལོ། །ཕྱག་འཚལ་ལོ། །སྟོན་པ་གནག་ལྷས་སྐྱེས་དེ་ལ་ཕྱག་འཚལ་ལོ། །ཕྱག་འཚལ་ལོ། །སྟོན་པ་གནག་ལྷས་སྐྱེས་དེ་ལ་ཕྱག་འཚལ་ལོ། །ཕྱག་འཚལ་ལོ། །ཞེས་ཆེད་དུ་བརྗོད་པ། ལན་གསུམ་བརྗོད་དོ། །མདུན་ན་འདོན་བདུན་བྱུང་བ་གང་ཡིན་པ་ནི། རལ་གྲིས་
[273a]
[273a.1]འཚོ་དང་ཚངས་སྦྱིན་དང་། །སྣ་ཚོགས་ཟ་དང་དེ་བཞིན་ས། །རྡུལ་ཅན་ཡུལ་འཁོར་སྐྱོང་གཉིས་གཉིས། །དེ་ཚེ་སྐྱེ་བོ་དེ་བདུན་བྱུང་། །ཀ་ལིང་ཀ་ན་མཆེ་བའི་ཁྱིམ། །རྡོ་མངས་ན་ནི་སྐེམ་བྱེད་དེ། །སྲུང་བྱེད་ན་ནི་མ་ཧེ་ལྡན། །ཨང་གར་ཙམ་པ་རིས་སུ་བཅད། །ལུས་
[273a.2]འཕགས་ན་ནི་མི་ཐི་ལ། །སྟང་ཟིལ་ཅན་ན་མ་རུངས་པ། །བཱ་རཱ་ཎ་སཱིར་ཀ་ཤི་སྟེ། །གནག་ལྷས་སྐྱེས་ཀྱིས་རིས་བཅད་དེའོ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྟོན་པ་གནག་ལྷས་སྐྱེས་གང་ཡིན་པ་དེ་ནི་ང་ཉིད་ཡིན་ནོ། །རྒྱལ་པོ་ཆེན་པོ་ངས་སེམས་ཅན་ལ་
[273a.3]ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་
[273a.4]དག་པར་རྫོགས་པའི་བྱང་ཆུབ་ཏུ་ཐོག་མར་ཐུགས་གང་དུ་བསྐྱེད་ལགས། རྒྱལ་པོ་ཆེན་པོ་སྔོན་བྱུང་བ་རྒྱལ་པོ་འོད་ལྡན་ཞེས་བྱ་བ་བྱུང་སྟེ། དེའི་ཡུལ་དུ་གླང་པོ་རིན་པོ་ཆེ་མེ་ཏོག་ཀུ་མུ་དའི་མདོག་ལྟར་དཀར་བ། ཡན་ལག་བདུན་ཤིན་ཏུ་གནས་པ། གཟུགས་བཟང་བ། མཛེས་པ། 
[273a.5]བལྟ་ན་སྡུག་པ་ཞིག་བྱུང་ངོ་། །དེ་ནས་རྒྱལ་པོ་འོད་ལྡན་གྱིས་གླང་པོ་འདུལ་མཁན་མཁས་པ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །མཁས་པ་དེས་པ་ཁྱོད་ཀྱིས་གླང་པོ་ཆེ་དམ་པ་འདི་མྱུར་དུ་ལེགས་པར་དུལ་བར་བྱོས་ལ་ང་ལ་ཕུལ་ཅིག །ལྷ་བཀའ་བཞིན་འཚལ་ཞེས་གླང་པོ་
[273a.6]ཆེ་འདུལ་མཁན་མཁས་པས་རྒྱལ་པོ་འོད་ལྡན་ལས་མཉན་ནས་གླང་པོ་ཆེ་དམ་པ་དེ་འདུལ་བར་བྱེད་དེ། དེ་དུལ་བར་རིག་ནས་རྒྱལ་པོ་འོད་ལྡན་ལ་ཕུལ་ཏེ། ལྷའི་གླང་པོ་ཆེ་དམ་པ་ནི་དུལ་ལགས་པས་ལྷ་ད་དེའི་དུས་ལ་བབ་པར་མཁྱེན་པར་མཛད་དུ་གསོལ། དེ་ནས་རྒྱལ་པོ་འོད་ལྡན་
[273a.7]གླང་པོ་ཆེ་དམ་པ་དེ་ལ་ཞོན་ཏེ་གླང་པོའི་འདུལ་མཁན་ཡང་གོང་དུ་ཞོན་ནས་རི་དགས་འཆོར་དུ་སོང་ངོ་། །ཇི་ཙམ་ན་གླང་པོ་ཆེ་དེས་ནགས་ཀྱི་བལ་གླང་མོའི་དྲི་ཚོར་ནས་དེས་དྲི་དེའི་རྗེས་བཞིན་དུ་བརྒྱུགས་སོ། །དེ་ནས་རྒྱལ་པོ་གླང་པོ་ཆེ་རླུང་ལྟར་མགྱོགས་པས་ཁྱེར་བ་དང་། གླང་པོ་ཆེའི་
[273b]
[273b.1]འདུལ་མཁན་ལ་སྨྲས་པ། ཀྱེ་གླང་པོ་འདུལ་མཁན་ནམ་མཁའ་འགུལ་བ་འདྲ་ཞིང་ཕྱོགས་ཀུན་མྱུར་དུ་འདུ་བར་འགྲོ་བ་འདྲ། །ས་ནི་མཐའ་དག་འཁོར་ལོ་བཞིན་འཁོར་ཤིང་རྣམས་མཁའ་ལ་འཁོར་བ་འདྲ། །གླང་པོའི་དབང་པོ་གངས་རི་འགྲོ་བ་ལྟ་བུ་འདི་རྒྱུག་མཐོང་ནས་ནི། །རི་བོ་འདི་
[273b.2]རྒྱུག་སྙམ་ནས་རི་རྣམས་གྱ་ཙོམ་མྱུར་དུ་རྒྱུག་པ་འདྲ། །ཀྱེ་གླང་པོ་ཆེ་འདུལ་མཁན་གླང་པོ་ཆེའི་དབང་པོ་ཐུལ་ཅིག་ཐུལ་ཅིག །གླང་ཆེན་དབང་པོ་ཚར་གཅད་པར། །བཟང་པོ་རབ་ཏུ་འབད་པར་གྱིས། །གླང་ཆེན་གཉེའུ་རེངས་ཁྱེར་བ་ཡིས། །ཁོ་བོ་ཅིར་འགྱུར་གཏོལ་མེད་ཁྱེར། །གླང་པོ་ཆེ་
[273b.3]འདུལ་བས་སྨྲས་པ། ལྷ་དྲང་སྲོང་དམ་པས་སྨྲས་པའི་གསང་སྔགས་བཟླས་བགྱི་ཞིང་། །འདི་ལ་ལྕགས་ཀྱུས་ཚར་བཅད་འབད་པ་ཡང་བགྱི་ན། །འཆི་བར་ངེས་པ་རྣམས་ཀྱི་ཚེ་ཡིས་སྨན་བཞིན་དུ། །གླང་པོ་འདི་ནི་བདག་སྟོབས་ཟིལ་གྱིས་མནན་ནས་མཆི། །མི་ཡི་དབང་པོ་
[273b.4]ལྕགས་ཀྱུ་འམ། །ཞགས་པ་འམ་ཡང་ན་ལྕག་གིས་ཀྱང་། །འདོད་ཆགས་གཉེའུ་རེངས་ཁྱེར་བའི་སེམས། །ཚར་གཅད་ནུས་པ་མ་ལགས་སོ། །འདོད་ཆགས་སེམས་ཀྱི་ཟུག་རྔུ་ནི། །ཇི་ཞིག་ལྟར་ན་སྐྱེ་འགྱུར་ཏེ། །ཚུལ་འགའ་ཞིག་གིས་རྒྱས་འགྱུར་ལ། །འགའ་
[273b.5]ཞིག་གིས་ཀྱང་ཞི་བར་འགྱུར། །གང་གི་ཚེ་གླང་པོའི་འདུལ་མཁན་དེས་གླང་པོ་ཆེ་དམ་པ་དེ་གནས་ཐམས་ཅད་དུ་བཟློག་པར་མ་ནུས་པ་དེའི་ཚེ། རྒྱལ་པོ་ལ་སྨྲས་པ། ལྷ་གླང་པོ་ཆེ་འདི་ནི་འཁྲུལ་གྱིས་ཤིང་གི་ཡལ་ག་ལ་འཇུས་མཛོད་ཅིག །དེ་ནས་རྒྱལ་པོ་དང་འདུལ་མཁན་
[273b.6]ཤིང་གི་ཡལ་ག་ལ་འཇུས་ཏེ་འདུག་གོ། །དེ་ནས་དིའུ་ཤི་བ་ལས་ཐར་ཏེ་བདེ་བར་གྱུར་ནས་རྒྱལ་པོས་འདུལ་མཁན་ལ་སྨྲས་པ། ཁྱོད་ཀྱིས་གླང་པོ་ཆེ་དམ་པ་མ་དུལ་བར་ང་ལ་ཕུལ་ལོ། །དེས་སྨྲས་པ། ལྷ་འདི་བདག་གིས་ཤིན་ཏུ་དུལ་བར་བགྱིས་ཏེ། འོན་ཀྱང་ནགས་ཀྱི་བལ་
[273b.7]གླང་མོའི་དྲི་ཚོར་ནས་ཉན་དུ་མ་བཏུབ་ལགས་སོ། །ལྷ་དེ་ལྟ་ལགས་མོད་ཀྱི་དཔྱད་དྲན་ནས་རིང་པོ་མི་ཐོགས་པར་མཆི་བར་འགྱུར་རོ། །དེ་ནས་གླང་པོ་ཆེ་དེ་མྱོས་པ་དང་བྲལ་བར་གྱུར་ནས་ཞག་བདུན་ལོན་པ་དང་དཔྱད་རྗེས་སུ་དྲན་ནས་རང་ཉིད་གནས་སུ་འོངས་ཏེ་འདུག་གོ། །དེ་ནས་
[274a]
[274a.1]གླང་པོ་ཆེ་འདུལ་མཁན་གྱིས་རིངས་པ་རིངས་པར་རྒྱལ་པོ་ལ་སྨྲས་པ། ལྷ་གླང་པོ་ཆེ་དེ་ནི་མཆིས་ལགས་སོ། །རྒྱལ་པོས་སྨྲས་པ། ཁྱོད་ཀྱིས་ནི་འདི་མ་ཐུལ་ཏོ། །ལྷ་ཐུལ་ལགས་སོ། །ཅི་མངོན། ལྷའི་སྤྱན་སྔར་བབ་པར་བགྱིའོ་ཞེས་དེས་ལྕགས་ཀྱི་ཐུ་ལུམ་
[274a.2]སོ་མལ་དུ་ཚོས་པར་བསྲེགས་པ་ཞིག་དཔྱད་ཀྱི་སར་ཁྱེར་ཏེ་ལེན་དུ་གཞུག་པར་བརྩམས་སོ། །དེ་ནས་དེས་བག་ཚ་བ་མེད་པས་བླང་བར་བརྩམས་པ་དང་གླང་པོ་འདུལ་མཁན་གྱིས་སྨྲས་པ། ལྷ་ལེན་དུ་ནི་བཏུབ་ན་འོན་ཀྱང་འགུམ་པར་འགྱུར་རོ། །རྒྱལ་པོས་སྨྲས་པ། ཀྱེ་མཁས་པ་དེ་ལྟར་
[274a.3]ཤིན་ཏུ་དུལ་བ་འདིས་བདག་ཅག་གཡེངས་པ་འདི་ལ་རྒྱུ་ཅི་ཞིག་ཡོད། ལྷ་བདག་གིས་སྔར་ལུས་ཐུལ་གྱི་སེམས་ནི་མ་ལགས་སོ་ཞེས་མ་གསོལ་ཏམ། བདག་ནི་ལུས་འདུལ་བ་ལགས་ཀྱི། སེམས་འདུལ་བ་ནི་མ་ལགས་སོ། །རྒྱལ་པོས་སྨྲས་པ། སེམས་འདུལ་བ་འགའ་
[274a.4]ཡོད་པར་ཁྱོད་ཀྱིས་མཐོང་ངམ། ཐོས་སམ། དེ་ལྷས་བསྐུལ་ནས་སྨྲས་པ། ལྷ་ལུས་འདུལ་བ་དང་སེམས་འདུལ་བ་སངས་རྒྱས་བཅོམ་ལྡན་འདས་རྣམས་མཆིས་སོ། །འདོད་པའི་རྒྱུས་བྱུང་ཉེས་གཞོམ་ཕྱིར། །མང་པོ་བརྩོན་པར་བྱེད་མོད་ཀྱི། །མི་ནུས་པར་ནི་ཤེས་ནས་
[274a.5]ཀྱང་། །བརྩོན་འགྲུས་ཉམས་ནས་ལྡོག་པར་བྱེད། །དེ་དང་དེར་ནི་དེ་ལྟ་བུའི། །འབད་པ་རྣམ་པ་མང་བྱས་ཀྱང་། །འདོད་པའི་འདོད་ཆགས་ནགས་ཚལ་གྱི། །རྩ་ནས་ཕྱིན་པར་མི་འགྱུར་རོ། །འདོད་པ་གཞོམ་པར་འདོད་པ་ནི། །ཁ་ཅིག་ཡུལ་རྣམས་སྤོང་བར་བྱེད། །དེ་གཞོམ་
[274a.6]འདོད་པ་གཞན་དག་ནི། །དགའ་བཞིན་དབང་པོ་ཚིམ་པར་བྱེད། །ལྷ་དང་ལྷ་མིན་མི་དང་སེང་གེ་སྟག་དང་སྦྲུལ་དག་དང་། །སྲིན་བུ་བྱེ་བ་ཕྱེ་མ་ལེབ་དང་འཇིག་རྟེན་འདི་དག་ཀུན། །འདོད་པའི་ཞགས་པ་ཤིན་ཏུ་ཕྲ་མོ་རྣམས་ཀྱིས་ཡིད་བཅིངས་ནས། །སྲིད་འགྲོ་ཐིབས་པོ་འདིར་ནི་འཁོར་
[274a.7]ལོ་བཞིན་དུ་ཤིན་ཏུ་འཁོར། །བདག་ནི་སྣ་ཚོགས་ཐབས་ཀྱིས་འདི་ལྟ་བུ། །གཟུགས་བཟང་ཕུན་སུམ་ཚོགས་པའི་གླང་པོ་འདུལ། །རྒྱལ་པོ་གཟུགས་ཅན་མ་ལགས་ཕྲ་སེམས་ནི། །དྲང་སྲོང་ཆབ་ཀླུང་འཚལ་བས་མ་ཐུལ་ཏོ། །གླང་ཆེན་འདུལ་བ་གཟུགས་མེད་ཕྲ་བའི་སེམས། །དྲང་
[274b]
[274b.1]སྲོང་ཆུ་ཀླུང་ཟ་བས་མ་ཐུལ་ན། །གང་གི་དབང་དུ་གཟུགས་མེད་སེམས་འགྱུར་ཏེ། །མི་ཡི་འཇིག་རྟེན་དག་ན་ཡོད་དམ་ཀྱེ། །གང་གི་དབང་དུ་གཟུགས་མེད་སེམས་འགྱུར་ཏེ། །ལྷན་གཅིག་མི་ཡི་འཇིག་རྟེན་ན་མཆིས་ཏེ། །རྒྱལ་པོ་ཆེན་པོ་སངས་རྒྱས་མཐུ་བོ་ཆེ། །ཉོན་མོངས་སྤངས་པ་དཔའ་
[274b.2]བོ་སྟོབས་ལྡན་པ། །དེ་དང་གང་དག་དེ་འདྲར་རྗེས་འབྲང་བ། །དེའི་དབང་འདིར་ནི་གཟུགས་མེད་སེམས་འགྱུར་རོ། །དེ་ནས་རྒྱལ་པོ་འོད་ལྡན་གྱིས་སངས་རྒྱས་བཅོམ་ལྡན་འདས་རྣམས་ཀྱི་བརྩོན་འགྲུས་དང་སྟོབས་ཐོས་ནས་སྦྱིན་པ་དག་བྱིན། བསོད་ནམས་དག་བྱས་ཏེ་བླ་ན་མེད་པ་ཡང་
[274b.3]དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པ། སྦྱིན་པ་རྒྱ་ཆེན་གྱུར་པ་འདི་ཡིས་སུ། །འགྲོ་བར་རང་བྱུང་སངས་རྒྱས་གྱུར་ནས་ནི། །སྔོན་གྱི་རྒྱལ་དབང་རྣམས་ཀྱིས་མ་བསྒྲལ་བ། །སྐྱེ་བོའི་ཚོགས་དག་བདག་གིས་བསྒྲལ་བར་བྱ། །བདག་གིས་སྐྱེ་དགུ་ལེགས་བསྐྱངས་
[274b.4]ལས་བྱུང་བའམ། །བཏང་བ་ལས་བྱུང་བསོད་ནམས་ཡོད་པ་གང་། །དེས་ནི་སངས་རྒྱས་ཉིད་ཐོབ་འཇིག་རྟེན་དག །འདོད་པའི་རིམས་ནད་ལས་རབ་ཐར་བར་བྱ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྒྱལ་པོ་འོད་ལྡན་དུ་གྱུར་པ་གང་ཡིན་པ་དེ་ནི་དེའི་ཚེ་དེའི་དུས་ན་ང་ཉིད་དེ་
[274b.5]ཡིན་ཏེ། ངས་དེར་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་ཡང་དག་པར་རྫོགས་པའི་སངས་རྒྱས་གང་ལ་ཐོག་མར་བསོད་སྙོམས་ཕུལ་ལགས། རྒྱལ་
[274b.6]པོ་ཆེན་པོ་སྔོན་བྱུང་བ་ཡངས་པ་ཞེས་བྱ་བའི་གྲོང་ཁྱེར་ཡོད་དེ། ཡངས་པའི་གྲོང་ཁྱེར་དུ་རྫ་མཁན་ཡངས་པའི་འོད་ཅེས་བྱ་བ་ཞིག་བྱུང་ངོ་། །དེའི་ཚེ་སྟོན་པ་ཤཱཀྱ་ཐུབ་པ་ཞེས་བྱ་བ་འཇིག་རྟེན་དུ་བྱུང་ངོ་ཞེས་བྱ་བ་ནས་སངས་རྒྱས་བཅོམ་ལྡན་འདས་ཞེས་བྱ་བའི་བར་གོང་མ་བཞིན་ནོ། །དེའི་མཆོག་
[274b.7]ཟུང་དང་བཟང་པོ་ཟུང་ནི་ཤཱ་རིའི་བུ་དང་མཽད་གལ་གྱི་བུ་ཞེས་བྱའོ། །རིམ་གྲོ་བྱེད་པ་ནི་དགེ་སློང་ཀུན་དགའ་བོ་ཞེས་བྱའོ། །དེ་ནས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དགེ་སློང་གི་ཚོགས་ཀྱིས་ཡོངས་སུ་བསྐོར་ནས་ལྗོངས་རྒྱུ་ཞིང་གཤེགས་པ་ན་ཡངས་པའི་གྲོང་ཁྱེར་དུ་བྱོན་པ་དང་། 
[275a]
[275a.1]དེ་རླུང་ཤས་ཆེ་བའི་སྙུན་གྱིས་ཐེབས་ནས་དེས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་རྫ་མཁན་ཡངས་པའི་འོད་ལས་མར་དང་། ཏིལ་མར་དང་། བུ་རམ་ཆུ་ཁྱེར་ཏེ་ཤོག་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་
[275a.2]བོས་བཅོམ་ལྡན་འདས་ལས་མཉན་ནས་རྫ་མཁན་ཡངས་པའི་འོད་གང་ན་བ་དེར་སོང་སྟེ་ཕྱིན་པ་དང་། རྫ་མཁན་ཡངས་པའི་འོད་ལ་འདི་སྐད་ཅེས་སྨྲས་སོ། །ཡངས་པའི་འོད་ཤེས་པར་གྱིས་ཤིག་བཅོམ་ལྡན་འདས་རླུང་ཤས་ཆེ་བའི་སྙུན་གྱིས་ཐེབས་ཏེ། དེ་ལ་མར་དང་། ཏིལ་མར་དང་
[275a.3]བུ་རམ་ཆུ་དགོས་སོ། །དེ་ནས་རྫ་མཁན་ཡངས་པའི་འོད་ཀྱིས་ཚེ་དང་ལྡན་པ་ཀུན་དགའ་བོ་ལས་མཉན་ནས་མར་དང་། ཏིལ་མར་དང་། བུ་རམ་ཆུ་ཁྱེར་ཏེ་བུ་དང་ལྷན་ཅིག་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་གང་ན་བ་དེར་དོང་སྟེ་ཕྱིན་པ་དང་། མར་དང་། ཏིལ་མར་གྱིས་
[275a.4]བཅོམ་ལྡན་འདས་ཀྱི་སྐུ་བྱུགས་ནས་ཆུ་འཇམ་པོས་སྐུ་ཁྲུས་བྱས་ཏེ། བུ་རམ་ཆུའི་བཏུང་བ་གསོལ་ཏོ། །དེས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་བཟོད་ཅིང་འཚོ་བར་གྱུར་ཏོ། །དེ་ནས་རྫ་མཁན་ཡངས་པའི་འོད་ཀྱིས་དེའི་ཞབས་གཉིས་ལ་གཏུགས་ནས་སྨོན་ལམ་གདབ་
[275a.5]པར་བརྩམས་པ། བདག་ཀྱང་རབ་ཏུ་སྦྱིན་པ་འདི་ཡིས་ཤཱཀྱའི་རིགས་སྐྱེས་པ། །ཡོན་ཏན་རིགས་དང་རུས་དག་མཉམ་པའི་སངས་རྒྱས་ཉིད་གྱུར་ཅིང་། །བདག་གིས་ཚངས་པའི་འཇིག་རྟེན་བར་གྱི་ཉམ་ཐག་འཆི་བ་ཡི། །ཕ་རོལ་ཞི་བ་རྒྱ་ཆེན་འཇིགས་པ་མེད་པ་སྒྲོལ་བར་ཤོག །དེའི་
[275a.6]བུས་ཀྱང་སྨོན་ལམ་བཏབ་པ། བདག་ཀྱང་ལས་འདིས་ན་གཟུགས་མེད་པའི་ཆོས་རྣམས་རྟོགས་པ་དང་། བཅོམ་ལྡན་འདས་ཀྱི་རིམ་གྲོ་བྱེད་པར་གྱུར་ཅིག །ཅེས་བྱས་སོ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྫ་མཁན་ཡངས་པའི་འོད་གང་ཡིན་པ་དེ་ནི་ང་
[275a.7]ཉིད་ཡིན་ཏེ། དེར་ངས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཐོག་མར་བསོད་སྙོམས་ཕུལ་ལོ། །དེའི་ཚེ་དེའི་དུས་ཀྱི་བུ་གང་ཡིན་པ་དེ་ནི་ཀུན་དགའ་བོ་ཡིན་ནོ།། །།འདུལ་བ་གཞི། བམ་པོ་ལྔ་བཅུ་རྩ་གཅིག་པ། བཙུན་པ་བཅོམ་ལྡན་འདས་ཀྱིས་བླ་ན་མེད་
[275b]
[275b.1]པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་སླད་དུ་ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་ལ་བསྙེན་བཀུར་བགྱིས་ལགས། རྒྱལ་པོ་ཆེན་པོ་རེ་ཞིག་གྲངས་མེད་པ་དང་པོ་ལ། སངས་རྒྱས་ཤཱཀྱ་ཐུབ་པ་ནས། འདྲེན་པ་ཡུལ་འཁོར་སྐྱོང་གི་བར། །
[275b.2]དེའི་བར་བདུན་ཁྲི་ལྔ་སྟོང་གི། །སངས་རྒྱས་རྣམས་ནི་ངས་མཆོད་དོ། །གྲངས་མེད་གཅིག་ནི་འདས་པ་ཡི། །རྒྱལ་བ་ངས་ནི་མཆོད་བྱས་ཏེ། །སངས་རྒྱས་ཉིད་ནི་འདོད་པའི་ཕྱིར། །ང་ལ་སྐྱོ་བའི་སེམས་མེད་དོ། །རྒྱལ་པོ་ཆེན་པོ་གྲངས་མེད་པ་གཉིས་པ་ལ་ནི། 
[275b.3]སངས་རྒྱས་མར་མེ་མཛད་ནས་ནི། །དབང་པོའི་རྒྱལ་མཚན་ཐུབ་པའི་བར། །བདུན་ཁྲི་དྲུག་སྟོང་དག་གི་ནི། །སངས་རྒྱས་རྣམས་ནི་ང་ཡིས་མཆོད། །གྲངས་མེད་གཉིས་པོ་ཚང་བར་ནི། །རྒྱལ་བ་ང་ཡིས་མཆོད་བྱས་ཏེ། །སྐྱེ་བ་དེ་དང་དེ་དག་ཏུ། །ང་ལ་སྐྱོ་བའི་
[275b.4]སེམས་མེད་དོ། །གྲངས་མེད་པ་གསུམ་པ་ལ་ཡང་། །སངས་རྒྱས་ལེགས་མཛད་ནས་བཟུང་སྟེ། །སངས་རྒྱས་འོད་སྲུང་བར་དག་ཏུ། །བདུན་ཁྲི་བདུན་སྟོང་ང་ཡིས་མཆོད། །གྲངས་མེད་གསུམ་པོ་དེ་ལ་ནི། །རྒྱལ་བ་ངས་ནི་མཆོད་བྱས་ཏེ། །བྱང་ཆུབ་ཕྱིར་ནི་སྤྱོད་པ་
[275b.5]ན། །དེ་ཚེ་ང་ལ་སྐྱོ་སེམས་མེད། །ང་ནི་བྱང་ཆུབ་སེམས་དཔའ་ན། །སངས་རྒྱས་མཆོག་ནི་དེ་དག་མཆོད། །འཇིག་རྟེན་འདྲེན་པ་དེ་ཀུན་གྱིས། །ང་ནི་སངས་རྒྱས་ཉིད་དུ་བསྟན། །ངས་ནི་སྔོན་བསམས་གང་ཡིན་པ། །ང་ནི་སྨོན་ལམ་ཐམས་ཅད་རྫོགས། །ངས་
[275b.6]ནི་སངས་རྒྱས་ཁུར་བོར་ཏེ། །སེམས་ཅན་རྣམས་ནི་རྗེས་སུ་བཟུང་། །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། 
[275b.7]བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཞུས་པ། འཇིག་རྟེན་གཙོ་བོ་རྣམ་འདྲེན་པ། །ཐུབ་པ་ཁྱོད་ཀྱི་བྱང་ཆུབ་ཐུགས། །ཐོག་མར་གང་དུ་བསྐྱེད་པ་དག །སྐལ་ལྡན་ཆེན་པོ་
[276a]
[276a.1]བདག་ལ་གསུངས། །ཁྱོད་སྔོན་བྱང་ཆུབ་སྤྱོད་པ་ན། །སངས་རྒྱས་ཇི་སྙེད་དུས་གང་དུ། །ཇི་ལྟ་བུར་ནི་བསྙེན་བཀུར་མཛད། །མི་མཆོག་དེ་ནི་བདག་ལ་གསུངས། །ཀུན་དགའ་བོ་ཡི་ཚིག་གསན་ནས། །རྐང་གཉིས་དམ་པ་རྫོགས་སངས་རྒྱས། །འགྲོ་ལ་ཐུགས་
[276a.2]རྗེ་མཛད་ནས་སུ། །ཐུབ་པས་བྱང་ཆུབ་སྤྱོད་པ་གསུངས། །སངས་རྒྱས་འདོད་ཆགས་བྲལ་ཐོས་ཤིང་། །གླང་པོ་དྲེགས་པའི་ཤས་ཆེན་དང་། །འཇིག་རྟེན་སྡུག་བསྔལ་གྱུར་མཐོང་ནས། །ངས་ནི་བྱང་ཆུབ་སེམས་བསྐྱེད་དོ། །མི་དབང་འོད་ལྡན་གྱུར་པ་ན། །ངས་ནི་བྱང་ཆུབ་
[276a.3]འདོད་པའི་ཕྱིར། །ངས་ནི་བརྟན་པོར་དམ་བཅས་ཏེ། །སྐྱོན་མེད་པ་ཡི་སྦྱིན་པ་བཏང་། །ང་ནི་རྫ་མཁན་གྱུར་པ་ན། །སངས་རྒྱས་ཤཱཀྱ་ཐུབ་མཐོང་ནས། །བྱང་ཆུབ་ཕྱིར་ནི་ཐོག་མར་ངས། །མར་དང་ཏིལ་མར་གྱིས་མཆོད་དོ། །སྔོན་གྱི་སྐྱེ་བ་གཞན་དག་ཏུ། །ཚོང་དཔོན་བུ་མོར་
[276a.4]གྱུར་པ་ན། །སངས་རྒྱས་ཀཽཎྜི་ནྱ་མཐོང་ནས། །ངས་ནི་མར་མེའི་སྦྱིན་པ་བྱས། །སངས་རྒྱས་གཞན་གྱིས་མི་ཐུལ་བའི། །ང་སྔོན་སྡེ་སྣོད་གསུམ་པ་ལས། །དགེ་སློང་དགེ་འདུན་རྩོད་པ་ལ། །དགེ་འདུན་ལ་ནི་བུད་མེད་སྨྲས། །ཚིག་གི་ཉེས་བྱས་བྱུང་བས་ན། །མོད་ལ་བུད་
[276a.5]མེད་ཉིད་དུ་གྱུར། །སླར་ཡང་སེམས་དད་བྱས་པས་ནི། །སྐྱེས་པ་ཉིད་ནི་ཐོབ་པར་གྱུར། །སྔོན་གྱི་སྐྱེ་བ་གཞན་དག་ཏུ། །ང་ནི་རྒྱལ་པོའི་སྲས་གྱུར་ཚེ། །གཅེན་པོ་རིན་ཆེན་གཙུག་ཏོར་ལ། །མར་མེའི་སྦྱིན་པས་མཆོད་བྱས་ཤིང་། །ངས་ནི་ཟླ་གསུམ་དྲུག་བཅུ་རུ། །བདེ་
[276a.6]མཛད་ཀྱི་ནི་ཞབས་འབྲིང་བྱས། །ངས་ནི་མྱ་ངན་འདས་པ་དེའི། །མཆོད་རྟེན་ལ་ནི་ནོར་ཀུན་ཕུལ། །ང་ནི་ཚོང་དཔོན་གྱུར་པ་ན། །སྒྲ་སྙན་དབྱངས་ལ་ཟླ་གསུམ་མཆོད། །དེ་ཡི་མཆོད་རྟེན་མཐོན་པོ་ནི། །དགུ་བཅུ་རྩ་གཅིག་རྩིག་ཏུ་བཅུག །ང་ནི་བྲམ་ཟེར་གྱུར་པ་ན། །སངས་
[276a.7]རྒྱས་དཔལ་འབྱུང་མཐོང་ནས་དགའ། །ལེགས་པར་ཐལ་སྦྱར་དེ་ནས་ཡང་། །མི་མཆོག་ལ་ནི་མཆོད་པ་བྱས། །ང་སྔོན་བྲམ་ཟེར་གྱུར་པ་ན། །བསྟན་བཅོས་དུ་མ་འཇིགས་མེད་ཚེ། །སངས་རྒྱས་ཕན་པར་བཞེད་མཛད་པ། །ང་ཡི་སྟན་ལ་སྤྱན་དྲངས་སོ། །སྔོན་ནི་དཀའ་ཐུབ་
[276b]
[276b.1]ལྡན་པ་ཡི། །དྲང་སྲོང་ཆོས་ལ་གནས་གྱུར་ཚེ། །སངས་རྒྱས་ཀཽཎྜི་ནྱ་མཐོང་ནས། །ངས་ནི་རི་བོའི་ཁ་ནས་མཆོངས། །དྲང་སྲོང་གྱུར་ནའང་ཡིད་དགའ་བས། །སངས་རྒྱས་བལྟ་ན་སྡུག་མཐོང་ནས། །རྩ་བ་དང་ནི་འབྲས་བུའི་ཕྱིར། །བསྟི་གནས་བཞུགས་པ་
[276b.2]ངས་སྤྱན་དྲངས། །འཇིག་རྟེན་འདྲེན་པ་སྤྱན་མཛེས་ལ། །དྲང་སྲོང་གྱུར་ཚེ་བཀུར་སྟི་བྱས། །ཤིང་ཤུན་ཡིད་དུ་འོང་བ་ཡིས། །ངས་ནི་མི་ཡི་མཆོག་བཀབ་བོ། །ང་ནི་རྒྱལ་པོར་གྱུར་པ་ན། །ཡན་ལག་བཞི་པའི་དཔུང་སྤངས་ནས། །བྱང་ཆུབ་འདོད་པའི་ཆེད་དུ་ངས། །
[276b.3]ཡུལ་འཁོར་སྐྱོང་གི་ཞབས་འབྲིང་བྱས། །སངས་རྒྱས་ཤཱཀྱ་ཐུབ་པ་ནས། །འདྲེན་པ་ཡུལ་འཁོར་སྐྱོང་གི་བར། །བདུན་ཁྲི་དང་ནི་ལྔ་སྟོང་གི། །སངས་རྒྱས་རྣམས་ལ་ང་ཡིས་མཆོད། །གྲངས་མེད་གཅིག་ནི་འོངས་པ་ཡི། །རྒྱལ་བ་ངས་ནི་མཆོད་བྱས་ཏེ། །བྱང་ཆུབ་ཕྱིར་ནི་སྤྱོད་
[276b.4]པ་ན། །དེ་ཚེ་ང་ལ་སྐྱོ་སེམས་མེད། །གྲངས་མེད་པ་དང་པོའོ། །བྲམ་ཟེ་ཁྱེའུ་གྱུར་དེ་ཡི་ཚེ། །འོད་དང་གྲགས་པར་ལྡན་པ་ཡི། །སངས་རྒྱས་མར་མེ་མཛད་མཐོང་ནས། །ཨུཏྤལ་སྔོན་པོ་བདུན་གྱིས་མཆོད། །ང་ནི་རྒྱལ་པོར་གྱུར་པ་ན། །དཀའ་ཐུབ་སྤྱོད་ཅེས་བྱ་
[276b.5]བ་ཡི། །སངས་རྒྱས་མཚན་མངའ་མཐོང་ནས་ནི། །མི་མཆོག་ལ་ནི་བླ་རེས་མཆོད། །རྒྱལ་པོར་གྱུར་ཚེ་མུན་འཇོམས་པའི། །སྐལ་ཆེན་ལ་ནི་རིན་པོ་ཆེ། །སྣ་ཚོགས་བཀྲ་བའི་རོལ་མོ་ཡི། །མཆོད་པ་དག་གིས་བཞེངས་གསོལ་ཏོ། །ཀུན་དགའ་མི་དབང་ང་གྱུར་པས། །སེང་
[276b.6]གེ་སེང་གེའི་རྩལ་མངའ་ལ། །རིན་ཆེན་ཡུ་བ་ཅན་གདུགས་ཀྱིས། །མི་མཆོག་ལ་ནི་མཆོད་པ་བྱས། །རྒྱལ་པོར་གྱུར་ཚེ་གྲོང་ཁྱེར་ནི། །སྟོང་ཕྲག་དྲུག་བཅུ་རྣམས་སུ་ཡང་། །མི་ཡི་ཉི་མ་བདེ་མཛད་ནི། །སྤྱན་དྲངས་ནས་ནི་མཆོད་པ་བྱས། །འཇིག་རྟེན་འདྲེན་པ་མི་དབང་
[276b.7]ལ། །བསྲོ་གང་ལས་དང་དེ་བཞིན་དུ། །ཨ་གར་ནག་པོའི་དྲི་དག་གིས། །བྲམ་ཟེར་གྱུར་ཚེ་ཞབས་འབྲིང་བྱས། །གྲོང་ཁྱེར་རྒྱལ་སྲིད་འཕེལ་བར་ནི། །བྲམ་ཟེའི་སངས་རྒྱས་སུམ་བཅུ་པོ། །གཙུག་ཏོར་ཅན་ཞེས་འཇིག་རྟེན་གྲགས། །རྒྱལ་པོར་གྱུར་ཚེ་མཆོད་པ་བྱས། །
[277a]
[277a.1]གྲོང་ཁྱེར་འབྲས་འཕེལ་དག་ཏུ་ནི། །སངས་རྒྱས་ཉི་ཤུ་རྩ་ལྔ་ལ། །ང་ནི་ཚོང་དཔོན་གྱུར་པ་ན། །ཚངས་པར་སྤྱད་པས་མཆོད་པ་བྱས། །གྲོང་ཁྱེར་དགའ་བ་དེ་ཉིད་དུ། །ང་ནི་ཚོང་དཔོན་གྱུར་པའི་ཚེ། །སངས་རྒྱས་གཙུག་ཏོར་འཇིག་རྟེན་གྲགས། །གཙུག་
[277a.2]ལག་ཁང་གིས་མཆོད་པ་བྱས། །ཚོང་དཔོན་གྱུར་ཚེ་རྒྱལ་བ་དྲུག །མཆོད་ཕྱིར་གླང་ཆེན་རྟ་གསེར་དང་། །བུད་མེད་རྣམས་དང་ནོར་བུ་ཡི། །རྒྱན་གྱིས་སྐྱེད་མོས་ཚལ་བྱས་སོ། །རྒྱལ་པོར་གྱུར་ཚེ་དད་པ་ཡིས། །གྲོང་ཁྱེར་ཡིད་འོང་དེ་ཉིད་དུ། །བྱང་ཆུབ་དོན་དུ་གཉེར་
[277a.3]བ་ངས། །གཙུག་ཏོར་ཅན་ལ་སྐྲ་བྲེགས་སོ། །ཀུན་དགའ་བྲམ་ཟེར་གྱུར་པ་ན། །ཐུབ་ཆེན་མ་འགགས་དེ་ལ་ནི། །བྱང་ཆུབ་དོན་དུ་གཉེར་བ་ངས། །འབྲས་བུ་མཆོག་གིས་མཆོད་པ་བྱས། །ཚོང་དཔོན་དུ་ནི་གྱུར་པ་ན། །འཇིག་རྟེན་འདྲེན་པ་སྤྱན་མཛེས་ལ། །ནོར་བུ་
[277a.4]རིན་ཆེན་གྱིས་མཆོད་ཅིང་། །གཙུག་ལག་ཁང་ནི་ཉམས་དགའས་མཆོད། །དེད་དཔོན་དུ་ནི་གྱུར་པ་ན། །བྱང་ཆུབ་ཤིང་གི་དྲུང་ན་ནི། །སངས་རྒྱས་ལེགས་འཁྲུངས་བཞུགས་མཐོང་ནས། །ཐོག་མར་བསོད་སྙོམས་ལ་སྤྱན་དྲངས། །ང་ནི་དེད་དཔོན་གྱུར་པ་ན། །
[277a.5]བྱང་ཆུབ་ཤིང་དྲུང་ཐུབ་པ་ནི། །འཇིག་རྟེན་དགའ་མཛད་བློ་བཟང་མཐོང་། །འཁོར་ནི་སྟོང་དང་རབ་ཏུ་བྱུང་། །ང་ནི་དེད་དཔོན་གྱུར་པ་ན། །སངས་རྒྱས་ཙན་དན་འོད་དཔག་མེད། །ཆུ་འཇམ་དང་ནི་ཏིལ་མར་དང་། །བུ་རམ་ལ་ནི་སྤྱན་དྲངས་སོ། །ཀུན་དགའ་རྒྱལ་པོར་
[277a.6]གྱུར་པ་ན། །ཚངས་སྦྱིན་གྲགས་པ་ཆེན་པོ་པ། །འདྲེན་པ་ལ་ནི་ཞལ་ཟས་དང་། །ཐམས་ཅད་སྦྱིན་པས་མཆོད་པ་བྱས། །བྲམ་ཟེར་ཡང་ནི་གྱུར་པ་ན། །ཐུགས་རྗེ་ཆེན་པོ་འོད་ཟེར་ཅན། །ཐུབ་པ་རྐང་གཉིས་མཆོག་མཐོང་ནས། །སྨྲ་བའི་རྒྱལ་མཚན་གྱིས་མཆོད་དོ། །
[277a.7]རྒྱལ་པོར་གྱུར་ནས་སངས་རྒྱས་ནི། །དོན་དམ་གཟིགས་པ་གྲོང་མཆོག་ཏུ། །འཇུག་པ་དེ་ལ་ཏ་ལ་ཡི། །ལོ་མའི་བསིལ་ཡབ་མཆོད་པ་བྱས། །ང་ནི་ཚོང་དཔོན་གྱུར་པ་ན། །འཇིག་རྟེན་གསལ་མཛད་སངས་རྒྱས་ནི། །ཤཱཀྱ་ཐུབ་ལ་མེ་ཏོག་གི། །སིལ་མ་སྣ་ཚོགས་དྲི་སྦྱར་
[277b]
[277b.1]མཆོད། །གྲོང་ཁྱེར་མཆོག་ཏུ་མཐོར་འཕགས་པའི། །མི་མཆོག་འཇུག་པར་མཐོང་ནས་ནི། །རོལ་མོ་རྣམས་ཀྱི་སྒྲ་དག་དང་། །མེ་ཏོག་རྣམས་ཀྱིས་མཆོད་པ་བྱས། །རྒྱལ་པོར་གྱུར་ཚེ་དད་པ་ཡིས། །སངས་རྒྱས་དམ་པ་ཞེས་བྱ་བ། །སྲིད་པའི་མཚོ་ལས་རྒལ་བ་ལ། །ཐོག་མར་
[277b.2]ཤིང་རྟ་དག་གིས་བསྟབས། །ང་ནི་རྒྱལ་པོར་གྱུར་པ་ན། །གཙོ་བོའི་ཆེད་དུ་ལམ་བསྟན་ཅིང་། །དཔག་ཚད་བརྒྱ་ནི་གང་བར་ཡང་། །མེ་ཏོག་ཁང་བརྩེགས་མཆོད་པ་བྱས། །སངས་རྒྱས་དགྲ་ཞི་མཛད་པ་ནི། །གྲོང་ཁྱེར་གཤེགས་ཞེས་ངས་ཐོས་ནས། །ལམ་ནི་རྒྱལ་མཚན་
[277b.3]ཡོངས་བཀང་སྟེ། །རྒྱལ་པོའི་འབྱོར་པས་བསུ་བ་བྱས། །ང་ནི་མཉན་པར་གྱུར་པ་ན། །ཤིང་རྟའི་ཡན་ལག་ཆུ་འགྲམ་དུ། །བྱོན་པ་ངས་ནི་མཐོང་ནས་ནི། །ཐུབ་པ་ཆུ་ཡི་རྒྱུན་ལས་བསྒྲལ། །དེད་དཔོན་གྱུར་ཚེ་དད་པ་ཡིས། །ཤིང་རྟ་སྐལ་ལྡན་ཆེན་པོ་ནི། །ངས་ནི་གྲུ་ཟམ་
[277b.4]བཏགས་ནས་ཀྱང་། །མཚོ་ཆེན་ལས་ནི་བསྒྲལ་བ་བྱས། །ང་ནི་རྒྱལ་པོར་གྱུར་པ་ན། །རྐང་གཉིས་དམ་པ་སངས་རྒྱས་ནི། །ཚངས་ལ་ཙན་དན་ས་མཆོག་གི། །ཀ་བར་ལྡན་པའི་ཁང་པས་མཆོད། །རྒྱལ་པོར་གྱུར་ཚེ་སངས་རྒྱས་ནི། །བཅོམ་ལྡན་ཚངས་པའི་ཚེ་མཆོད་ཅིང་། །
[277b.5]སྣམ་སྦྱར་རྒྱལ་མཚན་བསྒྲེང་ནས་ནི། །ངས་ནི་ཡམས་ཀྱི་ནད་ཞི་བྱས། །ཙན་དན་ལྡན་ལ་ཆར་མེད་ཚེ། །རྒྱལ་པོ་ལྟ་བུའི་སྐུ་ཁྲུས་བྱས། །དེ་ཚེ་ལྷས་ནི་ཆར་ཕབ་པས། །སྐྱེ་བོ་རྣམས་ནི་སྐྱབས་སུ་དོང་། །ང་ནི་རྒྱལ་པོར་གྱུར་པ་ན། །སངས་རྒྱས་བཅོམ་ལྡན་ཟླ་བ་ལ། །མཆོད་
[277b.6]ནས་ངས་ནི་བྱམས་བསྒོམས་པས། །བདུད་ཀྱིས་བཏང་བའི་ཡམས་ནད་ཞི། །མི་ཡི་དབང་པོར་སྔོན་གྱུར་ཚེ། །ངས་ནི་བྱང་ཆུབ་འདོད་པའི་ཕྱིར། །སངས་རྒྱས་དབང་པོ་འདུལ་བ་ལ། །ཆོ་འཕྲུལ་ཕྱིར་ནི་གསོལ་བ་བཏབ། །རྒྱལ་པོ་དག་ཏུ་གྱུར་པ་ན། །རིན་ཆེན་རི་བོ་འོད་ཆེན་
[277b.7]ལྡན། །འཁོར་ནི་བརྒྱ་སྟོང་ཕྲག་མང་པོ། །མཐོང་ནས་ལོ་ལྔར་མཆོད་པ་བྱས། །བྲམ་ཟེར་གྱུར་ཚེ་དད་པ་ཡིས། །སངས་རྒྱས་དོན་ཀུན་སྒྲུབ་པ་ནི། །མཚན་དང་ལྡན་པ་མཐོང་ནས་ཀྱང་། །ངས་ནི་བསྟོད་པ་ལྔ་བརྒྱ་བྱས། །བྲམ་ཟེར་གྱུར་ཚེ་ཡིད་དགའ་བས། །སངས་རྒྱས་དབང་པོ་རྒྱལ་
[278a]
[278a.1]མཚན་མཐོང་། །ངས་ནི་ཐལ་མོ་(ལགས་,ལེགས་)སྦྱར་ཏེ། །དམ་པ་སྩོལ་བའི་འོས་ཞེས་གསོལ། །སངས་རྒྱས་མར་མེ་མཛད་པ་ནས། །ཐུབ་པ་དབང་པོའི་རྒྱལ་མཚན་བར། །བདུན་ཁྲི་དང་ནི་དྲུག་སྟོང་གི། །སངས་རྒྱས་རྣམས་ནི་ང་ཡིས་མཆོད། །གྲངས་མེད་གཉིས་
[278a.2]པ་ཚང་བར་ནི། །རྒྱལ་བ་ང་ཡིས་མཆོད་བྱས་ཏེ། །བྱང་ཆུབ་ཕྱིར་ནི་སྤྱོད་པ་ན། །དེ་ཚེ་ང་ལ་སྐྱོ་སེམས་མེད། །གྲངས་མེད་པ་གཉིས་པའོ། །སངས་རྒྱས་བདེ་མཛད་དམ་པ་ལ། །རྒྱལ་པོར་གྱུར་ཚེ་མཆོད་བྱས་ཏེ། །མྱ་ངན་འདས་ནས་མཆོད་རྟེན་བརྩིགས། །རྒྱལ་སྲིད་རབ་ཏུ་ཞི་
[278a.3]བར་བྱས། །རྒྱལ་པོར་གྱུར་ཚེ་དད་པས་ནི། །སངས་རྒྱས་གང་པོ་རེ་སྐོང་ལ། །ཚུལ་དང་འདྲ་བར་མཆོད་བྱས་ཏེ། །ཆོས་ཀྱི་རྒྱལ་པོ་ཞེས་བསྒྲགས་སོ། །སངས་རྒྱས་ཐམས་ཅད་ཟིལ་གནོན་ལ། །ཚོང་དཔོན་གྱུར་ཚེ་ལེགས་པར་ནི། །རིམ་གྲོ་བྱས་ཤིང་མི་མཆོག་ལ། །དེ་བཞིན་
[278a.4]གསེར་གྱི་མེ་ཏོག་གཏོར། །ང་ནི་ཚོང་དཔོན་གྱུར་པ་ན། །སངས་རྒྱས་རིན་ཆེན་གཙུག་ཏོར་ཅན། །ཐུབ་ཆེན་གྲོང་མཆོག་གཤེགས་དེ་ལ། །གསེར་གྱི་དྲ་བས་མཆོད་པ་བྱས། །ང་ནི་ཚོང་དཔོན་གྱུར་པ་ན། །པད་མ་དམ་པ་དཔའ་ཆེན་པོ། །རྒྱལ་པོར་གྲགས་པའི་གྲོང་མཆོག་ཏུ། །
[278a.5]དངུལ་གྱི་མེ་ཏོག་སིལ་མས་གཏོར། །ང་ནི་བྲམ་ཟེར་གྱུར་པ་ན། །སངས་རྒྱས་གྲགས་མཆོག་སློབ་མ་ཡི། །དགེ་འདུན་གྱིས་ནི་མདུན་བལྟས་པ། །མཐོང་ནས་མི་མཆོག་གནས་ཀྱིས་མཆོད། །ང་ནི་རྒྱལ་པོར་གྱུར་པ་ན། །ལེགས་གསུང་བྱང་ཆུབ་ཤིང་དྲུང་དུ། །བཞུགས་པ་
[278a.6]ངས་མཐོང་གླང་པོ་རྟ། །ཤིང་རྟ་དཔུང་བུ་ཆུང་གིས་བསྲུངས། །སངས་རྒྱས་དྲི་མེད་ཐུབ་ཆེན་ལ། །ཚོང་དཔོན་གྱུར་ཚེ་བསྲོ་གང་དང་། །མཆོད་རྟེན་ལས་དང་མར་མེས་ནི། །དེ་ཡི་ཚེ་ན་རྣམ་པར་མཆོད། །སངས་རྒྱས་སད་མཛད་རྡོ་ལེབ་སྟེང་། །སྙོམས་པར་ཞུགས་པ་མཐོང་ནས་
[278a.7]ནི། །དད་པས་རོལ་མོའི་སྒྲ་ཀུན་དང་། །རྒྱལ་པོའི་འབྱོར་པས་བཞེངས་གསོལ་ཏོ། །ཚོང་དཔོན་དུ་ནི་གྱུར་པ་ན། །འཇིག་རྟེན་དགའ་མཛད་དགྲ་ཐུལ་ལ། །སངས་རྒྱས་སྤྱོད་པས་གཤེགས་པ་ན། །ལམ་ནི་སྣ་ཚོགས་བརྒྱན་པས་མཆོད། །ཚོང་དཔོན་གྱུར་ཚེ་ཡིད་དགའ་བས། །
[278b]
[278b.1]གནས་འཇོག་གཤེགས་པ་ཐོས་ནས་ནི། །སྐྱེད་མོས་ཚལ་ནི་བརྒྱན་བྱས་ནས། །ངས་ནི་གཙུག་ལག་ཁང་བརྩིགས་སོ། །སངས་རྒྱས་བཅོམ་ལྡན་སྐར་འོད་ལ། །བྱང་ཆུབ་འདོད་པས་དད་པས་ངས། །རྒྱལ་པོའི་མཛོད་ནི་ཐམས་ཅད་ནས། །ནོར་བུ་རིན་ཆེན་རྣམས་ཀྱིས་མཆོད། །
[278b.2]ང་ནི་རྒྱལ་པོར་གྱུར་པའི་ཚེ། །ཏོག་གིས་བདུད་རྣམས་བཅོམ་ནས་ནི། །ཆོས་ཀྱི་རྒྱལ་སྲིད་བསྒྲགས་པ་ན། །ངས་ནི་རྒྱལ་མཚན་ཁོ་ན་བཙུགས། །བྷ་ར་དྭ་ཛ་བློ་ལྡན་པ། །བྲམ་ཟེ་མྱ་ངན་འདས་པ་ལ། །རྒྱལ་པོ་ངས་ནི་རིལ་བ་དང་། །དབྱུག་གུ་གཙུག་ལག་ཁང་ཆེན་བྱས། །ང་
[278b.3]ནི་དེད་དཔོན་གྱུར་པ་ན། །སངས་རྒྱས་འདྲེན་པ་དོན་གཟིགས་པ། །གསེར་དང་ནོར་བུ་མུ་ཏིག་དང་། །དྲི་ཡི་སྙིང་པོ་རྣམས་ཀྱིས་མཆོད། །སངས་རྒྱས་དོན་ཀུན་སྒྲུབ་པ་ནི། །སངས་རྒྱས་སྤྱོད་པས་གཤེགས་པ་ན། །རྒྱལ་པོར་གྱུར་ཚེ་དཔུང་དག་གི། །ཚོགས་ཀུན་གྱིས་ནི་མཆོད་པ་བྱས། །
[278b.4]སངས་རྒྱས་དོན་དམ་གཟིགས་པ་ནི། །གྲོང་ཁྱེར་དམ་པར་གཤེགས་པ་ན། །རྒྱལ་པོར་གྱུར་ཚེ་རོལ་མོ་དང་། །མེ་ཏོག་ཀུན་གྱིས་མཆོད་པ་བྱས། །ང་ནི་དེད་དཔོན་གྱུར་པ་ན། །སངས་རྒྱས་སྐར་རྒྱལ་རྐང་གཉིས་མཆོག །དྲི་ཡི་སྙིང་པོ་དེ་བཞིན་དུ། །རྩ་བའི་དྲི་རྣམས་རབ་ཏུ་གཏོར། །རིན་
[278b.5]ཆེན་བཀྲ་བའི་ཕུག་ན་ཡང་། །སངས་རྒྱས་སྐར་རྒྱལ་ལ་ནི་ངས། །དེ་ཚེ་ཚིགས་བཅད་གཅིག་བསྟོད་པས། །བསྐལ་པ་དགུ་ནི་ཕྱིར་བསྙིལ་ཏོ། །འབྲུ་འཚོང་དུ་ནི་གྱུར་པ་ན། །སངས་རྒྱས་བཅོམ་ལྡན་རྣམ་གཟིགས་ལ། །དེ་ཚེ་བྱང་ཆུབ་སྤྱོད་པའི་ཕྱིར། །མུད་ག་སྤར་གང་ཕུལ་བས་མཆོད། །
[278b.6]ཚོང་དཔོན་གྱུར་ཚེ་ངས་མཆོད་པ། །སངས་རྒྱས་མཆོག་ནི་གཙུག་ཏོར་ཅན། །ཐུབ་པ་ཉན་ཐོས་ཚོགས་བཅས་པ། །ཞལ་ཟས་ཀྱིས་ནི་ཟླ་གསུམ་མཆོད། །ཚོང་དཔོན་དུ་ནི་གྱུར་པའི་ཚེ། །འཇིག་རྟེན་འདྲེན་པ་ཐམས་ཅད་སྐྱོབ། །སྐལ་ཆེན་ཉན་ཐོས་བཅས་པ་ལ། །ཞལ་ཟས་ཀྱིས་
[278b.7]ནི་གུས་པར་མཆོད། །ཚོང་དཔོན་གྱུར་ཚེ་དད་པ་ཡིས། །སངས་རྒྱས་འཁོར་བ་འཇིག་པ་ནི། །བདོག་པ་ཀུན་ལ་སྤྱན་དྲངས་ནས། །ཚངས་པར་སྤྱོད་ཕྱིར་བློ་གྲོས་བསྐྱེད། །ཚོང་དཔོན་དུ་ནི་གྱུར་པ་ན། །ཡང་དག་སངས་རྒྱས་གསེར་ཐུབ་ལ། །གཙུག་ལག་ཁང་བརྩིགས་དད་པ་ཡིས། །ཁྱིམ་
[279a]
[279a.1]མེད་པར་ནི་རབ་ཏུ་བྱུང་། །བྲམ་ཟེའི་ཁྱེའུ་བླ་མའི་ཚེ། །དགའ་སྐྱོང་གི་ནི་ཚིག་ཐོས་ནས། །འོད་སྲུང་རྐང་གཉིས་མཆོག་ལས་ནི། །རབ་ཏུ་འབྱུང་བའི་བློ་བསྐྱེད་དོ། །བྱམས་པ་དྲང་སྲོང་གྱུར་པ་ན། །རྒྱལ་པོར་གྱུར་ནས་རིམ་གྲོ་བྱས། །བྱས་པ་གཟོ་བ་རྗེས་
[279a.2]དྲན་ནས། །དེས་ནི་ང་ལ་སླར་མཆོད་དོ། །གང་ཡང་སངས་རྒྱས་བདེ་མཛད་ནས། །སངས་རྒྱས་འོད་སྲུང་བར་དུ་ནི། །ངས་ནི་བདུན་ཁྲི་བདུན་སྟོང་གི །རྒྱལ་བ་རྣམས་ནི་མཆོད་པ་བྱས། །གྲངས་མེད་གསུམ་པོ་ཚང་བར་ནི། །རྒྱལ་བ་ངས་ནི་མཆོད་བྱས་ཏེ། །སྔོན་ནི་བྱང་ཆུབ་སྤྱོད་
[279a.3]པ་ན། །ང་ལ་སྐྱོ་བའི་སེམས་མེད་དོ། །ང་ནི་བྱང་ཆུབ་སེམས་དཔའི་ཚེ། །སངས་རྒྱས་མཆོག་ནི་དེ་རྣམས་མཆོད། །ང་ནི་དེ་དག་ཐམས་ཅད་ཀྱིས། །འཇིག་རྟེན་མདུན་དུ་ལུང་བསྟན་ཏོ། །ངས་ནི་སྔོན་བསམས་གང་ཡིན་པ། །ང་ཡི་སྨོན་ལམ་ཐམས་ཅད་རྫོགས། །ངས་ནི་སངས་
[279a.4]རྒྱས་ཁུར་བོར་ཏེ། །སེམས་ཅན་རྣམས་ནི་རྗེས་སུ་བཟུང་། །ཤི་བིའི་རྒྱལ་པོར་ང་གྱུར་ཚེ། །སྦྱིན་པ་དག་ནི་ཐམས་ཅད་བཏང་། །ང་ནི་དུས་དཔོག་གྱུར་པའི་ཚེ། །སྦྱིན་པའི་ཕ་རོལ་ཕྱིན་པ་རྫོགས། །རྒྱ་མཚོའི་ཚོང་པར་གྱུར་པ་ན། །ཚུལ་ཁྲིམས་ཕ་རོལ་ཕྱིན་དོན་དུ། །སྲོག་ཆགས་
[279a.5]རྣམས་ནི་མ་བཏང་ཞིང་། །ངས་ནི་རང་གི་སྲོག་བཏང་ངོ་། །ང་སྔོན་དྲང་སྲོང་གྱུར་པ་ན། །བཟོད་པའི་ཕ་རོལ་རྫོགས་བྱའི་ཕྱིར། །ཡན་ལག་རྣམས་ནི་གཏུབས་པ་ཡིས། །ང་ཡི་བཟོད་པ་ཡོངས་སུ་རྫོགས། །མི་མ་ཡིན་མོའི་སྐྱེས་རབས་དང་། །དེ་བཞིན་རྒྱ་མཚོ་བསྐམས་པ་
[279a.6]དང་། །དེ་བཞིན་བདག་ནི་བདེན་དགའ་བའི། །བརྩོན་འགྲུས་ཕ་རོལ་ཕྱིན་པ་རྫོགས། །སྨན་ཆེན་བློན་པོར་གྱུར་པ་དང་། །གནག་ལྷས་སྐྱེས་སུ་ང་གྱུར་ཚེ། །ཤེས་རབ་ཕ་རོལ་ཕྱིན་རྫོགས་ནས། །དེ་བཞིན་རྔ་བོ་ཆེ་ཡང་བསྒྲགས། །བྲམ་ཟེ་རབ་འབར་གྱུར་པ་ན། །རལ་པར་
[279a.7]འདབ་ཆགས་ཚང་བཅས་ཀྱང་། །བསམ་གཏན་ལས་ནི་མ་ལངས་པར། །བསམ་གཏན་ཕ་རོལ་ཕྱིན་བརྩོན་བྱས། །སྙིང་རྗེ་ཡོངས་སུ་བསྒོམས་བྱས་ཤིང་། །ཕ་རོལ་ཕྱིན་པ་དྲུག་རྫོགས་པས། །ཁུར་ལྕི་བ་ནི་ངས་བོར་ཏེ། །དམ་བཅས་པ་ཡང་རྫོགས་པར་བྱས། །ང་
[279b]
[279b.1]དང་སངས་རྒྱས་གང་ཕྲད་ནས། །མཆོད་པ་བྱས་པའི་མི་མཆོག་ནི། །དེ་ཀུན་མྱ་ངན་འདས་པར་གཤེགས། །ང་ནི་བྱང་ཆུབ་ལ་བཞག་གོ། །རྒྱལ་པོ་འོད་ལྡན་དབང་པོ་ནས། །ཐུབ་པ་དབང་པོའི་རྒྱལ་མཚན་བར། །སེམས་ཅན་བྱེ་བ་ཕྲག་སྟོང་ནི། །སྲིད་པའི་མཚོ་
[279b.2]ལས་བསྒྲལ་བ་བྱས། །འཇིག་རྟེན་གཙོ་བོ་རྣམ་འདྲེན་པ། །རྫོགས་སངས་རྒྱས་ཏེ་ལྷ་མིར་བཅས། །འཇིག་རྟེན་འདི་ནི་བསྒྲལ་བ་དང་། །སྒྲོལ་བར་མཛད་པ་སྨོས་ཅི་དགོས། །ངས་ནི་འཇིག་རྟེན་དོན་གྱི་ཕྱིར། །མྱ་ངན་འདས་ནའང་ཆོས་ཀྱི་གྲུ། །བརྟན་པ་དག་ནི་
[279b.3]བཅའ་བྱས་ཏེ། །བརྒྱ་སྟོང་ཕྲག་ནི་བསྒྲལ་བར་བྱ། །མི་གང་སངས་རྒྱས་སྐྱབས་སོང་ཞིང་། །མྱ་ངན་འདས་ཀྱང་སངས་རྒྱས་ལ། །བྱ་བ་བྱེད་པའི་སྐྱེས་བུ་དེ། །འཇིག་རྟེན་དག་ནི་སྐྱིད་དེ་བ། །གང་དག་དེ་བཞིན་གཤེགས་རྒྱལ་ལ། །བྱ་བ་ཅུང་ཟད་བྱེད་ནའང་དེ། །
[279b.4]མཐོ་རིས་སྣ་ཚོགས་བགྲོད་ནས་ནི། །བདུད་རྩིའི་གོ་འཕང་འཐོབ་པར་འགྱུར། །ཡང་དག་ཇི་བཞིན་འདི་ཐོས་ནས། །དགེ་བ་བུངས་ནི་བསྐྱེད་དེ་བྱ། །ང་ནི་མྱ་ངན་འདས་འོག་ཏུ། །སྲིད་པའི་རྒྱ་མཚོར་འཁྱམས་ས་རེ། །སངས་རྒྱས་མང་པོའི་སྐབས་རྫོགས་སོ།། །།
[279b.5]སངས་རྒྱས་འོད་ལྡན་དང་། ཤཱཀྱ་ཐུབ་པ་དང་། ཀཽཎྜི་ནྱ་དང་། འཇིག་རྟེན་འདྲེན་དང་། གཞན་གྱིས་མི་ཐུབ་དང་། རིན་ཆེན་གཙུག་ཏོར་དང་། བདེ་མཛད་དང་། སྒྲ་སྙན་དང་། དཔལ་འབྱུང་དང་། ཕན་བཞེད་དང་། ཀཽཎྜི་ནྱ་དང་། བལྟ་ན་སྡུག་དང་། 
[279b.6]སྤྱན་མཛེས་དང་། ཡུལ་འཁོར་སྐྱོང་དང་། མར་མེ་མཛད་དང་། དཀའ་ཐུབ་མཛད་དང་། མུན་སེལ་དང་། བདེ་མཛད་དང་། དབང་ཆེན་དང་། གཙུག་ཏོར་ཅན་དང་། མ་འགགས་པ་དང་། སྤྱན་མཛེས་དང་། ལེགས་འཁྲུངས་དང་། ཡིད་བཟངས་དང་། 
[279b.7]ཙན་དན་དང་། ཚངས་སྦྱིན་དང་། འོད་ཟེར་ཅན་དང་། དོན་དམ་གཟིགས་དང་། ཤཱཀྱ་ཐུབ་པ་དང་། མཐོར་འཕགས་དང་། དམ་པ་དང་། གཙོ་བོ་དང་། དགྲ་ཞི་མཛད་དང་། ཤིང་རྟའི་ཡན་ལག་དང་། སྐལ་ལྡན་ཤིང་རྟ་དང་། ཚངས་པ་དང་། ཚངས་པའི་ཚེ་དང་། 
[280a]
[280a.1]ཙན་དན་དང་། དབང་པོ་དང་། དབང་པོ་དུལ་དང་། རིན་ཆེན་རི་བོ་དང་། དོན་ཐམས་ཅད་སྒྲུབ་པ་དང་། ཐ་མ་དབང་པོའི་རྒྱལ་མཚན་དང་། བཟོད་པ་མཛད་དང་། རྫོགས་ལྡན་དང་། ཐམས་ཅད་ཟིལ་གནོན་དང་། རིན་ཆེན་གཙུག་ཕུད་དང་། པད་མ་
[280a.2]དམ་པ་དང་། གྲགས་པ་དམ་པ་དང་། གསུང་སྙན་དང་། དྲི་མ་མེད་དང་། སད་མཛད་དང་། དགྲ་ཐུལ་དང་། གནས་འཇོག་དང་། སྐར་འོད་དང་། ཏོག་དང་། དྲང་སྲོང་དང་། བྷ་ར་དྭ་ཛ་དང་། དོན་གཟིགས་དང་། དོན་དམ་གཟིགས་དང་། དོན་ཐམས་ཅད་གཟིགས་
[280a.3]དང་། རྒྱལ་དང་། སྐར་རྒྱལ་དང་། རྣམ་པར་གཟིགས་དང་། གཙུག་ཏོར་ཅན་དང་། ཐམས་ཅད་སྐྱོབ་དང་། ལོག་པར་དད་སེལ་དང་། གསེར་ཐུབ་དང་། འོད་སྲུང་དང་། ཤཱཀྱ་ཐུབ་པ་དང་། ཐ་མ་བྱམས་པའོ། །སངས་རྒྱས་ཀྱི་མཚན་རྣམས་རྫོགས་སྷོ།། །།
[280a.4]སངས་རྒྱས་བཅོམ་ལྡན་འདས་ལ་བཀུར་སྟི་བྱས། བླ་མར་བྱས་ཞེས་བྱ་བ་གོང་མ་བཞིན་དུ་སྟེ། དེ་ཉན་ཐོས་ཀྱི་དགེ་འདུན་དང་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་གཞན་མུ་སྟེགས་ཅན་ཀུན་ཏུ་རྒྱུ་རབ་ཏུ་མང་པོ་
[280a.5]རྟོག་ཁང་དུ་ལྷགས་ཤིང་འདུས་པར་གྱུར་ནས་སྐབས་ཀྱི་གཏམ་འདི་ལྟ་བུ་དག་གླེང་བར་བྱེད་དེ། ཤེས་ལྡན་དག་ཤེས་པར་གྱིས་ཤིག །སྔོན་ནི་བདག་ཅག་ལ་རྒྱལ་པོ་དང་། བློན་པོ་དང་། བྲམ་ཟེ་དང་། ཁྱིམ་བདག་དང་། གྲོང་མི་དང་། ཡུལ་མི་དང་། ཚོང་པ་དང་། ཚོང་
[280a.6]དཔོན་དང་། དེད་དཔོན་རྣམས་ཀྱིས་བཀུར་སྟི་བྱས། བླ་མར་བྱས། རྗེད་པར་བྱས་པས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་གྱི་ཡོ་བྱད་རྣམས་ཀྱང་རྙེད་པ་ལས། ད་ནི་དགེ་སྦྱོང་གཽ་ཏ་མ་འཇིག་རྟེན་དུ་བྱུང་བ་ལ་བཀུར་སྟི་བྱེད། བླ་མར་བྱེད། 
[280a.7]རྗེད་པར་བྱེད། མཆོད་པར་བྱེད་ཅེས་བྱ་བ་ནས་སྨན་དང་ཡོ་བྱད་རྣམས་ཞེས་བྱ་བའི་བར་གོང་མ་བཞིན་ནོ། །དེས་ན་ད་ལྟར་བདག་ཅག་གི་རྙེད་པ་དང་བཀུར་སྟི་ཐམས་ཅད་ཀྱི་ཐམས་ཅད་དུ་ཆད་ན། དེ་ལ་ད་བདག་ཅག་གིས་ཇི་ལྟར་བྱ། དེ་ནས་ཁ་ཅིག་གིས་སྨྲས་པ། ཚངས་པར་སྤྱོད་
[280b]
[280b.1]པ་ལ་མི་ཚངས་པར་སྤྱོད་པ་སྐྱོན་ཡིན་པས་དེ་ལ་སྐྱོན་འདི་གདགས་སོ། །ཁ་ཅིག་གིས་སྨྲས་པ། ཇི་ལྟ་བུ་ཞིག་བྱ། དེ་རྣམས་ཀྱིས་སྨྲས་པ། བདག་ཅག་གི་ནང་ན་ཀུན་དུ་རྒྱུ་གཟུགས་བཟང་མོ་མཛེས་པ་བལྟ་ན་སྡུག་པ་གང་ཡིན་པ་དེ་ལ་སྲིང་མོ་དག་ཚུར་དགེ་སྦྱོང་གཽ་ཏ་མ་ལ་སྐུར་
[280b.2]པ་ཐོབ་ཅིག་ཅེས་སྤྲོ་བར་བྱའོ། །བདག་ཅག་གི་ནང་ན་ཀུན་ཏུ་རྒྱུ་གཟུགས་བཟང་མོ་མཛེས་པ་བལྟ་ན་སྡུག་པ་གང་ཡིན། བྲམ་ཟེའི་བུ་མོ་རྩྭ་མི་ཡིན་ནོ། །དེ་ལ་སྤྲོ་བ་བསྐྱེད་དོ་ཞེས་དེ་རྣམས་ཀྱིས་དེ་ཕོ་ཉས་བཀུག་སྟེ་སྨྲས་པ། སྲིང་མོ་ཤེས་པར་གྱིས་ཤིག །སྔོན་ནི་བདག་
[280b.3]ཅག་གིས་བཀུར་སྟི་དང་ཞེས་བྱ་བ་ནས་ནད་ཀྱི་རྐྱེན་སྨན་གྱི་ཡོ་བྱད་རྣམས་ཞེས་བྱ་བའི་བར་གོང་མ་བཞིན་དུའོ། །ད་ནི་དགེ་སྦྱོང་གཽ་ཏ་མ་འཇིག་རྟེན་དུ་བྱུང་བས་འཇིག་རྟེན་དེ་ལ་བཀུར་སྟི་བྱེད་པས་བདག་ཅག་གི་རྙེད་པ་དང་བཀུར་སྟི་ཐམས་ཅད་ཀྱི་ཐམས་ཅད་དུ་ཆད་པར་གྱུར་ན། 
[280b.4]ཁྱོད་ཀྱིས་ཡལ་བར་དོར་རམ། བྲམ་ཟེའི་བུ་མོ་ཀུན་ཏུ་རྒྱུ་རྩྭ་མིས་སྨྲས་པ། འཕགས་པ་དག་བདག་གིས་དེ་ལ་ཇི་ལྟར་བགྱི་ལགས། སྲིང་མོ་ཁྱོད་ཀྱིས་ཉེ་དུ་རྣམས་ཀྱི་ཆེད་དུ་དགེ་སྦྱོང་གཽ་ཏ་མ་ལ་ཁོ་མོ་དང་ལྷན་ཅིག་ཏུ་མི་ཚངས་པར་སྤྱད་དོ་ཞེས་ཁྱོད་སྐུར་པ་འདེབས་པར་སྤྲོ་འམ་དེ་
[280b.5]ལྟ་ན་བདག་ཅག་གི་རྙེད་པ་དང་བཀུར་སྟི་སྔོན་གྱི་བཞིན་དུ་འགྱུར་རོ། །དེ་སྐད་ཅེས་སྨྲས་པ་དང་། བྲམ་ཟེའི་བུ་མོ་ཀུན་དུ་རྒྱུ་རྩྭ་མིས་གཞན་མུ་སྟེགས་ཅན་དང་། ཀུན་དུ་རྒྱུ་རབ་ཏུ་མང་པོ་ལ་འདི་སྐད་ཅེས་སྨྲས་སོ། །འཕགས་པ་དག་དགེ་སྦྱོང་གཽ་ཏ་མ་ལ་ནི་སྐུར་པ་འདེབས་
[280b.6]པར་བདག་མི་སྤྲོའོ། །སྲིང་མོ་ཁྱོད་ཇི་ཙམ་དུ་དགེ་སློང་གཽ་ཏ་མ་ལ་སྐུར་པ་འདེབས་པར་མི་སྤྲོ་བ་དེ་ཙམ་དུ་བདག་ཅག་དང་གཏམ་འདྲེ་བར་མི་བྱ། ཕེབས་པར་སྨྲ་བར་མི་བྱ། བལྟ་བར་མི་བྱ། རྣམ་པར་བལྟ་བར་མི་བྱ་ཞིང་ཁྱོད་གནས་ཐམས་ཅད་དུ་འདུག་ཏུ་མི་གཞུག་སྟེ། 
[280b.7]འགྱོད་པ་དེ་ཉིད་ཀྱིས་དུས་བྱས་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་བ་གང་ཡིན་པའི་གནས་དེ་ཡོད་དོ། །བུད་མེད་ནི་ཤེས་རབ་ཆུང་བ་ཡིན་པས་དེ་སྐྲག་ནས་སྨྲས་པ། འཕགས་པ་བདག་གིས་ཇི་ལྟ་བུ་ཞིག་བགྱི། སྲིང་མོ་ཚུར་ཁྱོད་རྒྱལ་བུ་རྒྱལ་བྱེད་ཀྱི་ཚལ་དུ་རྒྱུན་
[281a]
[281a.1]དུ་སོང་ལ་དུས་ཐ་གི་ཙམ་ལོན་ནས་དགེ་སྦྱོང་གཽ་ཏ་མ་ལ་སྐུར་པ་ཐོབ་ཤིག །དེ་ཉི་མ་རེ་རེ་ཞིང་ལངས་ཏེ་རྒྱལ་བུ་རྒྱལ་བྱེད་ཀྱི་ཚལ་དུ་སོང་ངོ་། །ཇི་ཙམ་ན་ལྟོ་ལ་སྣོད་ཅིག་བཅིངས་ནས་བཅོམ་ལྡན་འདས་གང་ན་བ་དེར་སོང་ངོ་། །དེའི་ཚེ་བཅོམ་ལྡན་འདས་འཁོར་
[281a.2]བརྒྱ་ཕྲག་དུ་མའི་གུང་ལ་ཆོས་འཆད་ཅིང་བཞུགས་སོ། །བཅོམ་ལྡན་འདས་ཀྱིས་བྲམ་ཟེའི་བུ་མོ་ཀུན་དུ་རྒྱུ་རྩྭ་མི་རྒྱང་རིང་པོ་ཁོ་ན་ནས་གཟིགས་སོ། །གཟིགས་ནས་ཀྱང་འདི་སྙམ་དུ་དགོངས་ཏེ། ང་ཉིད་ཀྱིས་ལས་རྣམས་བྱས་ཤིང་བསགས་པ། ཚོགས་རྙེད་པ། རྐྱེན་ཡོངས་སུ་བསྒྱུར་བ། 
[281a.3]འོད་པ་བཞིན་ཏུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བ་རྣམས་གཞན་སུ་ཞིག་གིས་སོ་སོར་མྱོང་བར་འགྱུར་སྙམ་མོ། །དེ་ནས་བྲམ་ཟེའི་བུ་མོ་ཀུན་ཏུ་རྒྱུ་རྩྭ་མི་བཅོམ་ལྡན་འདས་ཀྱི་སྤྱན་སྔར་འདུག་ནས་གསོལ་པ། བདག་ནི་འདི་རུ་སྦྲུམ་བགྱིས་ནས། །ཆགས་པར་འགྱུར་
[281a.4]ཞིང་དགའ་འགྱུར་བ། །སྙན་ཅིང་འཇེབས་པའི་གསུང་དབྱངས་ཀྱིས། །ད་ལྟ་ཆོས་ནི་གསུང་མཛད་དམ། །བཅོམ་ལྡན་འདས་ཀྱིས་བཀའ་སྩལ་པ། ཡང་དག་མིན་པ་སྨྲ་བ་དམྱལ་བར་འགྲོ། །བྲམ་ཟེའི་བུ་མོ་རྩྭ་མིས་གསོལ་པ། གང་གིས་བྱས་ནས་མ་བྱས་ཞེས་
[281a.5]སྨྲའམ། བཅོམ་ལྡན་འདས་ཀྱིས་བཀའ་སྩལ་པ། དམན་པའི་ཆོས་ཅན་མི་ནི་དེ་གཉི་ག །ཕ་རོལ་དག་ཏུ་འདྲ་བར་འགྲོ་བར་འགྱུར། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་སེམས་ཏེ། ཀྱེ་མ་བྲམ་ཟེའི་བུ་མོ་རྩྭ་མི་འདི་ནི་བཅོམ་ལྡན་འདས་དང་དགེ་སློང་གི་དགེ་
[281a.6]འདུན་ལ་ཡུན་རིང་མོ་ནས་མཐོ་འཚམ་པར་བྱེད་དོ་སྙམ་དུ་བསམས་ནས་རྫུ་འཕྲུལ་གྱིས་སྣོད་དེ་ས་ལ་ལྷུང་བར་བྱས་སོ། །དེ་ནས་བྲམ་ཟེའི་བུ་མོ་རྩྭ་མི་སྐྱེངས་ནས་རིངས་པ་རིངས་པར་སླར་སོང་ངོ་། །དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་བཅོམ་ལྡན་འདས་ལ་འདི་སྐད་
[281a.7]ཅེས་གསོལ་ཏོ། །བཙུན་པ་ཀོ་ས་ལའི་རྒྱལ་པོ་གསལ་རྒྱལ་ལ་ཆོས་ཀྱི་དབང་དུ་བགྱི་བའི་བཀའ་མཆིད་ཀྱང་བཀའ་སྩལ། གང་དུ་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་ཡང་ལུང་བསྟན། ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་
[281b]
[281b.1]ལ་བསྙེན་བཀུར་བགྱིས་པ་ཡང་བཀའ་སྩལ་ལགས་པས་ཅི་ནས་བདག་ཅག་མཚོ་ཆེན་པོ་མ་དྲོས་པར་མཆིས་ལ། བཅོམ་ལྡན་འདས་ཀྱི་སྤྱན་སྔར་རང་རང་གི་ལས་ཀྱི་རྒྱུ་བ་ལུང་བསྟན་པར་བགྱིའོ། །བཅོམ་ལྡན་འདས་ཀྱིས་དགེ་སློང་གནས་བརྟན་གནས་བརྟན་རྣམས་ལ་ཅང་
[281b.2]མི་གསུང་བས་གནང་ངོ་། །ཆོས་ཉིད་ཀྱིས་སངས་རྒྱས་བཅོམ་ལྡན་འདས་འཚོ་ཞིང་གཞེས་པ་རྣམས་ཀྱི་གདོན་མི་ཟ་བར་མཛད་པ་ནི་བཅུ་སྟེ། བཅུ་གང་ཞེ་ན། ཇི་སྲིད་སངས་རྒྱས་སུ་ལུང་བསྟན་པ་དང་། སེམས་ཅན་འགས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་
[281b.3]ཆུབ་ཏུ་ཕྱིར་མི་ལྡོག་པའི་སེམས་བསྐྱེད་པ་དང་། སངས་རྒྱས་ཀྱིས་གདུལ་བར་བྱ་བ་ཐམས་ཅད་བཏུལ་བ་དང་། ཉན་ཐོས་ཀྱི་མཆོག་ཟུང་གཅིག་ཏུ་བསྟན་པ་དང་། མཚམས་བཅད་པ་དང་། སྐུ་ཚེའི་ལྔ་ཆ་བཏང་བ་དང་། མཉན་ཡོད་དུ་ཆོ་འཕྲུལ་ཆེན་པོ་རྣམ་པར་བསྟན་པ་དང་། གྲོང་ཁྱེར་
[281b.4]གསལ་བར་ལྷ་ལས་གཤེགས་པ་བསྟན་པ་དང་ཡབ་དང་ཡུམ་གཉིས་བདེན་པ་དག་ལ་བཀོད་པ་དང་། མཚོ་ཆེན་པོ་མ་དྲོས་པར་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་སྔོན་གྱི་ལས་ཀྱི་རྒྱུ་བ་བསྟན་པ་མ་མཛད་པ་དེ་སྲིད་དུ་སངས་རྒྱས་བཅོམ་ལྡན་འདས་རྣམས་ཡོངས་སུ་མྱ་ངན་ལས་མི་འདའོ། །
[281b.5]དོན་འདི་ལ་ནི་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་མཚོ་ཆེན་པོ་མ་དྲོས་པར་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་མཚོ་ཆེན་པོ་མ་དྲོས་པ་གང་ན་བར་འདོང་། དེར་རང་རང་གི་སྔོན་གྱི་ལས་ཀྱི་རྒྱུ་བ་ལུང་
[281b.6]བསྟན་པར་བྱའོ། །བཙུན་པ་བཀའ་བཞིན་འཚལ་ཞེས་དགེ་སློང་རྣམས་ཀྱིས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་དང་ཐབས་ཅིག་ཏུ་མཉན་ཡོད་ནས་མི་སྣང་བར་གྱུར་ཏེ་མཚོ་ཆེན་པོ་མ་དྲོས་པར་གཤེགས་
[281b.7]སོ། །གནོད་སྦྱིན་གཏུམ་པོ་མི་བཟད་གནས་པ་ཡིད་འོང་ཞིང་། །མེ་ཏོག་སྣ་ཚོགས་ཤིང་གིས་རྣམ་པར་མཛེས་བྱས་པ། །དེ་ལས་རྒྱ་མཚོ་དུག་ཅན་དག་ཏུ་འགྲོ་བ་ཡི། །ཆུ་བོ་ཆེན་པོ་བཞི་པོ་འདི་དག་ཕྱོགས་བཞིར་འབབ། །གང་གཱ་སིན་དྷུ་དེ་བཞིན་པ་ཀྵུ་དང་། །སི་ཏ་དེ་
[282a]
[282a.1]ལ་རྫུ་འཕྲུལ་སྟོབས་ཐོབ་པ། །མ་གཏོགས་མི་རྣམས་ཀྱིས་ནི་མི་བགྲོད་པ། །དེར་ནི་ཐུབ་པ་དགེ་འདུན་བཅས་པར་བཞུགས། །དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་དེ། ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་
[282a.2]ཐུགས་བསྐྱེད་པ་མཛད་པ་དེའི་ཚེ་སྲོག་ཆགས་གྲོག་སྦུར་ཡན་ཆད་ཀྱི་སེམས་ཀྱིས་བཅོམ་ལྡན་འདས་ཀྱི་དགོངས་པ་ཤེས་པར་འགྱུར་བས། དེ་ནས་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་ཀྱིས་བསམས་པ། ཅིའི་ཕྱིར་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་སྙམ་ན། མཚོ་
[282a.3]ཆེན་པོ་མ་དྲོས་པར་ལས་ཀྱི་རྒྱུ་བ་ལུང་བསྟན་པར་བཞེད་པར་མཐོང་ངོ་། །དེ་ནས་དེ་གཉིས་ཀྱིས་མཚོ་ཆེན་པོ་མ་དྲོས་པའི་ནང་དུ་པད་མ་འདབ་མ་སྟོང་དང་ལྡན་པ་ཤིང་རྟའི་འཕང་ལོ་ཙམ་བཟང་པོ་ཐམས་ཅད་གསེར་ལས་བྱས་པ། སྡོང་པོ་ནི་རིན་པོ་ཆེ། གེ་སར་ནི་རྡོ་རྗེ་ལས་བྱས་པ། པད་མ་སྟོང་ཕྲག་
[282a.4]དུ་མས་ཡོངས་སུ་བསྐོར་བ་ཞིག་སྤྲུལ་པ་དང་། བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་པད་མའི་སྙིང་པོ་དེ་ལ་བཞུགས་སོ། །དགེ་སློང་གནས་བརྟན་གནས་བརྟན་རྣམས་ཀྱང་པད་མ་གཞན་རྣམས་ཀྱི་སྙིང་པོ་ལ་འཁོད་དོ། །དེའི་ཚེ་ཚེ་དང་ལྡན་པ་ཤཱ་རིའི་བུ་བྱ་རྒོད་ཀྱི་ཕུང་པོའི་རི་ལ་སྣམ་སྦྱར་འདྲུབ་
[282a.5]བོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་སོད་ལ་རབ་ཏུ་བྱུང་བའི་ཟླ་བོ་ཁྲིད་དེ་ཤོག་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོ་མཚོ་ཆེན་པོ་མ་དྲོས་པ་ནས་མི་སྣང་བར་གྱུར་ཅིང་བྱ་རྒོད་ཀྱི་ཕུང་པོའི་རི་ལ་
[282a.6]ཚེ་དང་ལྡན་པ་ཤཱ་རིའི་བུའི་མདུན་དུ་འདུག་སྟེ་འདི་སྐད་ཅེས་སྨྲས་སོ། །ཚེ་དང་ལྡན་པ་ཤཱ་རིའི་བུ་སྟོན་པ་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་དང་ཐབས་ཅིག་ཏུ་མཚོ་ཆེན་པོ་མ་དྲོས་པ་ན་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་ནས་ཁྱོད་ལ་གཞེས་ཀྱིས་ཚུར་ཤོག་འདོང་། དེས་སྨྲས་པ། 
[282a.7]ཚེ་དང་ལྡན་པ་མཽད་གལ་གྱི་བུ་ཆེན་པོ་རེ་ཞིག་སྣམ་སྦྱར་དྲུབས་ལ་དེ་ནས་ཕྱིས་འགྲོའོ། །དེས་སྨྲས་པ། གྲོགས་བྱའོ། །དེ་བཞིན་དུ་གྱིས་ཤིག །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་རྫུ་འཕྲུལ་གྱིས་སོར་མོ་ལྔ་ཆར་གྱིས་དྲུབ་པར་བརྩམས་པ་དང་། ཚེ་དང་ལྡན་པ་ཤཱ་རིའི་བུས་སྨྲས་པ། ཚེ་དང་
[282b]
[282b.1]ལྡན་པ་མཽད་གལ་གྱི་བུ་ཆེན་པོ་འོ་ན་ལྟ་དྲུབ་ཟིན་དུ་ཟད་མོད། དེས་སྨྲས་པ། ཚེ་དང་ལྡན་པ་ཤཱ་རིའི་བུ་གལ་ཏེ་ཁྱོད་མི་འགྲོ་ན་མཐུས་བཀུར་བར་བྱའོ། །དེ་ནས་ཚེ་དང་ལྡན་པ་ཤཱ་རིའི་བུས་སྐེ་རགས་རྒྱ་ཅང་ཕྲོལ་ནས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་ཁྱོད་བཅོམ་ལྡན་འདས་ཀྱིས་རྫུ་འཕྲུལ་གྱི་མཐུ་ཅན་
[282b.2]རྣམས་ཀྱི་མཆོག་ཏུ་བསྟན་པ་ཡིན་ན། རེ་ཞིག་ཁྱོད་ཀྱིས་འདི་ཁྱེར་ལ་དེ་ནས་ཕྱིས་ཁོ་བོ་ཁྱེར་ཅིག །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། ཚེ་དང་ལྡན་པ་ཤཱ་རིའི་བུས་བསམས་པ། འདི་ནི་མཐུ་ཆེ་ཞིང་རྫུ་འཕྲུལ་ཆེ་བ་ཡིན་པས་གལ་ཏེ་འདི་ཁྱེར་བར་འགྱུར་བའི་གནས་འདི་
[282b.3]ཡོད་དོ་སྙམ་ནས་དེས་དེ་བྱ་རྒོད་ཀྱི་ཕུང་པོའི་རིའི་སྤྱིལ་བཏགས་སོ། །ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། བྱ་རྒོད་ཀྱི་ཕུང་པོའི་རི་འགུལ་བར་གྱུར་ཏོ། །ཚེ་དང་ལྡན་པ་ཤཱ་རིའི་བུས་བསམས་པ། འདིས་བྱ་རྒོད་ཀྱི་ཕུང་པོའི་རི་ཡང་ཁྱེར་བར་འགྱུར་གྱིས། མ་ལ་བདག་གིས་རིའི་
[282b.4]རྒྱལ་པོ་རི་རབ་ལ་གདགས་སོ་སྙམ་ནས། དེས་དེ་རིའི་རྒྱལ་པོ་རི་རབ་ལ་བཏགས་པ་ལས། ཡང་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། རིའི་རྒྱལ་པོ་རི་རབ་དང་། ཀླུའི་རྒྱལ་པོ་དགའ་བོ་དང་ཉེ་དགའ་བོ་དག་ཀྱང་གཡོས་པར་གྱུར། མ་དྲོས་པ་ཡང་ཀུན་ནས་འཁྲུགས་ཤིང་དགེ་སློང་
[282b.5]གནས་བརྟན་གནས་བརྟན་རྣམས་ཀྱང་ལྡེག་པར་གྱུར་ནས་པད་མའི་སྙིང་པོ་ལ་འདུག་བཞིན་དུ་དེ་རྣམས་ཀྱིས་བཅོམ་ལྡན་འདས་ལ་ཞུས་པ། བཙུན་པ་ཅིའི་སླད་དུ་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་གཡོས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དགའ་བོ་དང་ཉེ་
[282b.6]དགའ་བོ་གཉིས་གཡོས་པ་མ་ཡིན་ཏེ། འོན་ཀྱང་ཉན་ཐོས་ཆེན་པོ་གཉིས་རྫུ་འཕྲུལ་གྱིས་རྣམ་པར་འཕྲུལ་པར་བྱེད་དོ། །ཚེ་དང་ལྡན་པ་ཤཱ་རིའི་བུས་བསམས་པ། རིའི་རྒྱལ་པོ་རི་རབ་འདི་ཡང་ཁྱེར་བར་འགྱུར་གྱིས། མ་ལ་བདག་གིས་བཅོམ་ལྡན་འདས་ཀྱི་པད་མའི་སྡོང་པོ་ལ་གདགས་སོ་སྙམ་
[282b.7]ནས། །དེས་བཅོམ་ལྡན་འདས་ཀྱི་པད་མའི་སྡོང་པོ་ལ་བཏགས་པས་མ་འགུལ་བར་འདུག་གོ། །གང་གི་ཚེ་དེའི་རྫུ་འཕྲུལ་ལ་རྫུ་འཕྲུལ་གྱིས་རྡུགས་པ་དེའི་ཚེ་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཤཱ་རིའི་བུ་ཁྱོད་ཀྱིས་རྫུ་འཕྲུལ་གྱིས་རྣམ་པར་རྩེ་བ་བྱས་ཟིན་གྱིས་
[283a]
[283a.1]ཚུར་ཤོག་འདོང་། ཚེ་དང་ལྡན་པ་མཽད་གལ་གྱི་བུ་ཆེན་པོ་སོང་ཤིག་དང་ཁོ་བོ་འོང་ངོ་ཞེས་བྱས་ནས་ཇི་སྲིད་ཚེ་དང་ལྡན་པ་མཽད་གལ་གྱི་བུ་ཆེན་པོ་མ་ཕྱིན་པ་དེའི་བར་དུ་ཚེ་དང་ལྡན་པ་ཤཱ་རིའི་བུ་སྔར་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་པད་མའི་སྙིང་པོ་ལ་
[283a.2]འདུག་པ་དང་། དེའི་འོག་ཏུ་ཚེ་དང་ལྡན་པ་མཽད་གལ་གྱི་བུ་ཆེན་པོ་ཕྱིན་པས་ཚེ་དང་ལྡན་པ་ཤཱ་རིའི་བུ་མཐོང་ནས་དེས་སྨྲས་པ། ཚེ་དང་ལྡན་པ་ཤཱ་རིའི་བུ་འོངས་སམ། ཚེ་དང་ལྡན་པ་ཁོ་བོ་འོངས་སོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་
[283a.3]ཞུས་པ། བཙུན་པ་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ནི་རྫུ་འཕྲུལ་དང་ལྡན་པ་རྣམས་ཀྱི་མཆོག་ཏུ་བསྟན་པ་ལགས་ན། འོན་ཀྱང་ཚེ་དང་ལྡན་པ་ཤཱ་རིའི་བུའི་རྫུ་འཕྲུལ་གྱིས་ཕམ་པར་བགྱིས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་
[283a.4]ལྟ་འབའ་ཞིག་ཏུ་མ་ཟད་ཀྱི། ཇི་ལྟར་འདིས་འདས་པའི་དུས་ན་ཡང་བཟོས་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་ཡུལ་དབུས་སུ་རི་མོ་མཁན་གྱི་སློབ་དཔོན་ཞིག་བྱུང་ངོ་། །དེ་དགོས་པ་འགའ་ཞིག་གི་ཕྱིར་ཡུལ་དབུས་ནས་ཡུལ་ནས་ཅན་ཞེས་བྱ་བར་སོང་ངོ་། །དེ་དེ་ན་
[283a.5]འཁྲུལ་འཁོར་གྱི་སྒྱུ་རྩལ་གྱི་སློབ་དཔོན་ཞིག་གི་ཁྱིམ་དུ་ཞུགས་པ་ལས། དེས་དེ་ངལ་བའི་རིམ་གྲོ་བར་འཁྲུལ་འཁོར་ལས་བུ་མོ་ཞིག་བྱས་ནས་བཏང་ངོ་། །དེས་དེའི་རྐང་པ་གཉིས་བཀྲུས་ནས་འདུག་གོ། །དེ་ནས་དེས་སོང་ཤིག་ཅེས་སྨྲས་ན། དེ་ཅང་མི་སྨྲ་བར་འདུག་གོ། །དེས་བསམས་པ། 
[283a.6]གདོན་མ་ཟོས་པར་འདི་བདག་དང་དགའ་མགུར་སྤྱད་པའི་ཕྱིར་བཏང་ངོ་སྙམ་ནས། དེས་དེའི་ལག་པ་ནས་བཟུང་སྟེ་དྲངས་པ་ལས་ཇི་ཙམ་ན་ཞིག་ནས་ཤིང་བྲུལ་གྱི་ཕུང་པོར་གྱུར་ཏོ། །དེ་སྐྱེངས་ནས་བསམས་པ། བདག་གཅིག་པུ་ཞིག་ཏུ་སྐྱེངས་པར་བྱས་ཀྱིས། མ་ལ་བདག་གིས་ནི་འདི་རྒྱལ་པོ་
[283a.7]འཁོར་དང་བཅས་པའི་ནང་དུ་སྐྱེངས་པར་བྱའོ་སྙམ་ནས། དེས་སྒོའི་ངོས་ལོགས་ལ་རང་གི་གཟུགས་བརྙན་འགེགས་པ་ཞིག་བྲིས་ཏེ། སྒོ་ཕག་ཏུ་ཡིབ་ནས་འདུག་གོ། །དེ་ལྡང་བའི་དུས་གང་ཡིན་པ་དེ་ལས་ཐལ་བ་དང་། དེ་ནས་འཁྲུལ་འཁོར་གྱི་སྒྱུ་རྩལ་གྱི་སློབ་དཔོན་གྱིས་བསམས་
[283b]
[283b.1]པ། རིང་ཞིག་ལོན་ན་ཅིའི་ཕྱིར་དེ་སྒོར་མ་བྱུང་སྙམ་དུ་བསམས་ནས་དེར་སོང་བ་ལས་ཇི་ཙམ་ན་འགེགས་ཏེ་ཤི་བ་མཐོང་ངོ་། །དེས་བསམས་པ། ཅིའི་ཕྱིར་འདིས་བདག་ཉིད་སྲོག་དང་བྲལ་བར་བྱས་སྙམ་པ་ལས་དེས་འཁྲུལ་འཁོར་ཞིག་ནས་ཤིང་བྲུལ་གྱི་ཕུང་པོར་འདུག་པ་མཐོང་
[283b.2]ནས་དེ་འདི་སྙམ་དུ་སེམས་ཏེ། བདག་ཉིད་སྐྱེངས་པས་འགེགས་སོ་སྙམ་མོ། །ཡུལ་ནས་ཅན་གྱི་ཀུན་དུ་སྤྱོད་པ་ནི་གང་སུའི་ཁྱིམ་ཡང་རུང་དེར་མི་གློ་བུར་བ་ཤི་ན་ཇི་སྲིད་རྒྱལ་པོ་ལ་མི་མཐོལ་བ་དེ་སྲིད་དུ་དེས་དེ་ལ་རིམ་གྲོ་མི་བྱེད་དོ། །དེ་ནས་དེ་རྒྱལ་པོའི་དྲུང་དུ་སོང་སྟེ་མཐོལ་བ། ལྷ་ཡུལ་དབུས་
[283b.3]ནས་རི་མོ་མཁན་གྱི་སློབ་དཔོན་ཞིག་མཆིས་ཏེ། དེ་བདག་གི་སྡུམ་པར་གནས་པ་ལས། དེ་ལ་བཀུར་སྟི་བགྱི་བའི་སླད་དུ་བདག་གིས་འཁྲུལ་འཁོར་ལས་བུ་མོ་ཞིག་བགྱིས་ཏེ་བཏང་བ་དང་། དེས་དེ་ལག་པ་ནས་བཟུང་སྟེ་དྲངས་པས་ཤིང་གི་ཕུང་པོར་མཆིས་པ་དང་། དེ་སྐྱེངས་
[283b.4]ནས་བདག་ཉིད་འགེགས་ལགས་ན། ལྷ་དེ་ལ་གཡར་སྔ་འབྲིམ་པ་ཞིག་གཏང་དུ་གསོལ། དེ་ནས་བདག་གིས་རིམ་གྲོ་བགྱི་ལགས་སོ། །དེ་ནས་རྒྱལ་པོས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་དེང་ལ་གཡར་སྔ་རིམས་ཤིག །དེ་རྣམས་དོང་ནས་དེ་མཐོང་ངོ་། །དེས་བསམས་པ། བདག་
[283b.5]གིས་ཇི་ལྟར་ཟུང་ང་ལས་དབབ་པར་བྱ་སྙམ་མོ། །གཞན་དག་གིས་སྨྲས་པ། འགེག་ཐག་ཆོད་སྟ་རེ་ཁྱེར་ཏེ་ཐག་པ་གཅོད་པར་བརྩམས་པ་ལས་ཇི་ཙམ་ན་རྩིག་པ་ཡིན་པར་མཐོང་ནས། དེ་ནས་འཁྲུལ་འཁོར་མཁན་གྱི་སློབ་དཔོན་དེ་སྐྱེངས་པར་གྱུར་ཏོ། །དེ་དེ་ལྟར་སྐྱེངས་པར་གྱུར་པ་དང་། 
[283b.6]རི་མོ་མཁན་གྱི་སློབ་དཔོན་དེ་སྒོ་ལྐོག་ནས་ཕྱུང་སྟེ་སྨྲས་པ། ཀྱེ་ནང་རྗེ་ཁྱོད་ཀྱིས་ནི་ཁོ་བོ་གཅིག་པུ་ཞིག་ཏུ་སྐྱེངས་པར་བྱས་ཏེ། ཁྱོད་ནི་རྒྱལ་པོ་འཁོར་དང་བཅས་པའི་ནང་དུ་སྐྱེངས་པར་བྱས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རི་མོ་མཁན་གྱི་སློབ་དཔོན་གང་ཡིན་པ་དེ་ནི་
[283b.7]དགེ་སློང་ཤཱ་རིའི་བུ་འདི་ཉིད་ཡིན་ཏེ། དེ་ན་ཡང་འདིས་འདི་བཟོས་ཕམ་པར་བྱས་སོ། །ད་ལྟར་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །གཞན་ཡང་ཇི་ལྟར་འདིས་འདི་བཟོས་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་རི་འོར་གཞན་ཞིག་ན་རི་མོ་མཁན་གྱི་སློབ་
[284a]
[284a.1]དཔོན་གཉིས་ཤིག་བྱུང་བ་ལས་རྩོད་པར་གྱུར་ཏེ། གཅིག་གིས་སྨྲས་པ། ང་ནི་བཟོ་ལེགས་པར་ཤེས་སོ། །ཅིག་ཤོས་ཀྱིས་སྨྲས་པ། ང་ནི་དེ་བས་ཀྱང་ལྷག་པར་ལེགས་པར་ཤེས་སོ། །དེ་གཉིས་ཕན་ཚུན་འགྲན་པར་གྱུར་ནས་རྒྱལ་པོའི་དྲུང་དུ་དོང་སྟེ་དེའི་རྐང་པ་
[284a.2]གཉིས་ལ་གཏུགས་ཏེ་གཅིག་གིས་སྨྲས་པ། ལྷ་བདག་ནི་བཟོ་ལེགས་པར་འཚལ་ཏོ། །ཅིག་ཤོས་ཀྱིས་ཀྱང་སྨྲས་པ། ལྷ་བདག་ནི་དེ་བས་ཀྱང་ལྷག་པར་ལེགས་པར་འཚལ་ཏོ། །རྒྱལ་པོས་དེ་གཉིས་ལ་སྒོ་ཁང་བསྟན་ནས་ཁྱེད་གཉིས་གང་མཁས་ནི་ངས་མི་ཤེས་མོད་ཀྱི། འོན་
[284a.3]ཀྱང་གཅིག་གིས་ནི་རྩིག་ངོས་གཅིག་ལ་བྲིས་ལ། ཅིག་ཤོས་ཀྱིས་ཀྱང་གཅིག་ལ་བྲིས་ཤིག་དང་། དེ་ལྟ་ན་ཁྱེད་ཅག་གཉིས་གང་བཟོ་ལེགས་པར་ཤེས་པ་ངས་ལེགས་པར་ཤེས་པར་འགྱུར་རོ། །དེ་གཉིས་ཀྱི་བར་ཡོལ་བས་བཅད་ནས་རི་མོ་བྲི་བར་བརྩམས་ཏེ། དེ་ལ་གཅིག་
[284a.4]གིས་ནི་ཟླ་བ་དྲུག་གིས་རི་མོའི་ལས་ཟིན་ཏོ། །ཅིག་ཤོས་ཀྱིས་ནི་ཟླ་བ་དྲུག་ཏུ་རྩིག་ངོས་བསྟར་ཏོ། །རི་མོའི་ལས་ཟིན་པ་གང་ཡིན་པ་དེ་རྒྱལ་པོའི་དྲུང་དུ་སོང་སྟེ་སོན་པ་དང་། སྨྲས་པ། ལྷ་བདག་གི་རི་མོའི་ལས་བགྱིས་ལགས་ན་སྤྱ་ང་བྲིམ་དུ་གསོལ། དེ་ནས་རྒྱལ་པོ་བློན་པོ་དང་ལྷན་ཅིག་
[284a.5]སྒོར་བྱུང་ནས་མཐོང་བ་དང་། རི་མོའི་ལས་མཁས་སོ་ཞེས་ཤིན་ཏུ་མགུའོ། །ཅིག་ཤོས་ཀྱིས་ཀྱང་རྐང་པ་གཉིས་ལ་གཏུགས་ཏེ་སྨྲས་པ། ད་བདག་གི་རི་མོའི་ལས་ལ་གཟིགས་སུ་གསོལ། དེས་བར་ཆད་ཀྱི་ཡོལ་བ་བཤུས་དང་། གཅིག་གི་གཟུགས་བརྙན་དེ་ལ་ཤར་བ་རྒྱལ་
[284a.6]པོས་མཐོང་ནས་རི་མོའི་ལས་ལ་ལྷག་པར་འདི་མཁས་སོ་ཞེས་ཤིན་ཏུ་ཡ་མཚན་སྐྱེས་སོ། །དེ་ནས་དེས་སླར་ཡོལ་བས་བར་བཅད་ནས་རྐང་པ་གཉིས་ལ་གཏུགས་ཏེ་སྨྲས་པ། ལྷ་འདི་ནི་རི་མོའི་ལས་མ་ལགས་ཏེ། འོན་ཀྱང་རྩིག་ངོས་བསྟར་བ་ལགས་སོ། །དེ་ནས་རྒྱལ་པོ་ཇེ་ཡ་མཚན་
[284a.7]སྐྱེས་ནས་སྨྲས་པ། འདི་ནི་བཟོ་ལ་ལྷག་པར་མཁས་པ་ཡིན་ནོ། །དགེ་སློང་དག་ཇི་སྙམ་དུ་སེམས། གང་གིས་ཟླ་བ་དྲུག་ཏུ་རྩིག་ངོས་བསྟར་བ་དེ་ནི་དགེ་སློང་ཤཱ་རིའི་བུ་འདི་ཉིད་ཡིན་ནོ། །གང་གིས་ཟླ་བ་དྲུག་ཏུ་རི་མོའི་ལས་བྱས་པ་དེ་ནི་དེའི་ཚེ་དེའི་དུས་ན་དགེ་སློང་མཽད་གལ་གྱི་
[284b]
[284b.1]བུ་འདི་ཉིད་དེ་ཡིན་ཏེ། དེ་ན་ཡང་འདིས་འདི་བཟོས་ཕམ་པར་བྱས་སོ། །ད་ལྟར་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །གཞན་ཡང་ཇི་ལྟར་འདིས་འདི་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་དུང་དང་། བྲིས་པ་ཞེས་བྱ་བ་
[284b.2]གཉིས་ཤིག་ཉེ་བར་རྟེན་ཅིང་གནས་སོ། །ཇི་ཙམ་དུས་གཞན་ཞིག་ན་ལྷས་ཆར་ཕབ་པས་རྫབ་ཏུ་གྱུར་ཏེ། དུང་དྲེད་དེ་རྫབ་ཏུ་རྡེག་འཆོས་ནས་རིལ་བ་ཆག་པར་གྱུར་ཏོ། །དེ་ནས་དེས་དམོད་པ་བོར་བ། རང་བཞིན་ངན་པ་ཁྱོད་ཀྱིས་ད་ཕན་ཆད་ལོ་བཅུ་གཉིས་སུ་ཆར་མི་འབེབས་པར་
[284b.3]གྱུར་ཅིག་ཅེས་བྱས་སོ། །རྒྱལ་པོ་ཚངས་སྦྱིན་དང་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་ཐོས་ནས། དེ་ནས་དེ་རྣམས་དེའི་དྲུང་དུ་སོང་སྟེ་གསོལ་བ་བཏབ་པ། དྲང་སྲོང་ཆེན་པོ་དེ་ལྟར་མ་མཛད་ཅིག །དེས་སྨྲས་པ། བདག་གིས་རང་བཞིན་ངན་པ་བཟོད་པར་མི་ནུས་ཏེ། བདག་གི་དམོད་
[284b.4]པས་བཅོམ་པ་དེས་ལོ་བཅུ་གཉིས་སུ་ཆར་མི་འབེབས་པར་འགྱུར་རོ། །དེ་ནས་རྒྱལ་པོ་ཚངས་སྦྱིན་དང་། སྐྱེ་བོའི་ཚོགས་དེས་བྲིས་པ་ལ་གསོལ་བ་བཏབ་ནས་དེས་གསོལ་བ་བྱས་ཏེ་ལྷས་ཆར་ཕབ་བོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་དྲང་སྲོང་དུང་གང་ཡིན་པ་དེ་ནི་
[284b.5]དགེ་སློང་མཽད་གལ་གྱི་བུ་འདི་ཉིད་ཡིན་ནོ། །དེའི་ཚེ་དེའི་དུས་ཀྱི་བྲིས་པ་གང་ཡིན་པ་དེ་ནི་དགེ་སློང་ཤཱ་རིའི་བུ་ཡིན་ཏེ། དེ་ན་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །གཞན་ཡང་ཇི་ལྟར་འདིས་འདི་རྫུ་འཕྲུལ་གྱིས་ཕམ་པར་བྱས་པ་དེ་ཉོན་ཅིག །བྲིས་པས་དགོས་པ་འགའ་ཞིག་
[284b.6]གི་ཕྱིར་དུང་གི་རྐང་པ་གཉིས་ལ་གཏུགས་པ་ལས་དུང་གི་རྐང་པ་གཉིས་ཀྱིས་རལ་པ་མནན་པ་དང་བྲིས་པས་སྨྲས་པ། ཉི་མ་འཆར་ཀའི་དུས་ཀྱི་ཚེ་ཁྱོད་ཀྱི་སྤྱི་བོ་གས་པར་གྱུར་ཅིག །དུང་གིས་སྨྲས་པ། དེ་ལྟར་ན་ཉི་མ་འཆར་བར་མ་གྱུར་ཅིག་ཅེས་བྱས་པ་དང་། འཇིག་རྟེན་དུ་ནམ་སྲོས་
[284b.7]པར་གྱུར་ཏོ། །དེ་ནས་རྒྱལ་པོ་དང་། བྲམ་ཟེ་དང་། ཁྱིམ་བདག་གིས་དུང་ལ་གསོལ་བ་བཏབ་པ། དྲང་སྲོང་ཆེན་པོ་དེ་ལྟ་བུ་མ་མཛད་ཅིག །དེས་སྨྲས་པ། ཉི་མ་ཤར་བར་གྱུར་ན་གདོན་མི་ཟ་བར་བདག་གི་མགོ་འགས་པར་འགྱུར་རོ། །བྲིས་པས་དེ་ལ་སྨྲས་པ། གལ་ཏེ་དེ་ལྟ་ན་འཇི་
[285a]
[285a.1]པ་ལས་བྱས་པའི་མགོ་ཞིག་བྱོས་ཤིག །ཇི་ཙམ་ན་འཇི་བ་ལས་དུང་གི་མགོ་ཞིག་བྱས་པ་ལས་ཉི་མ་ཤར་བ་དང་གས་པར་གྱུར་ཏོ། །དགེ་སློང་དག་ཇི་སྙམ་དུ་སེམས། དུང་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་དེ་ཡིན་ནོ། །བྲིས་པ་གང་ཡིན་པ་དེ་ནི་དགེ་སློང་ཤཱ་
[285a.2]རིའི་བུ་འདི་ཉིད་དེ་ཡིན་ཏེ། དེ་ན་ཡང་འདིས་ཕམ་པར་བྱས་སོ། །གཞན་ཡང་ཇི་ལྟར་ཕམ་པར་བྱས་པ་དེ་ཉོན་ཅིག །ཡུལ་དབུས་སུ་བ་སོ་མཁན་གྱི་སློབ་དཔོན་ཞིག་བྱུང་ནས་བ་སོ་འབྲས་ཙམ་བྲེའུ་ཆུང་གང་ཁྱེར་ནས་ཡུལ་ནས་ཅན་དུ་སོང་སྟེ། དེ་རི་མོ་མཁན་གྱི་སློབ་དཔོན་ཞིག་
[285a.3]གི་ཁྱིམ་དུ་ཞུགས་ན་དེ་ཡང་སྟོང་པར་འདུག་ནས་དེའི་ཆུང་མ་ལ་སྨྲས་པ། གྲོགས་པོའི་ཆུང་མ་འབྲས་བྲེའུ་ཆུང་གང་པོ་འདི་ཚོས་ལ་བྱིན་ཅིག་ཅེས་དེ་བཞག་སྟེ་སོང་ངོ་། །དེས་བཙོ་བར་བརྩམས་པ་ལས་ཤིང་ཟད་པར་གྱུར་ཀྱང་མ་ཚོས་སོ། །དེ་ནས་དེའི་ཁྱིམ་ཐབ་འོངས་ནས་སྨྲས་པ། བཟང་
[285a.4]མོ་འདི་ཅི་ཞིག་ཡིན། དེས་རྒྱས་པར་སྨྲས་པ་དང་། དེས་དེ་བརྟགས་པ་ལས་བ་སོ་འབྲས་ཙམ་ཤེ་དག་ཏུ་མཐོང་ནས་དེས་དེ་ལ་ཅོ་དྲི་བར་སྨྲས་པ། བཟང་མོ་འདི་ཚྭ་ཆུ་ཡིན་གྱིས། ཆུ་བཟང་པོ་གཞན་ཞིག་ཁྱེར་ཏེ་འོངས་དང་། དེས་འབྲས་འདི་ཚོས་པར་འགྱུར་རོ། །དེས་བ་སོ་མཁན་གྱི་
[285a.5]སློབ་དཔོན་ལ་ཆུ་བཟང་པོ་ཞིག་ཁྱེར་ཏེ་ཤོག་ཤིག་ཅེས་སྨྲས་སོ། །དེས་དེ་ལ་སྨྲས་ནས། དེས་ཕྱོགས་གཞན་ཞིག་ཏུ་རྫིང་བུ་ཞིག་བྲིས་ཏེ། དེར་ཁྱི་རོ་བམ་བ་ཞིག་ཀྱང་བྲིས་སོ། །དེ་ནས་བ་སོ་མཁན་གྱི་སློབ་དཔོན་དེ་བུམ་པ་ཁྱེར་ནས་རྫིང་བུ་ཡིན་ནོ་སྙམ་ནས་ཕྱོགས་དེར་ཕྱིན་ཏེ། ཁྱི་རོ་བམ་
[285a.6]པ་མཐོང་བ་དང་། དེས་སྣ་བཀབ་ནས་བརྟག་པར་བརྩམས་པ་ལས་ཇི་ཙམ་ན་དེའི་ཆུ་སྣོད་དེ་ཆག་ནས་བ་སོ་མཁན་གྱི་སློབ་དཔོན་དེ་སྐྱེངས་པར་གྱུར་ཏོ། །དགེ་སློང་དག་ཇི་སྙམ་དུ་སེམས། བ་སོ་མཁན་གྱི་སློབ་དཔོན་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་དེ་ཡིན་ནོ། །རི་མོ་མཁན་གྱི་སློབ་
[285a.7]དཔོན་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་དེ་ཡིན་ནོ། །འོན་ཀྱང་དེ་བཞིན་གཤེགས་པས་བརྙེས་པའི་བསམ་གཏན་དང་། ཏིང་ངེ་འཛིན་དང་སྙོམས་པར་འཇུག་པ་གང་དག་ཡིན་པ་དེ་དག་གི་མིང་ཡང་རང་སངས་རྒྱས་རྣམས་ཀྱིས་མི་ཤེས་སོ། །རང་སངས་རྒྱས་རྣམས་ཀྱིས་ཐོབ་པ་གང་དག་ཡིན་པ་དེ་
[285b]
[285b.1]དག་གི་མིང་ཡང་དགེ་སློང་ཤཱ་རིའི་བུས་མི་ཤེས་སོ། །དགེ་སློང་ཤཱ་རིའི་བུས་ཐོབ་པ་གང་དག་ཡིན་པ་དེ་དག་གི་མིང་ཡང་དགེ་སློང་མཽད་གལ་གྱི་བུས་མི་ཤེས་སོ། །དགེ་སློང་མཽད་གལ་གྱི་བུས་ཐོབ་པ་གང་ཡིན་པ་དེ་དག་གི་མིང་ཡང་ཉན་ཐོས་གཞན་རྣམས་ཀྱིས་མི་ཤེས་ཏེ། །དགེ་སློང་མཽད་
[285b.2]གལ་གྱི་བུ་བས་དགེ་སློང་ཤཱ་རིའི་བུ་རྫུ་འཕྲུལ་ཆེ་ཞིང་མཐུ་ཆེ་མོད་ཀྱི། དེས་མང་དུ་གནས་པ་ལ་དགོངས་ནས་ངས་རྫུ་འཕྲུལ་ཅན་རྣམས་ཀྱི་མཆོག་ཏུ་བསྟན་ཏོ། །ཤཱ་རིའི་བུ་དང་མཽད་གལ་གྱི་བུའི་ལེའུའོ།། །།དེ་ནས་ཚེ་དང་ལྡན་པ་འོད་སྲུང་ཆེན་པོ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། 
[285b.3]སྨྲས་པ། དེ་ནི་དེར་སོང་སྔོན་ནས་སྤྱད་པ་དང་། །རྗེས་མཐུན་ཚིག་དག་ཤིན་ཏུ་སྒྲོགས་པ་ན། །གང་ཞིག་བྱས་པས་འབྲས་བུ་ཆེ་མྱོང་བ། །ཆུང་ངུ་གཅིག་པུ་དེ་ནི་མྱུར་དྲན་ནས། །ཇི་ལྟར་སེང་གེ་རི་ཡི་ཕུག་གནས་པ། །འཇིགས་པ་མེད་པར་སྤྱོད་ཡུལ་འགྲོ་བ་ལྟར། །མཚུངས་པ་མེད་པའི་ཉན་ཐོས་
[285b.4]འོད་སྲུང་དེ། །སྔོན་གྱི་གནས་ནས་སྤྱད་པ་སྒྲོགས་བྱེད་པ། །ཟག་མེད་ཐ་བ་མེད་པ་རྣམ་གྲོལ་སེམས། །ཉོན་མོངས་མེད་པར་གནས་པ་སྐྱོན་མེད་ཡིད། །དེ་ལ་ཆོས་མཆོག་ཡོད་པར་ཡིད་ཆེས་ནས། །དེ་ཡི་ཆོས་ལ་ཡིད་ཀྱིས་སྨོན་བྱས་ཏེ། །རང་སངས་རྒྱས་ལ་བདག་གིས་ཡོན་དུ་ནི། །ཁྲེ་རྒོད་བྲེའུ་ཆུང་གང་
[285b.5]ཞིག་རབ་ཕུལ་བས། །དེ་འདྲ་བ་དང་ཀུན་དུ་ཕྲད་གྱུར་ཅེས། །སྨོན་པས་སྒྲ་མི་སྙན་དུ་སྐྱེས་པ་ནི། །ལས་དེ་གཅིག་པུ་ཉིད་ཀྱི་འབྲས་བུ་ཡིས། །ལུས་ཅན་བདག་གིར་འཛིན་མེད་ཚེ་རིང་བ། །ཁྱད་པར་འགྲོ་ཞིང་སྤྱོད་པ་མི་དམན་པ། །སྒྲ་མི་སྙན་དུ་ལན་སྟོང་སྐྱེས་པར་གྱུར། །ལས་དེ་གཅིག་པུ་ཉིད་
[285b.6]ཀྱི་འབྲས་བུ་ཡིས། །ལན་སྟོང་སུམ་བཅུ་རྩ་གསུམ་པར་སྐྱེས་ཏེ། །མེ་ཏོག་ཕྲེང་རྒྱན་བྱུག་པ་སྣ་ཚོགས་དང་། །མཐུ་ཆེན་ལུས་མཛེས་པ་དང་ལྡན་པར་གྱུར། །དེ་ནས་འཕོས་བདག་སྒྲ་མི་སྙན་དུ་སྐྱེས། །སླར་ཡང་ལྷ་དགེ་དགའ་བར་བྱེད་པ་དང་། །སེམས་ཀྱི་སྨོན་ལམ་དབང་གིས་སླར་ཡང་
[285b.7]བདག །མི་ནི་དགེ་བ་རྣམས་ཀྱི་ནང་དུ་སྐྱེས། །ལས་དེ་གཅིག་པུ་ཉིད་ཀྱི་འབྲས་བུས་བདག །བྲམ་ཟེ་སཱ་ལ་ཆེན་པོའི་རིགས་སྐྱེས་ཏེ། །ནོར་མང་སྐྱེས་པ་བུད་མེད་རྣམས་ཀྱིས་བཀུར། །འདོད་པའི་ཡོན་ཏན་ལྔ་དོན་མི་གཉེར་ཡང་། །བདག་གིས་སྟོན་པ་ལན་འགའང་མ་མཐོང་ཞིང་། །
[286a]
[286a.1]མཚུངས་མེད་ཉན་ཐོས་བདག་གིས་མ་མཐོང་ནས། །བདག་གི་སེང་རས་ཚེམ་གྱོན་འཇིག་རྟེན་ན། །དགྲ་བཅོམ་རྣམས་ལ་ཕྱག་འཚལ་རབ་ཏུ་བྱུང་། །བདག་ནི་དེ་ལྟར་རབ་ཏུ་བྱུང་བ་དང་། །རྒྱལ་བ་བུ་མངས་མཆོད་རྟེན་ན་བཞུགས་མཐོང་། །ཐུབ་ཞབས་ཕྱག་འཚལ་
[286a.2]བཅོམ་ལྡན་བདག་གི་སྟོན། །བདག་ནི་ཁྱོད་ཀྱི་ཉན་ཐོས་གྱུར་ཅེས་གསོལ། །འོད་སྲུང་ཇི་སྐད་སྨྲས་བཞིན་བྱས་ཏེ་འདིར། །ཁྱོད་སྟོན་ང་ཡིན་ང་ཡི་ཉན་ཐོས་ཁྱོད། །གལ་ཏེ་སྡུག་བསྔལ་ཀུན་ལས་ཐར་འདོད་ན། །ཁྱོད་ཀྱིས་སྙན་པར་བཤད་པའི་ཆོས་སྙན་ཉོན། །གང་ཡང་བདག་ལ་
[286a.3]སྐྱེས་མཆོག་སྐྱོབ་པ་ནི། །ཐུགས་རྗེ་ཆེན་པོ་ཡིས་ནི་ཆོས་བཤད་པ། །བསམ་གཏན་བཞི་སྟོབས་དབང་པོ་བྱང་ཆུབ་ཀྱི། །ཡན་ལག་ལམ་གྱི་ཡན་ལག་རྣམ་པར་ཐར། །དེ་དག་བསྒོམ་པ་བདག་གིས་དགའ་མགུར་ཐོབ། །ཟག་པ་ཟད་ཅིང་ལུས་ཀྱི་ཐ་མ་བཟུང་། །ལུས་ཀྱི་ཐ་མ་འཛིན་
[286a.4]པ་རྡུལ་མེད་པ། །དྲང་པོ་འདི་དག་དང་ནི་བདག་གིར་ཕྲད། །དེ་བཞིན་གཤེགས་རྒྱལ་ཕུན་སུམ་ཚོགས་པ་གསུང་། །ཚུལ་ཁྲིམས་ལྡན་པ་གང་འདོད་འགྲུབ་པར་འགྱུར། །བདག་གི་ཡིད་ལ་ཅི་དང་ཅི་བསམས་པ། །ཐམས་ཅད་གྲུབ་སྟེ་སྲིད་པའི་ཐ་མ་འདི། །བདག་གི་སྐྱེ་བ་ཟད་ཅིང་འཆིང་
[286a.5]བ་དང་། །སྲིད་པ་ཀུན་ནས་ལངས་པ་ཉིད་བཅད་དེ། །བདག་ནི་ཆོས་རྒྱལ་ཐུགས་ལས་སྐྱེས་པའི་སྲས། །ཉོན་མོངས་ཚོགས་རྣམས་ཟད་པས་མྱ་ངན་འདའ། །བདག་ནི་ཐམས་ཅད་གཟིགས་པ་ཡིས། །སྦྱངས་ལ་གནས་པ་མཆོག་ཏུ་བསྟན། །ཟག་པ་མེད་ཅིང་ཉེས་པ་བསལ། །གོ་འཕང་མི་
[286a.6]གཡོ་བདག་གིས་འཐོབ། །གནས་བརྟན་འོད་སྲུང་དེ་ལྟ་བུར། །མ་དྲོས་པ་ཡི་མཚོ་ཆེན་དུ། །དགེ་སློང་དགེ་འདུན་མདུན་འདུག་ནས། །རང་གི་ལས་ནི་ལུང་བསྟན་ཏོ། །འོད་སྲུང་གི་ལེའུ་སྟེ་དང་པོའོ།། །།འདུལ་བ་གཞི། བམ་པོ་ལྔ་བཅུ་རྩ་གཉིས་པ། དེ་ནས་དགེ་སློང་
[286a.7]གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཤཱ་རིའི་བུས་ལས་ཅི་ཞིག་བྱས་ན་ལས་དེའི་རྣམ་པར་སྨིན་པས་ཤེས་རབ་ཆེན་པོ་དང་སྤོབས་པ་ཆེན་པོ་དང་ལྡན་པར་གྱུར་དེས་སྨྲས་པ། བདག་གིས་དགོན་པར་རང་སངས་རྒྱས། །དྲང་སྲོང་
[286b]
[286b.1]དགེ་སྦྱོང་ཞིར་གྱུར་པ། །སྐལ་དང་ལྡན་པ་ཆོས་གོས་ནི། །དེ་ཚེ་རྙིང་པ་གྱོན་པ་མཐོང་། །དེ་ལ་བདག་གིས་སེམས་དད་པས། །བང་བརྒྱུགས་ནས་ཀྱང་ཆོས་གོས་ནི། །དྲུབས་ཤིང་ཁ་བསྒྱུར་དེ་བཞིན་དུ། །དེ་ལ་ཡང་དང་ཡང་དུ་གཏུགས། །དེ་ནས་བདག་ལ་ཐུགས་བརྩེའི་ཕྱིར། །དེ་ནི་བར་སྣང་ལ་
[286b.2]འཕགས་ནས། །རང་གི་གཟི་བརྗིད་ཀྱིས་འབར་ཞིང་། །དེ་ནས་མཁའ་ལ་གཤེགས་པར་གྱུར། །བདག་གིས་ཐལ་མོ་སྦྱར་བྱས་ནས། །ཇི་ལྟར་བདག་ནི་འདི་འདྲ་བར། །དབང་རྣོན་ཤེས་རབ་ཆེར་ཤོག་ཅེས། །དེ་ལྟ་བུར་ནི་སྨོན་ལམ་བཏབ། །བདག་ནི་ཕྱུག་པོའི་རིགས་སུའམ། །མ་རབས་
[286b.3]དག་ཏུ་མི་སྐྱེ་བར། །བར་མའི་རིགས་སུ་སྐྱེ་འགྱུར་ཞིང་། །རྟག་ཏུ་རབ་འབྱུང་མང་བར་ཤོག །དགེ་བའི་རྩ་བ་དེས་ན་བདག །བདག་ནི་ཚེ་རབས་ལྔ་བརྒྱར་ཡང་། །མི་ཡི་རྙེད་པ་ཐོབ་ནས་ནི། །ཁྱིམ་མེད་པར་ནི་རབ་ཏུ་བྱུང་། །བདག་གི་སྐྱེ་བ་ཐ་མ་ནི། །མི་ཡི་སྲིད་ཐོབ་འདི་ཡིན་ཏེ། །
[286b.4]རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །བཙུན་པ་བདག་གིས་ཟླ་ཕྱེད་ཀྱིས། །འགྲོ་བའི་ཕ་རོལ་ཕྱིན་པ་ཐོབ། །དགེ་
[286b.5]སློང་དགེ་འདུན་གུད་བཞུགས་ནས། །སྟོན་པས་བདག་ནི་མངོན་སུམ་དུ། །ཆོས་ཀྱི་འཁོར་ལོ་རྗེས་སྐོར་བ། །ཤེས་རབ་ཅན་གྱི་གཙོ་བོར་བསྟན། །ཤེས་རབ་ཆེན་པོ་ཤཱ་རིའི་བུ། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ཤཱ་རིའི་བུའི་ལེའུ་
[286b.6]སྟེ་གཉིས་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མཽད་གལ་གྱི་བུ་ཆེན་པོ་ཚེ་དང་ལྡན་པ་ཤཱ་རིའི་བུས་ནི་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཁྱོད་ཀྱིས་ཀྱང་རང་གི་
[286b.7]ལས་ཀྱི་རྒྱུ་བ་ལུང་སྟོན་ཅིག །དེ་སྐད་ཅེས་སྨྲས་པ་དང་། ཚེ་དང་ལྡན་མཽད་གལ་གྱི་བུ་ཆེན་པོས་དགེ་སློང་གནས་བརྟན་གནས་བརྟན་རྣམས་ལ་འདི་སྐད་ཅེས་སྨྲས་སོ། །བདག་སྔོན་དྲང་སྲོང་གྱུར་པའི་ཚེ། །ནགས་མཐའི་དགོན་པར་གནས་པ་ན། །དེར་ནི་སྐྱེས་པ་ཞིག་འོངས་ནས། །བདག་ལ་རབ་བྱུང་
[287a]
[287a.1]གསོལ་བ་འདེབས། །བདག་གིས་བརྒྱུགས་ནས་དེ་ཡི་སྐྲ། །བྲེགས་ནས་ཀྱང་ནི་ཆོས་གོས་དག །ཁ་དོག་བསྒྱུར་ནས་དེ་ལ་བྱིན། །དེ་ཡིད་དགའ་གྱུར་དེ་ཡི་ཚེ། །ཕྱོགས་གཅིག་ཏུ་ནི་ཉེར་སོང་ནས། །སྐྱིལ་མོ་ཀྲུང་བཅས་འདུག་ནས་དེས། །རང་བྱང་ཆུབ་ནི་རེག་གྱུར་ཏེ། །དེ་
[287a.2]ནས་མཁའ་ལ་སོང་བར་གྱུར། །བདག་གིས་དད་བསྐྱེད་ཉེར་སོང་ནས། །དེ་ནས་ཐལ་མོ་ལེགས་སྦྱར་ཏེ། །དེ་ན་རྫུ་འཕྲུལ་མཆོག་གསོལ་ཞིང་། །སྨོན་ལམ་གདབ་པ་བྱས་པ་ནི། །དྲང་སྲོང་ཆེ་འདི་ཅི་འདྲ་བའི། །བདག་གི་རྫུ་འཕྲུལ་དེ་འདྲར་ཤོག །དགེ་བའི་རྩ་བ་དེ་ཡིས་ན། །གང་དང་གང་
[287a.3]དུ་སྐྱེས་པར་ནི། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་གི་སྲིད་པ་ཐ་མ་ནི། །མི་ཡི་སྲིད་ཐོབ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །
[287a.4]མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ནི་བདག་གིས་ཐོབ། །ཐམས་ཅད་གཟིགས་པས་རྫུ་འཕྲུལ་ཅན། །རྣམས་ཀྱི་མཆོག་ཏུ་བདག་བསྟན་ཏོ། །དགེ་བ་ཆུང་ངུ་བྱས་པ་ནི། །བདེ་བ་མང་པོ་ཉམས་སུ་མྱོང་། །མི་དགེ་བ་ཡི་ལས་གང་ཡིན། །བདག་གིས་ལུང་བསྟན་མཉན་པར་
[287a.5]གྱིས། །གྲོང་མཆོག་རྒྱལ་པོའི་ཁབ་ཏུ་ནི། །བདག་ནི་ཚོང་དཔོན་ཁྱེའུ་གྱུར་ནས། །ཁྱིམ་གྱི་ཕྱི་རོལ་རྩེ་རྩེ་ནས། །ཟན་གྱི་ཕྱིར་ཡང་ཞུགས་པ་ལས། །དེ་ན་ཕ་མ་གཉིས་ཀ་ནི། །དབེན་པར་འདུག་པ་བདག་གིས་མཐོང་། །དེ་གཉིས་མཐོང་བས་བདག་བརྡེགས་ཤིང་། །སྐྱེངས་པས་ཀྱང་ནི་སྤྱོ་བ་
[287a.6]བྱས། །ཕ་དང་མ་ནི་གཉིས་ཀ་ལ། །ཡིད་ཀྱིས་ཉེས་པ་བྱས་པ་ནི། །གང་ཚེ་ཆེན་པོར་གྱུར་པ་ན། །འདམ་བུ་བཅོམ་པ་བཞིན་བསད་སྙམ། །བདག་གི་ཡིད་ཀྱིས་ཉེས་བྱས་ཀྱི། །ལུས་ཀྱིས་བྱས་པ་མ་ཡིན་ནའང་། །བདག་ནི་དམྱལ་བ་ཐིག་ནག་ཏུ། །སྡུག་བསྔལ་མི་བཟད་ཉམས་སུ་མྱོང་། །དེ་ཡི་
[287a.7]ལས་ཀྱི་ལྷག་མ་ཡིས། །བདག་གི་སྲིད་པ་ཐ་མ་འདིར། །མུ་སྟེགས་གཞན་གྱི་དགེ་སྦྱོང་གིས། །འདམ་བུ་བཅོམ་བཞིན་བདག་གཏོག་འགྱུར། །བདག་ནི་སྡུག་བསྔལ་དེ་ཉིད་ཀྱིས། །ཤི་བར་འགྱུར་ཏེ་དེ་ནས་ནི། །ལས་རྣམས་ཀྱི་ནི་ལྷག་མ་ཡང་། །ཐ་མ་ཟད་པར་འགྱུར་བ་ཡིན། །དེ་བས་ཕ་དང་མ་དག་ལ། །
[287b]
[287b.1]སེམས་ནི་རབ་ཏུ་དད་པར་བྱ། །སེམས་དད་པ་ཡི་རྒྱུ་ཡིས་ནི། །སེམས་ཅན་འགྲོ་བ་བཟང་པོར་འགྲོ། །དེ་ལྟར་གནས་བརྟན་པང་ནས་སྐྱེས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །པང་ནས་སྐྱེས་ཀྱི་ལེའུ་སྟེ་གསུམ་པའོ།། །།
[287b.2]དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཛེས་ལྡན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མཛེས་ལྡན་ཚེ་དང་ལྡན་པ་པང་ནས་སྐྱེས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཚེ་དང་ལྡན་པ་མཛེས་ལྡན་གྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་
[287b.3]ལྡན་པ་མཛེས་ལྡན་གྱིས་དགེ་སློང་གི་དགེ་འདུན་གྱི་མདུན་དུ་རང་གི་ལས་ཀྱི་རྒྱུ་བ་ལུང་བསྟན་པ། དགེ་འདུན་ཀུན་དགར་བདག་སོན་ན། །ཁྱམས་དེའི་ཕྱག་དར་མཐོང་ནས་ནི། །བདག་གིས་ཕྱགས་མ་བླངས་ནས་སུ། །དེ་ཚེ་དགའ་བས་ཕྱག་དར་བྱས། །དེ་ནས་བདག་གིས་སེམས་དད་པས། །ཁྱམས་
[287b.4]དེ་གཙང་མར་མཐོང་ནས་ནི། །ཇི་ལྟར་ཁྱམས་དེ་གཙང་བ་ལྟར། །ཉོན་མོངས་མེད་པར་གྱུར་ཅིག་སྨྲས། །དགེ་བའི་རྩ་བ་དེ་ཡིས་ནི། །གང་དང་གང་དུ་སྐྱེས་པར་ཡང་། །བདག་གི་གཟུགས་ནི་བཟང་བ་དང་། །བལྟ་ན་སྡུག་ཅིང་མཛེས་པར་གྱུར། །དེ་ཡི་ལས་ཀྱི་ལྷག་མས་ནི། །བདག་གི་ལུས་ནི་ཐ་
[287b.5]མ་ལ། །བདག་གི་ཕ་དང་མ་གཉིས་ཀྱིས། །བདག་མིང་མཛེས་ལྡན་ཁོ་ནར་བཏགས། །མཛེས་ལྡན་བདག་ནི་བཙས་གྱུར་ཏེ། །གང་ཚེ་གཉེན་ཚོགས་མདུན་ཕྱིན་པ། །དེ་ཚེ་གཉེན་ནི་ཐམས་ཅད་ཀྱིས། །མགུ་ཞིང་ཡིད་དགའ་བཀུར་སྟི་བྱས། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་
[287b.6]པར་བྱས། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །བདག་གི་ཉོན་མོངས་མེད་གྱུར་ཅེས། །སྨོན་ལམ་བཏབ་པ་གང་ཡིན་པ། །བྱ་བ་བྱས་ཏེ་ཉོན་མོངས་མེད། །དགྲ་བཅོམ་ཟག་པ་མེད་པ་ཡིན། །འཛམ་བུའི་གླིང་ནི་ཐམས་ཅད་ཀྱང་། །ཀ་ཤིའི་གོས་ཀྱིས་ཕྱགས་པ་བས། །
[287b.7]གང་གིས་འདོད་ཆགས་བྲལ་བ་ཡི། །དྲང་སྲོང་འཆག་ས་གཅིག་ཕྱགས་པའོ། །འཛམ་བུའི་གླིང་ན་དྲང་སྲོང་གི། །འཆག་ས་ཐམས་ཅད་ཕྱགས་པ་བས། །གང་གིས་ཕྱོགས་བཞིའི་དགེ་འདུན་གྱི། །རེ་ལྡེ་ཙམ་དག་ཕྱགས་པའོ། །འཛམ་བུའི་གླིང་ན་དགེ་འདུན་གྱི། །ཀུན་དགའ་ར་བ་ཀུན་ཕྱགས་པས། །
[288a]
[288a.1]གང་གིས་རྒྱལ་བའི་མཆོད་རྟེན་ནི། །ཁྲུ་གང་ཙམ་ཞིག་ཕྱགས་པའོ། །བདག་ཉིད་ཀྱིས་ནི་གང་རྟོགས་པའི། །ཁྱད་པར་དེ་དག་ཤེས་བྱས་ནས། །བདེར་གཤེགས་མཆོད་རྟེན་ཕྱགས་ནས་ནི། །སེམས་ཀྱང་རབ་ཏུ་དང་བར་གྱིས། །དེ་ལྟས་རྫོགས་པའི་སངས་རྒྱས་ཀྱི། །ཡོན་ཏན་མང་པོ་ཤེས་པ་
[288a.2]ཡིས། །མཆོད་རྟེན་རྣམས་ལ་བཀུར་སྟི་བྱོས། །འབྲས་བུ་ཆེན་པོ་དག་ཏུ་འགྱུར། །བཙུན་པ་བདག་གིས་དགེ་བ་ནི། །གང་བྱས་དྲན་པ་འདི་ལགས་ཏེ། །དེ་ཡི་འབྲས་བུ་སྡུག་པ་དང་། །འདོད་པ་ཡིད་འོང་ཉམས་སུ་མྱོང་། །དེ་བས་རྒྱལ་བའི་མཆོད་རྟེན་ལ། །མཆོད་པ་དག་ནི་བཟང་པོ་གྱིས། །བཙུན་པ་
[288a.3]འདི་ནི་བསོད་ནམས་ཞིང་། །དམ་པ་བླ་ན་མེད་པ་ཡིན། །རྫོགས་སངས་དེ་བཞིན་གཤེགས་པའམ། །སངས་རྒྱས་རྣམས་ཀྱི་ཉན་ཐོས་ལ། །སེམས་ནི་རབ་ཏུ་དང་བྱས་པའི། །ཡོན་ནི་ཆུང་ངུར་འགྱུར་མ་ཡིན། །དེ་ལྟར་གནས་བརྟན་མཛེས་ལྡན་གྱིས། །དགེ་སློང་དགེ་འདུན་མདུན་
[288a.4]འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མཛེས་ལྡན་གྱི་ལེའུ་སྟེ་བཞི་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྣ་མའི་མེ་ཏོག་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་སྣ་མའི་མེ་ཏོག་ཚེ་དང་ལྡན་པ་མཛེས་
[288a.5]ལྡན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཚེ་དང་ལྡན་པས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །སྣ་མའི་མེ་ཏོག་རྣ་རྒྱན་བྱས། །མགོ་ལ་མེ་ཏོག་ཕྲེང་བཅིངས་ནས། །ནེའུ་ཟླ་རྣམས་ཀྱིས་ཡོངས་བསྐོར་ཏེ། །སྐྱེད་མོས་ཚལ་གྱི་གནས་སུ་བྱུང་། །དེ་ན་ཐུབ་པ་ཆེན་པོ་པ། །རྣམ་པར་
[288a.6]གཟིགས་ཀྱི་མཆོད་རྟེན་ལ། །སྐྱེ་བོའི་ཚོགས་ཆེན་ཐམས་ཅད་ནས། །ལེགས་པར་མཆོད་པ་བདག་གིས་མཐོང་། །དེ་ནས་ནེའུ་ཟླ་རྣམས་ཁྲིད་ནས། །རང་རང་གི་ནི་ཕྲེང་བ་ཀུན། །སེམས་ནི་དད་པར་བྱས་ནས་སུ། །མཆོད་རྟེན་དེ་ལ་གདགས་པ་བྱས། །དེ་ན་བདག་གིས་དེ་དག་དང་། །སྐྱེ་བོ་མང་
[288a.7]པོ་གཞན་མཐོང་ནས། །སྣ་མ་རྣ་བ་ལས་བཀྲོལ་ཏེ། །དེ་ཚེ་མཆོད་རྟེན་གདགས་པ་བྱས། །དགེ་བའི་རྩ་བ་དེས་ན་བདག །གང་དང་གང་དུ་སྐྱེས་པར་ཡང་། །བསོད་ནམས་བྱས་པ་མཛེས་པ་ཡི། །ལྷ་དང་མི་ནི་རྣམས་སུ་གྱུར། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །མྱ་ངན་འདས་
[288b]
[288b.1]པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །མེ་ཏོག་གཅིག་ནི་བཏང་བས་ན། །ལོ་ནི་བྱེ་བ་བརྒྱ་ཕྲག་ཏུ། །བདག་གིས་ལྷ་ཡི་ཡོངས་སྤྱད་ནས། །དེ་ཡི་ལྷག་མས་མྱ་ངན་འདས། །བཙུན་པ་གལ་ཏེ་སངས་རྒྱས་ཀྱི། །ཡོན་ཏན་ཕལ་ཆེར་འཚལ་གྱུར་ན། །སེམས་ནི་ཤིན་ཏུ་དད་པ་ཡིས། །
[288b.2]ཕྱིར་ཞིང་བསྙེན་བཀུར་བགྱིས་པ་ཞིག །དེ་ལྟས་རྫོགས་པའི་སངས་རྒྱས་ཀྱི། །ཡོན་ཏན་མང་པོ་ཤེས་པ་ཡིས། །མཆོད་རྟེན་རྣམས་ལ་བཀུར་སྟི་བྱོས། །འབྲས་བུ་ཆེན་པོ་དག་ཏུ་འགྱུར། །རྫོགས་སངས་དེ་བཞིན་གཤེགས་པའམ། །སངས་རྒྱས་རྣམས་ཀྱི་ཉན་ཐོས་ལ། །སེམས་ནི་རབ་ཏུ་དང་བྱས་
[288b.3]པའི། །ཡོན་ནི་ཆུང་བར་འགྱུར་མ་ཡིན། །བཙུན་པ་བདག་གིས་དགེ་བ་ནི། །གང་བྱས་དྲན་པ་འདི་ལགས་ཏེ། །དེ་ཡི་འབྲས་བུ་སྡུག་པ་དང་། །འདོད་པ་ཡིད་འོང་ཉམས་སུ་མྱོང་། །ལས་ཀྱི་རྣམ་པར་སྨིན་པ་དེས། །ཡང་སྲིད་སྐྱེ་བ་ཟད་པ་དང་། །ཉོན་མོངས་བཅོམ་ནས་བསིལ་གྱུར་པའི། །
[288b.4]བདག་ནི་དགྲ་བཅོམ་མྱ་ངན་འདས། །བདག་ནི་ཡང་སྲིད་ཉལ་བ་དང་། །འཁོར་བ་གང་དུའང་ཉལ་མ་ཡིན། །བདག་གི་སྐྱེ་བ་ཐ་མ་ནི། །འདི་ཡིན་ལེན་པ་མེད་པར་འགྱུར། །དེ་ཉིད་ཀྱི་ནི་རྒྱུ་ཡིས་བདག །སྣ་མའི་མེ་ཏོག་མིང་འདི་བཏགས། །སྡུག་བསྔལ་ཀུན་ལས་བདག་གྲོལ་ཞིང་། །སྲིད་པའི་མཚོ་
[288b.5]ལས་རྒལ་བར་གྱུར། །དེ་ལྟར་གནས་བརྟན་སྣ་མ་ནི། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །སྣ་མའི་མེ་ཏོག་གི་ལེའུ་སྟེ་ལྔ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བྱེ་བ་ཉི་ཤུ་པ་ལ་འདི་
[288b.6]སྐད་ཅེས་སྨྲས་སོ། །ཚེ་དང་ལྡན་པ་བྱེ་བ་ཉི་ཤུ་པ་ཚེ་དང་ལྡན་པ་སྣ་མའི་མེ་ཏོག་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པས་ཀྱང་ད་ནི་རང་གི་ལས་ཀྱི་རྒྱུ་བ་ལུང་སྟོན་ཅིག །ཚེ་དང་ལྡན་པ་བྱེ་བ་ཉི་ཤུ་པས་ཅི་ཞིག་བྱས་ན་ལས་དེས་བཅོམ་ལྡན་འདས་ཀྱིས་བརྩོན་འགྲུས་རྩོམ་པ་རྣམས་
[288b.7]ཀྱི་མཆོག་ཏུ་བསྟན། དེས་སྨྲས་པ། རྣམ་པར་གཟིགས་ཀྱི་གསུང་རབ་ལ། །རྒྱལ་པོའི་ཕོ་བྲང་བཤེས་ལྡན་དུ། །བདག་གིས་ཕྱོགས་བཞིའི་དགེ་འདུན་གྱི། །གནས་ཁང་གཅིག་ཅིག་བརྩིགས་ནས་ནི། །བདག་གིས་གནས་ཁང་དེ་ཡི་གཞིར། །རས་ཕྲན་རྣམས་ཀྱིས་ས་གཞི་གཡོགས། །སེམས་དགའ་བ་
[289a]
[289a.1]དང་ཡིད་བདེ་བས། །དེ་ཚེ་སྨོན་ལམ་བཏབ་པ་ནི། །རྫོགས་སངས་རྒྱས་ནི་མཉེས་བྱས་ཏེ། །བསྙེན་པར་རྫོགས་པ་ཐོབ་ནས་ནི། །མྱ་ངན་འདས་པ་མཆོག་ཞི་བ། །རྒ་མེད་གོ་འཕང་རེག་པར་ཤོག །བདག་གི་བསོད་ནམས་དེས་ནི་བདག །བསོད་ནམས་བྱས་པས་མཛེས་པ་ཡི། །བསྐལ་པ་དགུ་བཅུར་ལྷ་དང་ནི། །
[289a.2]མི་རྣམས་སུ་ནི་འཁོར་བར་གྱུར། །དེ་ནས་ལས་ཀྱི་ལྷག་མས་ནི། །བདག་གི་ལུས་ནི་ཐ་མ་ལ། །ཙམ་པར་ཚོང་དཔོན་མཆོག་གི་ཡང་། །བུ་གཅིག་པར་ནི་བདག་སྐྱེས་སོ། །བདག་ནི་བཙས་མ་ཐག་ཏུ་ཡང་། །ཕ་ཡིས་ཐོས་ནས་འདུན་གྱུར་པ། །གཞོན་ནུ་ལ་ནི་བདག་གིས་ནོར། །བྱེ་བ་ཉི་ཤུ་སྦྱིན་པར་བྱ། །བདག་གི་རྐང་
[289a.3]མཐིལ་གཉི་གའི་སྤུ། །ཤིན་ཏུ་ཕྲ་ཞིང་མཉེན་པ་དང་། །རེག་ན་བདེ་ཞིང་འཇམ་པ་ཡི། །ཤིང་བལ་འདབ་ལྟའི་སོར་བཞི་སྐྱེས། །འདས་པའི་བསྐལ་པ་དགུ་བཅུ་དང་། །བསྐལ་པ་གཅིག་འདི་ལྷག་པར་ནི། །ས་གཞི་གདིང་བས་མ་གཡོགས་པར། །རྐང་པ་འཇོག་ནི་མ་མྱོང་ངོ་། །རྫོགས་སངས་བླ་ན་མེད་པ་ཡི། །
[289a.4]དེད་དཔོན་འདི་ནི་མཉེས་པར་བྱས། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །ཐམས་ཅད་གཟིགས་པས་བརྩོན་འགྲུས་ཅན། །རྣམས་ཀྱི་མཆོག་ཏུ་བདག་བསྟན་ཏོ། །ཟག་མེད་ཉེས་པ་སྤངས་པ་ཡི། །གོ་འཕང་མི་གཡོ་བདག་གིས་ཐོབ། །གནས་བརྟན་བྱེ་
[289a.5]བ་ཉི་ཤུ་པ། །དགེ་སློང་དགེ་འདུན་མདུན་འདུག་ནས། །དེ་ལྟར་མ་དྲོས་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །བྱེ་བ་ཉི་ཤུ་པའི་ལེའུ་སྟེ་དྲུག་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ངག་དབང་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ངག་དབང་
[289a.6]ཚེ་དང་ལྡན་པ་བྱེ་བ་ཉི་ཤུ་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེས་སྨྲས་པ། འདས་པའི་བསྐལ་པ་དགུ་བཅུར་ནི། །བསོད་ནམས་བྱས་པས་མཛེས་པ་ཡི། །ལྷ་རྣམས་དང་ནི་མིར་སྐྱེས་ཏེ། །བདག་གིས་
[289a.7]ངན་འགྲོ་མི་ཤེས་སོ། །བདག་གིས་དགེ་བ་མི་ཤེས་ཏེ། །ཕན་ཚུན་ཟླ་བ་ལྟས་འབའ་ཞིག་གིས། །རྣམ་པར་གཟིགས་ཀྱི་མཆོད་རྟེན་ནི། །མཐོང་ནས་དེ་ཚེ་བསྙེན་བཀུར་བྱས། །འགྲོན་བུ་དྲུག་བཅུ་རྣམས་ཀྱིས་ནི། །དྲི་དང་ཕྲེང་བ་བྱུག་ཉོས་ཏེ། །མཆོད་རྟེན་ལ་ནི་གདགས་བྱས་པས། །བདག་ནི་ལོག་པར་ལྟུང་མ་གྱུར། །དགེ་བ་ཆུང་ངུ་བྱས་པ་ནི། །
[289b]
[289b.1]བདེ་བ་མང་པོ་ཉམས་སུ་མྱོང་། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །གལ་ཏེ་རྫོགས་སངས་ཤེས་གྱུར་ལ། །མཆོད་རྟེན་དེ་ལ་བདག་གིས་སུ། །བཀུར་སྟི་བྱས་པར་གྱུར་ན་ནི། །ལེགས་པ་མང་བྱེད་འགྱུར་བ་ཞིག །དེ་ལྟས་རྫོགས་པའི་སངས་རྒྱས་ཀྱི། །ཡོན་ཏན་
[289b.2]མང་པོ་ཤེས་པ་ཡིས། །མཆོད་རྟེན་བཀུར་སྟི་བྱོས་ཤིག་དང་། །འབྲས་བུ་ཆེན་པོ་དག་ཏུ་འགྱུར། །ཐམས་ཅད་གཟིགས་པས་མང་ཐོས་དང་། །སྣ་ཚོགས་གཏམ་དང་དགེ་བ་ཡི། །སྤོབས་ལྡན་ཚིགས་བཅད་བྱེད་པ་ནི། །རྣམས་ཀྱི་མཆོག་ཏུ་བདག་བསྟན་ཏོ། །དེ་ལྟར་གནས་བརྟན་ངག་དབང་ནི། །དགེ་
[289b.3]སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ངག་དབང་གི་ལེའུ་སྟེ་བདུན་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བྷ་ར་དྭ་ཛ་བསོད་སྙོམས་ལེན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་བྷ་ར་དྭ་ཛ་
[289b.4]བསོད་སྙོམས་ལེན་ཚེ་དང་ལྡན་པ་ངག་དབང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་བྷ་ར་དྭ་ཛ་བསོད་སྙོམས་ལེན་གྱིས་སྨྲས་པ། བདག་ནི་ཚོང་དཔོན་བུར་གྱུར་ནས། །ཕ་ཡི་ཁྱིམ་ན་དབང་བྱེད་ཚེ། །བདག་གིས་ཕ་ནི་
[289b.5]ཡིད་བསྲུངས་ཤིང་། །མ་ལ་ལོག་པ་མི་མཐུན་བྱས། །ཕ་དང་སྲིང་མོ་སྤུན་དང་ནི། །བྲན་དང་ལས་བྱེད་རྣམས་ལ་ཡང་། །ཟས་དང་སྐོམ་གྱིས་ཚིམ་བྱས་ཀྱང་། །མ་ལ་སྤྱོ་བ་བྱས་ནས་སུ། །བདག་ནི་སེར་སྣས་ཟིལ་ནོན་པས། །མ་ལ་ཟས་ནི་མ་བྱིན་པར། །ཁྲོས་པས་ཚིག་ཏུ་སྨྲས་པ་ནི། །ཟས་སུ་རྡོ་བ་
[289b.6]ཟོ་ཤིག་བྱས། །ལས་ཀྱི་རྣམ་པར་སྨིན་པ་དེས། །རབ་ཏུ་ཚ་དང་ཐིག་ནག་གི། །དམྱལ་བར་ལན་མང་ལྷུང་ནས་ནི། །སྡུག་བསྔལ་མི་ཉུང་ཐོབ་པར་གྱུར། །དམྱལ་བ་དེ་ནས་ཤི་འཕོས་ནས། །མི་ཡི་སྲིད་པ་ཐོབ་པ་ན། །ལས་ཀྱི་རྣམ་པར་སྨིན་པ་དེས། །བདག་ནི་རྡོ་བ་ཟ་བར་གྱུར། །སྐྱེ་བ་དེ་དང་དེ་དག་
[289b.7]ཏུ། །བདག་གིས་རྡོ་བ་མང་ཟོས་ཤིང་། །དེ་བཞིན་བཀྲེས་སྐོམ་སྡུག་བསྔལ་གྱིས། །བདག་ནི་འཆི་བའི་དུས་བྱས་སོ། །བདག་གི་སྐྱེ་བ་ཐ་མ་ནི། །མི་སྲིད་ཐོབ་པ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །
[290a]
[290a.1]མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །ཐམས་ཅད་གཟིགས་པས་སེང་གེ་ཡི། །སྒྲ་སྒྲོགས་པ་ཡི་མཆོག་ཏུ་བསྟན། །བདག་གིས་ཉོན་མོངས་ཐམས་ཅད་སྤངས། །ཉོན་མོངས་བྲལ་བས་ཟག་པ་མེད། །ད་དུང་དུ་ཡང་བཙུན་པ་དག །དེ་ལྟར་རྫུ་འཕྲུལ་ཐོབ་
[290a.2]གྱུར་ཀྱང་། །ཕུག་ན་བདག་གི་ཟས་མཆིས་པ། །རྡོ་བ་ཉིད་དུ་གྱུར་ལགས་སོ། །བཙུན་པ་བདག་གིས་སྡིག་པ་ནི། །གང་བགྱིས་དྲན་པ་འདི་ལགས་ཏེ། །ལས་རྣམས་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་མྱོང་། །བྷ་ར་དྭ་ཛ་བསོད་སྙོམས་ལེན། །དགེ་སློང་དགེ་འདུན་མདུན་འདུག་ནས། །དེ་ལྟར་མ་དྲོས་
[290a.3]མཚོ་ཆེན་དུ། །རང་གི་ལས་ནི་ལུང་བསྟན་ཏོ། །བྷ་ར་དྭ་ཛ་བསོད་སྙོམས་ལེན་གྱི་ལེའུ་སྟེ་བརྒྱད་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལེགས་འོངས་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ལེགས་འོངས་ཚེ་དང་ལྡན་པ་བྷ་ར་དྭ་ཛ་བསོད་སྙོམས་
[290a.4]ལེན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ལེགས་འོངས་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ལེགས་འོངས་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །ཚོང་དཔོན་བུ་ཕོར་གྱུར་ནས་ནི། །བདག་ནི་ནོར་དང་
[290a.5]འབྲུ་མང་ཞིང་། །སྐྱེ་བོའི་ཚོགས་ཀྱིས་བཀུར་བ་དང་། །རྒྱལ་པོ་དང་ནི་གྲོང་མི་དང་། །གསང་ཚིག་བརྗོད་པ་རྣམས་ཀྱིས་བཀུར། །བལྟ་ན་སྡུག་ཅིང་མཛེས་པ་དང་། །དར་ལ་བབ་པ་གཟུགས་ཀྱིས་རྒྱགས། །དེ་ནས་བདག་ནི་ཤིང་རྟར་ཞུགས། །སྐྱེ་བོའི་ཚོགས་ཀྱིས་མདུན་བྱས་ནས། །འདོད་པ་ཀུན་དང་
[290a.6]ལྡན་གྱུར་ཅིང་། །སྐྱེད་མོས་ཚལ་གྱི་གནས་སུ་བྱུང་། །སྐྱེད་མོས་ཚལ་དེར་དགེ་སྦྱོང་ནི། །དབང་པོ་ལེགས་པར་བསྡམས་པ་དང་། །དབང་པོ་ཞི་བས་རྒྱུ་བྱེད་པ། །ཆོས་གོས་རྙིང་པ་ཅན་ཞིག་མཐོང་། །དགེ་སྦྱོང་དེ་མཐོང་བདག་གིས་ནི། །ཡིད་མི་བདེ་བ་སྐྱེས་གྱུར་ཏེ། །དེ་སྐྱོན་མེད་ཀྱང་མི་སྡུག་ནས། །སྨད་
[290a.7]ཅིང་སྤྱོ་བ་བྱས་པ་ནི། །ཁ་དོག་ངན་ཅིང་འཇིགས་པར་སྣང་། །མཛེ་ཅན་ལུས་ནི་ལུས་རྨ་ཅན། །ཤ་བྲི་ངན་ཅིང་རྩ་འཐོན་པ། །རབ་ཏུ་བྱུང་འདི་སུ་ཡི་ཡིན། །ངག་གི་ཉེས་པ་སྤྱད་པ་དང་། །ལས་ཀྱི་རྣམ་པར་སྨིན་པ་དེས། །དེ་ནས་འཆི་འཕོའི་དུས་བྱས་ནས། །དམྱལ་བ་རྣམས་སུ་སྐྱེས་པར་གྱུར། །
[290b]
[290b.1]དམྱལ་བ་ནས་ནི་ཤི་འཕོས་བདག །ཁ་དོག་ངན་ཅིང་སྡུག་བསྔལ་ལྡན། །མཛེ་ཅན་ལུས་ནི་ལུས་རྨ་ཅན། །ཤ་བྲི་ངན་ཅིང་རྩ་འཐོན་གྱུར། །ལག་ན་གྱོ་མོ་ཐོགས་ཤིང་རྒྱུ། །ཤ་ནའི་རས་ཀྱི་སྨད་གཡོགས་གྱོན། །ཕྱག་དར་ཕུང་པོའི་སྟེང་ན་ཉལ། །གནས་མེད་མགོན་མེད་སྐྱོབ་པ་མེད། །ཟས་ཀྱི་
[290b.2]ཆེད་དུ་སྤྲང་བ་དང་། །གང་དང་གང་དུ་སོང་ན་ཡང་། །དབྱུག་པ་ཅན་གྱིས་ཕྱིར་བཟློག་ཅིང་། །དེ་དག་བདག་ལ་སྨོད་པར་བྱེད། །དེ་ལྟར་ཚེ་རབས་ལྔ་བརྒྱར་ནི། །གང་དང་གང་དུ་སྐྱེས་པ་དེར། །བཀྲེས་དང་སྐོམ་པའི་སྡུག་བསྔལ་གྱིས། །བདག་ནི་འཆི་བའི་དུས་བྱས་སོ། །སེམས་ཅན་ཀུན་གྱིས་བདག་
[290b.3]གི་མིང་། །ཉེས་འོངས་པ་ཞེས་སྨད་པ་བྱས། །ཀུན་གྱི་ཡིད་དུ་མི་འོང་བས། །དེ་ཚེ་སྨད་པ་བྱེད་པར་འགྱུར། །བདག་གིས་རྫོགས་པའི་སངས་རྒྱས་ནི། །དགེ་སློང་དགེ་འདུན་མདུན་གྱིས་བྱས། །སྐྱེ་བོའི་ཚོགས་ནི་ཆེན་པོ་ལ། །དམ་པའི་གནས་ནི་སྟོན་པ་མཐོང་། །སྐྱེ་བོའི་ཚོགས་དེ་མཐོང་ནས་ནི། །
[290b.4]ཇི་ཙམ་འདོད་པའི་ཟས་དང་སྐོམ། །རྙེད་པར་གྱུར་ན་སྟེས་སྙམ་ནས། །མྱུར་དུ་བརྒྱུགས་ཏེ་ཕྱིན་པ་དང་། །སྐྱེ་བོའི་ཚོགས་ནི་ཆོས་ཀྱི་ཕྱིར། །འདུག་པ་དེ་ནི་མཐོང་ནས་ཀྱང་། །ཟས་སྦྱིན་པ་ནི་མེད་དོ་ཞེས། །བདག་ནི་རེ་ཆད་སླར་ལོག་གོ། །དེ་ནས་ཐུབ་པ་ཐུགས་རྗེ་ཅན། །མགོན་པོས་བདག་ལ་
[290b.5]བཀའ་སྩལ་པ། །འོངས་པ་ལེགས་ཚུར་ཁྱོད་བདེ་འམ། །སྟན་འདི་ལ་ནི་ཁྱོད་འདུག་ཤིག །བདག་ནི་དགའ་བ་ཐོབ་གྱུར་ནས། །ཐལ་མོ་ལེགས་སྦྱར་དེའི་འོག་ཏུ། །སྟོན་པའི་ཞབས་ལ་ཕྱག་བྱས་ནས། །ཕྱོགས་གཅིག་ཏུ་ནི་བདག་འདུག་གོ། །དེ་ནས་སྟོན་པ་ཐུགས་རྗེ་ཅན། །གཽ་ཏམ་རྗེས་སུ་
[290b.6]ཐུགས་བརྩེ་བས། །རིམ་པ་བཞིན་གྱི་གཏམ་གསུངས་པས། །བདག་ནི་བདེན་པ་མཐོང་བར་བགྱིས། །བདེན་པ་མཐོང་ནས་ཐུབ་ཆེན་ལ། །དེ་ནས་བདག་གིས་རབ་འབྱུང་གསོལ། །གཽ་ཏམ་ཐུགས་རྗེ་ཆེན་པོས་བདག །རྗེས་སུ་བརྩེ་བས་རབ་ཏུ་ཕྱུང་། །འཇིག་རྟེན་གྱི་ནི་འདྲེན་པ་ཡིས། །བདག་མིང་ལེགས་
[290b.7]འོངས་ཞེས་བཏགས་ཤིང་། །མེ་ཡི་ཁམས་ལ་སྙོམས་འཇུག་པ། །རྣམས་ཀྱི་མཆོག་ཏུ་བདག་བསྟན་ཏོ། །དེ་ལྟར་གནས་བརྟན་ལེགས་འོངས་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ལེགས་འོངས་ཀྱི་ལེའུ་སྟེ་དགུ་པའོ།། །།
[291a]
[291a.1]དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དགའ་ཡོད་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དགའ་ཡོད་ཚེ་དང་ལྡན་པ་ལེགས་འོངས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དགའ་ཡོད་ཀྱིས་ཀྱང་ད་རང་གི་
[291a.2]ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དགའ་ཡོད་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། གྲོང་མཆོག་རྒྱལ་པོའི་ཁབ་ཏུ་ནི། །ཚོང་དཔོན་ཕྱུག་པོར་གྱུར་པ་ན། །དེ་ནི་མུ་གེ་བྱུང་གྱུར་ནས། །དྲང་སྲོང་རྣམས་ནི་གསོ་སྐལ་དགོས། །དེ་ན་བདག་གི་གསོ་
[291a.3]སྐལ་དུ། །སྐལ་དང་ལྡན་པའི་རང་སངས་རྒྱས། །ཟག་པ་མེད་པའི་བསིལ་གྱུར་པའི། །དྲང་སྲོང་མཛེས་པ་གཅིག་ཅིག་བྱོན། །སེམས་ནི་སེར་སྣའི་སྐྱོན་ཅན་གྱིས། །བདག་གིས་སྡིག་པ་བསམས་པ་ནི། །ད་ལྟའི་དུས་སུ་དགེ་སྦྱོང་འདི། །ལོ་བདུན་དུ་ནི་སུ་ཞིག་གསོ། །ཁྱི་ཡི་གཅིན་ནི་
[291a.4]བསྐོལ་བ་ཡིས། །དེ་ནས་འབྲས་ཀྱི་ཆན་བཙོས་ཏེ། །དེ་ན་དྲང་སྲོང་ཟ་རུ་བཅུག །དེ་ཚེ་དེ་ནི་འཆི་དུས་བྱས། །སྡིག་པའི་ལས་ནི་དེ་བྱས་པས། །བསྡུས་གཞོམ་དང་ནི་ངུ་འབོད་དང་། །དེ་བཞིན་ཚ་བ་རབ་ཚ་བའི། །དམྱལ་བ་རྣམས་སུ་ཡུན་རིང་བཙོས། །དམྱལ་བ་ནས་ནི་ཤི་འཕོས་
[291a.5]བདག །མི་ཡི་སྲིད་པ་ཐོབ་ན་ཡང་། །ནད་བུ་ཅན་ལ་གཞན་དབང་དང་། །སྡུག་བསྔལ་གྱིས་ནི་བདག་དུས་བྱས། །དེ་ལྟར་ཚེ་རབས་ལྔ་བརྒྱར་ནི། །གང་དང་གང་དུ་སྐྱེས་པ་ན། །མི་སྡུག་ནད་དང་མི་བཟང་པས། །རྟག་ཏུ་བདག་ནི་དུས་བྱས་སོ། །བདག་གི་སྐྱེ་བའི་ཐ་མ་ནི། །མི་ཡི་སྲིད་ཐོབ་འདི་
[291a.6]ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པ། །དགྲ་བཅོམ་པ་ཡང་བདག་གིས་ཐོབ། །བཙུན་པ་ད་ལྟར་ན་ཡང་བདག །རྫུ་འཕྲུལ་ལྡན་ཞིང་ཟག་
[291a.7]མེད་ཀྱང་། །ནད་བུ་ཅན་ལ་འགྲེ་ལྡོག་པ། །དེ་ལྟ་བུས་ནི་བདག་འཚོའོ། །དེ་ལྟར་གནས་བརྟན་དགའ་ཡོད་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མ་འགགས་པའི་གྲོགས་པོ་དགའ་ཡོད་ཀྱི་ལེའུ་སྟེ་
[291b]
[291b.1]བཅུ་པའོ།། །།སྡོམ་ནི། །འོད་སྲུང་ཤཱ་རིའི་བུ་དང་ནི། །མཽད་གལ་བུ་དང་མཛེས་ལྡན་དང་། །སྣ་མ་གྲོ་བཞིན་ངག་དབང་དང་། །བསོད་སྙོམས་ལེགས་འོངས་དགའ་ཡོད་དོ། །དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྲགས་པ་ལ་འདི་སྐད་ཅེས་སྨྲས་
[291b.2]སོ། །ཚེ་དང་ལྡན་པ་གྲགས་པ་ཚེ་དང་ལྡན་པ་དགའ་ཡོད་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པ་གྲགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྲགས་པས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་
[291b.3]དགོན་པའི་དྲང་སྲོང་གྱུར། །གྲོང་དུ་བསོད་སྙོམས་ཕྱིར་སོང་ན། །རྣམ་པར་སྔོས་ཤིང་བམ་པ་ཡིས། །བུད་མེད་ཀྱི་ནི་རོ་ཞིག་མཐོང་། །བདག་གིས་ཚུལ་བཞིན་བརྟག་བྱས་ཏེ། །སྐྱིལ་མོ་ཀྲུང་བཅས་འདུག་ནས་ནི། །རྩེ་གཅིག་ཤིན་ཏུ་མཉམ་བཞག་པས། །དེར་ནི་མི་སྡུག་
[291b.4]བསྒོམ་པ་བྱས། །བདག་འདུག་པ་ལས་དེ་ཡི་ལྟོ། །རྡོལ་ནས་འཇིགས་པའི་སྒྲ་བྱུང་བ། །ཐོས་པར་གྱུར་ནས་བདག་ཀྱང་ནི། །ཏིང་ངེ་འཛིན་ལས་ལངས་པར་གྱུར། །དེ་ཡི་ལྟོ་ན་ཡོད་པ་ཡི། །ངན་སྐྱུགས་དང་ནི་ཁྲག་དང་ནི། །རུལ་པའི་དྲི་དང་མི་གཙང་བ། །ཀུན་ནས་རབ་ཏུ་
[291b.5]འཛག་པ་མཐོང་། །རྒྱུ་མ་གཉེ་མ་མཁལ་མ་དང་། །སྙིང་དང་དེ་བཞིན་གློ་བ་ལ། །སྲིན་བུ་བརྒྱ་ཕྲག་ཟ་བྱེད་ནས། །སླར་ཡང་སེམས་ནི་མཉམ་པར་བཞག །དེ་ཅི་འདྲ་བར་འདི་དེ་འདྲ། །འདི་ཅི་འདྲ་བར་དེ་དེ་འདྲར། །ཕྱི་ཡི་རོ་ནི་མཐོང་གྱུར་ནས། །རང་གི་ལུས་ལ་གཏོད་པར་
[291b.6]བྱེད། །དེ་ནས་ཏིང་འཛིན་ལས་ལངས་ནས། །བསྟི་གནས་སུ་ནི་སླར་ལོག་སྟེ། །དེ་ཚེ་བསོད་སྙོམས་མ་སྤྱད་དེ། །ཟས་ཀྱང་བཟའ་བ་མ་བྱས་སོ། །གང་ཚེ་བདག་ཀྱང་གྲོང་ཁྱེར་དུ། །ཟས་ཀྱི་ཆེད་དུ་ཞུགས་པ་ན། །ཡིད་འཕྲོག་པ་ཡི་གཟུགས་མཐོང་ནས། །དེ་ལ་མི་གཙང་བསྒོམ་
[291b.7]བྱས་པ། །དེ་ཡི་རོ་ནི་ཅི་འདྲ་བར། །གཟུགས་གཏོགས་དེ་ཀུན་དེ་འདྲ་སྟེ། །ཁོང་པ་མི་གཙང་བས་གང་བ། །ཐམས་ཅད་སྨད་པ་ཡིན་ནོ་ཞེས། །དེ་ལྟར་ཡང་དང་ཡང་བསྒོམས་པས། །བདག་གིས་འདོད་ཆགས་བྲལ་བ་ཐོབ། །ཚངས་པའི་གནས་པ་ཚད་མེད་པ། །བཞི་པོ་ལེགས་པར་
[292a]
[292a.1]བསྒོམས་བྱས་པས། །དེ་ནས་འཆི་བའི་དུས་བྱས་ཏེ། །ཚངས་པ་ཡི་ནི་འཇིག་རྟེན་སྐྱེས། །ཚངས་པའི་འཇིག་རྟེན་ཤི་འཕོས་བདག །བཱ་རཱ་ཎ་སཱིའི་གྲོང་དུ་སྐྱེས། །ཚོང་དཔོན་མཆོག་གི་བུ་གཅིག་པར། །དཔལ་ལྡན་བདག་ཉིད་དེར་སྐྱེས་ཏེ། །ཀུན་ལ་སྡུག་
[292a.2]ཅིང་ཡིད་འོང་བ། །མཐར་ཕྱིན་གནས་ནི་ཐོབ་པར་གྱུར། །བདག་ནི་ཉིན་མོ་ཡོངས་རྒྱུ་ཞིང་། །མཚན་མོ་དག་ནི་ཉལ་བར་བྱེད། །མྱུར་བར་དེ་ནས་ལངས་པ་ན། །དེ་ན་བུད་མེད་མང་པོ་དག །རྫ་རྔ་དང་ནི་རྔ་ཆེན་དང་། །ཁར་རྔ་པི་བང་སྔས་བཅུག་ནས། །སྒྲེན་མོར་བླ་རྡོལ་བྱེད་པ་
[292a.3]དང་། །ལག་བརྐྱང་ནས་ནི་གཉིད་ལོག་མཐོང་། །དེ་ནས་བདག་གི་སྔོན་གྱི་རྒྱུ། །མཐུ་ཆེན་པོ་ནི་སྐྱེས་པར་གྱུར། །བདག་ལ་དེ་ནས་བུད་མེད་ལ། །དུར་ཁྲོད་མི་གཙང་འདུ་ཤེས་བྱུང་། །དེ་ནས་སྐྱོ་བར་གྱུར་ནས་ནི། །བདག་གིས་སྔངས་པའི་ཚིག་སྨྲས་པ། །གྲོགས་པོ་བདག་ནི་
[292a.4]གཙེས་གྱུར་ཏེ། །ཀུན་ནས་འཚེ་བས་རེག་པར་གྱུར། །དེ་ནས་མལ་ནས་ལངས་ནས་ནི། །ཁང་བཟངས་ནས་ནི་ཤོད་དུ་བབས། །ལྷས་ནི་རྗེས་སུ་སྙིང་བརྩེ་བས། །བདག་གི་སྒོ་ནི་རྣམ་པར་ཕྱེ། །གྲོང་ཁྱེར་ནས་ནི་མངོན་བྱུང་ནས། །འབབ་ཆུའི་ངོགས་སུ་ཉེ་བར་སོང་། །བདག་གིས་ཕ་རོལ་
[292a.5]འགྲམ་ན་ནི། །དགེ་སྦྱོང་དབང་པོ་བསྡམས་པ་མཐོང་། །བདག་གིས་དགེ་སྦྱོང་དེ་མཐོང་ནས། །སྒྲ་གསང་སྟོད་དེ་སྨྲས་པ་ནི། །དགེ་སྦྱོང་བདག་ནི་གཙེས་གྱུར་ཏེ། །གྲོགས་པོ་བདག་ལ་འཚེ་བས་རེག །དེ་ནས་སྟོན་པས་བདག་ལ་ཡང་། །དེ་ཚེ་བདུད་རྩིའི་ཚིག་གསུངས་པ། །གཞོན་ནུ་མ་འཇིགས་
[292a.6]ཁྱོད་ཚུར་ཤོག །འདིར་ནི་ཁྱོད་ལ་འཚེ་བ་མེད། །བདག་གིས་ནོར་བུའི་ལྷམ་ཕུད་དེ། །འབབ་ཆུ་ཡི་ནི་ངོགས་རྒལ་ནས། །སངས་རྒྱས་གང་ཟག་ཟླ་མེད་པ། །ཐུགས་རྗེ་ཅན་གྱི་སྤྱན་སྔར་སོང་། །དེ་ནས་བདག་སྐོམ་ཐུགས་ཆུད་ནས། །གང་ཟག་ཟླ་མེད་སྟོན་པ་དེས། །སྙན་པའི་
[292a.7]ཆོས་ནི་བཀའ་སྩལ་པ། །དེ་ནི་སོ་སོར་བདག་གིས་རྟོགས། །དེ་ནས་བདག་གིས་བདེན་མཐོང་ནས། །ཐུབ་ཆེན་རབ་འབྱུང་གསོལ་བ་བཏབ། །གཽ་ཏམ་ཐུགས་རྗེ་ཆེན་པོ་ཡིས། །ཐུགས་བརྩེ་བ་ཡིས་རབ་ཏུ་ཕྱུང་། །མཚན་གཅིག་ལོན་ནས་དེ་ནས་ནི། །ཉི་མ་འཆར་ཀ་ཙམ་ན་
[292b]
[292b.1]ནི། །བདག་གི་ཟག་པ་ཀུན་ཟད་ཅིང་། །བདག་ནི་བསིལ་གྱུར་མྱ་ངན་འདས། །དེ་ལྟར་གནས་བརྟན་གྲགས་པ་ནི། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །གནས་བརྟན་གྲགས་པའི་ལེའུ་སྟེ་བཅུ་གཅིག་
[292b.2]པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དཔལ་སྐྱེད་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དཔལ་སྐྱེད་ཚེ་དང་ལྡན་པ་གྲགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དཔལ་སྐྱེད་ཀྱིས་ཀྱང་རང་གི་ལས་ཀྱི་རྒྱུ་
[292b.3]བ་ལུང་སྟོན་ཅིག །དེ་ནས་ཚེ་དང་ལྡན་པ་དཔལ་སྐྱེད་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བཱ་རཱ་ཎ་སཱིའི་གྲོང་ཁྱེར་དུ། །སྟོན་པ་འོད་སྲུང་མྱ་ངན་འདས། །རྒྱལ་པོ་ཀྲྀ་ཀཱིས་རིན་ཆེན་ལས། །བྱས་པའི་མཆོད་རྟེན་ཆེན་པོ་བརྩིགས། །རྒྱལ་པོ་ཀྲྀ་ཀཱི་གྲགས་ལྡན་བུ། །བདག་
[292b.4]ནི་ཐུ་བོར་གྱུར་པ་ན། །བདག་གིས་ཐོག་མར་གདུགས་ཀྱིས་ནི། །རྒྱལ་བའི་མཆོད་རྟེན་ལ་གདགས་བྱས། །དགེ་བའི་ལས་ནི་དེ་བྱས་པས། །གང་དང་གང་དུ་སྐྱེས་པ་ན། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །སྐྱེ་བ་དེ་དང་དེ་དག་ཏུ། །ཕྱུག་ཅིང་
[292b.5]ལོངས་སྤྱོད་ཆེ་བ་དང་། །ནོར་དང་འབྲུར་ནི་ལྡན་པ་ཡི། །བདག་ནི་ཡོན་བདག་ཆེན་པོར་གྱུར། །བདག་གིས་ཚེ་རབས་ལྔ་བརྒྱར་ནི། །སྦྱིན་པ་མི་ཉུང་བཏང་བྱས་ཏེ། །སློང་བ་པ་དང་དགེ་སྦྱོང་དང་། །བྲམ་ཟེ་སོ་སོར་ཚིམ་པར་བྱས། །ཤིན་ཏུ་དང་བའི་སེམས་ཀྱིས་ནི། །འདོད་ཆགས་
[292b.6]བྲལ་ཞིང་ཟག་མེད་པ། །ཐ་བ་མེད་པའི་རང་སངས་རྒྱས། །ལྔ་བརྒྱ་པོ་དག་ཚིམ་པར་བྱས། །དགེ་བའི་ལས་ནི་དེ་བྱས་པས། །སྲིད་པ་ཐ་མ་འདི་ལ་ནི། །ཤཱཀྱ་ཕྱུག་པོའི་རིགས་སུ་སྐྱེས། །བཙས་མ་ཐག་ཏུ་ཚིག་སྨྲས་པ། །ཁྱིམ་འདི་ན་ནི་ནོར་འབྲུ་དག །ཇི་ག་ཅུང་ཟད་ཅིག་ཡོད་
[292b.7]དམ། །འདི་ལྟར་སྦྱིན་པ་ངས་བཏང་སྟེ། །དབུལ་པོ་རྣམས་ནི་ཚིམ་པར་བྱ། །དབུལ་པོ་རྣམས་ལ་ཟས་བྱིན་དང་། །གཏོང་བས་ངོམས་པར་འགྱུར་བ་མེད། །ཇི་ག་ནོར་ལྟ་ཡོད་དམ་ཁྱེད། །བདག་ལ་མྱུར་དུ་ལེགས་པར་སྨྲོས། །དེ་དག་བདག་གི་ཚིག་ཐོས་ནས། །ཡིད་
[293a]
[293a.1]སྐྱོ་བར་ནི་གྱུར་ནས་སུ། །མ་མ་གཏོགས་པར་ཕྱོགས་དང་ནི། །ཕྱོགས་སུ་རྣམ་པར་རྒྱུག་པར་བྱེད། །མ་ནི་བུ་ལ་བྱམས་པ་ཡིས། །དེ་ཚེ་བདག་ལ་འདི་སྐད་སྨྲས། །ལྷ་འམ་མི་འམ་གནོད་སྦྱིན་ནམ། །ཁྱོད་སུ་བདག་ལ་མྱུར་དུ་སྨྲོས། །མ་གཅིག་ཁྱོད་ཀྱི་
[293a.2]བུ་བདག་ནི། །མི་ལགས་སྲིན་པོ་མ་ལགས་ཏེ། །སྦྱིན་བདག་ཚེ་རབས་དྲན་པས་ན། །རྟག་ཏུ་སྦྱིན་པ་གཏོང་བ་སྤྲོ། །བདག་གི་ཚིག་དེ་མས་ཐོས་ནས། །ཡིད་ནི་དགའ་བར་གྱུར་ནས་ཀྱང་། །དབུགས་འབྱིན་བྱེད་ཅིང་སྨྲས་པ་ནི། །བུ་གཅིག་ཅི་དགའ་སྦྱིན་པ་ཐོང་། །ཡོ་བྱད་མང་
[293a.3]པོ་རྣམས་ཀྱིས་ཀྱང་། །བདག་ལ་མས་ནི་གསོ་བ་བྱས། །ཀུན་ལ་སྡུག་ཅིང་ཡིད་འོང་བ། །བདག་ནི་བལྟ་བས་ངོམས་མི་མྱོང་། །བདག་ནི་བཙས་མ་ཐག་ཏུ་ཡང་། །ཁྱིམ་དེ་ནོར་དང་འབྲུ་རྣམས་དང་། །གསེར་དང་བྲན་དང་ལས་བྱེད་པ། །རྣམས་ཀྱང་རྟག་ཏུ་འཕེལ་བར་གྱུར། །དཔལ་
[293a.4]སྐྱེད་ཁྱེའུ་ཞིག་བཙས་གྱུར་ལ། །བཙས་མ་ཐག་ཏུ་སྨྲས་པས་ན། །བདག་གི་མིང་ནི་གཉེན་རྣམས་ཀྱིས། །དཔལ་སྐྱེད་ཅེས་ནི་བྱ་བར་བཏགས། །དེ་ནས་བདག་གིས་སྦྱིན་བཏང་ཞིང་། །དབུལ་པོ་རྣམས་ནི་ཚིམ་བྱས་ཏེ། །རྫོགས་པའི་སངས་རྒྱས་མཉེས་བྱས་ནས། །ཁྱིམ་མེད་པར་
[293a.5]ནི་རབ་ཏུ་བྱུང་། །བདག་ནི་རྙེད་མེད་འཇིགས་པའམ། །བུ་ལོན་ཉེན་པས་རབ་བྱུང་མིན། །དེ་ཚེ་དད་པས་རབ་བྱུང་ནས། །མངོན་ཤེས་དྲུག་པོ་བདག་གིས་ཐོབ། །བདག་ནི་རྒྱལ་པོ་བློན་པོ་དང་། །དེ་བཞིན་གྲོང་མི་རྣམས་ཀྱིས་མཆོད། །ཟས་དང་བཏུང་བ་གོས་དང་ནི། །གནས་
[293a.6]མལ་ཡང་ནི་རྙེད་པར་གྱུར། །དེ་ལྟར་གནས་བརྟན་དཔལ་སྐྱེད་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །དཔལ་སྐྱེད་ཀྱི་ལེའུ་སྟེ་བཅུ་གཉིས་པའོ།། །།དེ་ནས་དགེ་སློང་གནས་བརྟན་གནས་
[293a.7]བརྟན་རབ་ཏུ་མང་པོ་རྣམས་ཀྱིས། ཚེ་དང་ལྡན་པ་བཀྐུ་ལ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་བཀྐུ་ལ་ཚེ་དང་ལྡན་པ་དཔལ་སྐྱེད་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་བཀྐུ་ལས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་བཀྐུ་ལས་
[293b]
[293b.1]དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །བདག་སྔོན་སྤོས་འཚོང་གྱུར་པ་ལས། །རྣམ་པར་གཟིགས་ཀྱི་གསུང་རབ་ཀྱི། །དགེ་སློང་དགེ་འདུན་སྤྱན་དྲངས་ནས། །ཁྱེད་ཅག་ཇི་སྙེད་བཞེད་པ་ཡི། །སྙུན་སྨན་བདག་གིས་དབུལ་བགྱིས་ཏེ། །ཤུན་པ་རྩ་
[293b.2]བ་འབྲས་བུའི་སྨན། །དགེ་འདུན་བདག་གིས་ཚིམ་པར་བགྱིས། །དགེ་འདུན་དབྱར་ནི་སྤྱན་དྲངས་ནས། །བདག་ལ་དགེ་སློང་གཅིག་ཅིག་གིས། །ཨ་རུ་ར་གཅིག་མ་གཏོགས་པར། །དེ་ན་འགའ་ཡང་སློང་བ་མེད། །བསྐལ་པ་དགུ་བཅུ་རྩ་གཅིག་ཏུ། །བདག་ནི་ལོག་པར་ལྷུང་མ་
[293b.3]གྱུར། །སྨན་སྦྱིན་པ་ཡི་རྣམ་སྨིན་ནི། །མཐུ་ཆེན་འདི་ནི་བལྟ་བར་གྱིས། །དགེ་བ་ཆུང་ངུ་བྱས་པས་ནི། །བདེ་བ་མང་པོ་ཉམས་སུ་མྱོང་། །ཨ་རུ་ར་ནི་གཅིག་བྱིན་པས། །ཡུན་རིང་མཐོ་རིས་རྣམས་སུ་དགའ། །དེ་ནས་ལས་ཀྱི་ལྷག་མས་ནི། །བདག་གིས་མི་ཡི་སྲིད་ཐོབ་ནས། །ཡུལ་
[293b.4]འཁོར་བསོད་སྙོམས་ལེན་པ་དག །སློབ་པ་ན་ཡང་མ་མྱོང་ངོ་། །ནུབ་གསུམ་ཁོ་ན་རིག་པ་ནི། །གསུམ་པོ་བདག་གིས་མངོན་སུམ་བྱས། །ངན་ངོན་གྱིས་ནི་འཚོ་བྱས་ཤིང་། །ཕྱག་དར་ཁྲོད་ཀྱི་ཆོས་གོས་འཆང་། །ཁྱིམ་པའམ་རབ་ཏུ་བྱུང་བ་དང་། །བདག་ནི་འདྲེས་པར་མི་
[293b.5]གནས་ཏེ། །བདག་གི་ཚེ་ནི་ལོ་བརྒྱ་དང་། །དྲུག་བཅུ་ལྷག་ཅིག་ལོན་ན་ཡང་། །ད་ཙམ་བར་དུའང་བདག་གིས་ནི། །ན་བ་མངོན་པར་མི་དྲན་ཏེ། །བཙུན་པ་བདག་གིས་དགེ་བ་ནི། །ཆུང་ངུ་བགྱིས་པ་འདི་དྲན་ཏེ། །དེ་ཡི་འབྲས་བུ་ཡིད་འོང་འདོད། །བདེ་བ་འབྱུང་བ་ཉམས་
[293b.6]སུ་མྱོང་། །དེ་ལྟར་གནས་བརྟན་བཀྐུ་ལས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །བཀྐུ་ལའི་ལེའུ་སྟེ་བཅུ་གསུམ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས། ཚེ་
[293b.7]དང་ལྡན་པ་གནས་བརྟན་གནས་བརྟན་ཞེས་བྱ་བ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གནས་བརྟན་གནས་བརྟན་ཚེ་དང་ལྡན་པ་བཀྐུ་ལས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གནས་བརྟན་གནས་བརྟན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །
[294a]
[294a.1]དེ་ནས་ཚེ་དང་ལྡན་པ་གནས་བརྟན་གནས་བརྟན་ཞེས་བྱ་བས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་གྱི་ཚེ་རབས་གཞན་རྣམས་སུ། །བདག་ནི་ལྷམ་མཁན་གྱུར་པ་ན། །མུ་གེ་བྱུང་ནས་དེ་ནས་བདག །ཀོ་བའི་རས་མ་རྣམས་འཚེད་དོ། །བཟའ་
[294a.2]བར་བྱ་བ་ཁོ་ནའི་ཕྱིར། །ཀོ་བའི་རས་མ་འཚེད་པ་ལས། །དགེ་སྦྱོང་གཞན་ཞིག་ཟས་ཀྱི་ཕྱིར། །བསོད་སྙོམས་ལ་ནི་བྱོན་པ་དང་། །དེ་ལ་བདག་གིས་སེམས་དད་པས། །ཀོ་རས་ཀྱི་ནི་ཐུག་པ་བྱིན། །དགེ་སྦྱོང་དེས་ནི་ལོངས་སྤྱད་ནས། །དེ་ནས་ནམ་མཁར་འཕགས་པར་གྱུར། །
[294a.3]བདག་ནི་རབ་ཏུ་དགའ་གྱུར་ནས། །ཐལ་མོ་ལེགས་པར་སྦྱར་བྱས་ཏེ། །དེ་ནས་གང་དང་གང་དུ་ནི། །སོང་བ་ཀུན་དུ་འབྲེང་བྱས་སོ། །དགའ་བ་རྒྱ་ཆེན་ཐོབ་ནས་ཀྱང་། །དེ་ཚེ་སྨོན་ལམ་བཏབ་པ་ནི། །གནས་བརྟན་འདི་ལྟ་བུ་དང་བདག །ལྷན་ཅིག་འདུག་པར་གྱུར་པར་
[294a.4]ཤོག །དགེ་སློང་འདི་ཡི་ལས་ཀྱིས་ནི། །དྲི་མེད་ཆོས་ནི་གང་རེག་པ། །བདག་གིས་ཆོས་དེ་རིག་གྱུར་ཅེས། །དེ་ཚེ་སྨོན་ལམ་བཏབ་པར་གྱུར། །ཁ་དོག་ལྡན་པ་མ་ཡིན་ཞིང་། །དྲི་ནི་སྨད་པར་གྱུར་པ་དང་། །རོ་དང་ལྡན་པ་མ་ཡིན་པའི། །སྦྱིན་པ་བདག་གིས་དེ་
[294a.5]ཚེ་བཏང་། །དགེ་བ་ཆུང་ངུ་བྱས་པས་ཀྱང་། །བདེ་བ་མང་པོ་མྱོང་བར་གྱུར། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་ནི་སྐྱེ་བ་ཐ་མ་ནི། །མིའི་སྲིད་ཐོབ་པ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་
[294a.6]བྱས། །བདག་གིས་སྨོན་ལམ་གང་བཏབ་པའི། །བྱང་ཆུབ་དམ་པ་འདི་རེག་སྟེ། །བདག་གིས་ད་ལྟར་བསིལ་གྱུར་པའི། །མྱ་ངན་འདས་པ་ལེགས་པར་ཐོབ། །དེ་ནས་གནས་བརྟན་ཆེན་པོ་ནི། །གནས་བརྟན་ཞེས་བྱ་མཐུ་ཆེན་གྱིས། །མ་དྲོས་པ་ཡི་མཚོ་ཆེན་དུ། །རང་གི་
[294a.7]ལས་ནི་ལུང་བསྟན་ཏོ། །གནས་བརྟན་གནས་བརྟན་ཞེས་བྱ་བའི་ལེའུ་སྟེ་བཅུ་བཞི་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལྟེང་རྒྱས་འོད་སྲུང་ལ་སོགས་པ་གནས་བརྟན་གསུམ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་གནས་
[294b]
[294b.1]བརྟན་གནས་བརྟན་ཞེས་བྱ་བས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དག་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་དེ་རྣམས་ཀྱིས་ཀྱང་ལུང་བསྟན་པར་བརྩམས་པ། བདག་ཅག་གསུམ་ནི་སྤུན་གྱུར་ནས། །ལྷན་ཅིག་ཚོང་དཔོན་གྱུར་པ་ན། །
[294b.2]འོད་སྲུང་མཆོད་རྟེན་རལ་པ་དང་། །ཤག་ཤིག་འདུག་པ་མཐོང་གྱུར་ནས། །ཚོང་པ་ཐམས་ཅད་བསྡུས་ནས་ནི། །དེས་ནི་སླར་ཡང་སར་པ་བརྩིགས། །སྤུན་རྣམས་དག་ནི་ལྷན་ཅིག་ཏུ། །གདུགས་གསུམ་ཞིག་ནི་གདགས་པ་བྱས། །དགེ་བའི་ལས་ནི་དེ་བྱས་པས། །མཐོ་རིས་
[294b.3]གནས་སུ་ཡུན་རིང་དགའ། །མི་རྣམས་སུ་ནི་སླར་འོངས་ནས། །ཕྱུག་པོའི་རིགས་ཆེན་དག་ཏུ་སྐྱེས། །རྫོགས་པའི་སངས་རྒྱས་མ་མཐོང་ནས། །མུ་སྟེགས་གཞན་ལས་རབ་ཏུ་བྱུང་། །ནཻ་རཉྫ་ནའི་ཆུ་ངོགས་སུ། །ཆོ་འཕྲུལ་མཛད་པ་མཐོང་ནས་ནི། །དེ་ནས་དེ་ལ་རབ་འབྱུང་
[294b.4]ཕྱིར། །བདག་ཅག་གིས་ཀྱང་གསོལ་བ་བཏབ། །དེ་ནས་ཐུགས་རྗེ་ཅན་གྱི་ནི། །ཐུགས་བརྩེས་བདག་ཅག་རབ་ཏུ་ཕྱུང་། །བདག་ཅག་ག་ཡཱ་མགོར་སོན་ནས། །གཽ་ཏ་མའི་བསྟན་པ་ཐོས། །དེ་ནས་བརྩོན་འགྲུས་བརྩམས་པས་ནི། །མྱ་ངན་འདས་པ་དམ་པ་ཐོབ། །ད་
[294b.5]ལྟར་སྟོན་པ་བཀུར་བྱས་ཤིང་། །དེ་ཚེ་མཆོད་རྟེན་མངོན་བཏུད་པས། །བདག་ཅག་ཀུན་ནི་རབ་བྱུང་ནས། །བསིལ་བར་གྱུར་ཏེ་མྱ་ངན་འདས། །ལྟེང་རྒྱས་དང་ནི་ཆུ་ཀླུང་དང་། །ག་ཡཱ་འོད་སྲུང་གནས་བརྟན་གསུམ། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་
[294b.6]ཏོ། །ལྟེང་རྒྱས་དང་། ཆུ་ཀླུང་དང་། ག་ཡཱ་འོད་སྲུང་རྣམས་ཀྱི་ལེའུ་སྟེ་(བཅྭ་,བཅོ་)ལྔ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྲགས་པ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གྲགས་པ་ཚེ་དང་ལྡན་པ་ལྟེང་རྒྱས་དང་། ཆུ་ཀླུང་
[294b.7]དང་། །ག་ཡཱ་འོད་སྲུང་རྣམས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གྲགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྲགས་པས་ཀྱང་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་དྲི་འཚོང་གྱུར་པ་ན། །དྲི་རྣམས་
[295a]
[295a.1]འཚོང་ལ་མཁས་གྱུར་པས། །དེར་ནི་དེ་ཚེ་ཉོ་བའི་ཕྱིར། །བུད་མེད་གཞོན་ནུ་མ་དག་འོངས། །དེར་ནི་བདག་གིས་གཟུགས་ལྡན་མའི། །བུད་མེད་འོངས་པ་མཐོང་ནས་ནི། །འདྲེན་བརྐྱང་གིས་ནི་ཚིག་སྨྲས་ཤིང་། །ཆགས་པའི་སེམས་ཀྱིས་རེག་པར་བྱས། །
[295a.2]འདུ་ཞིང་ལྷན་ཅིག་འཁོད་པའམ། །མི་ཚངས་སྤྱོད་པ་སྤྲོ་མེད་ཀྱང་། །མ་བརྟགས་གཞན་གྱི་བུད་མེད་ལ། །ལག་པས་རེག་པར་བྱས་པས་ན། །ལས་ཀྱི་རྣམ་པར་སྨིན་པ་དེས། །སེམས་ཅན་དམྱལ་བ་རྣམས་སུ་སྐྱེས། །སླར་ཡང་མིར་ནི་འོངས་པ་ན། །ལག་པ་གཡས་པ་བསྐམས་
[295a.3]པར་གྱུར། །དེ་ལྟར་ཚེ་རབས་ལྔ་བརྒྱར་ནི། །གང་དང་གང་དུ་སྐྱེས་པ་ན། །རྟག་ཏུ་བདག་གི་ལག་པ་ནི། །གཡས་པ་ཞ་ཞིང་རྣམ་པར་བསྐམས། །བདག་གིས་སངས་རྒྱས་མཉེས་བྱས་ནས། །ཁྱིམ་མེད་པར་ནི་རབ་ཏུ་བྱུང་། །མྱ་ངན་འདས་པའི་བདེར་གྱུར་པའི། །དགྲ་བཅོམ་པ་
[295a.4]ཡང་བདག་གིས་ཐོབ། །བཙུན་པ་བདག་གིས་མི་དགེ་བ། །གང་བགྱིས་དྲན་པ་འདི་ལགས་ཏེ། །ལས་རྣམས་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་མྱོང་། །ད་དུང་དུ་ཡང་བཙུན་པ་དག །བདག་ནི་རྫུ་འཕྲུལ་ལྡན་གྱུར་ནའང་། །ལག་པ་གཡས་འདི་ཇི་ལྟ་བར། །གཡོན་པ་དེ་ལྟ་མ་
[295a.5]ལགས་སོ། །སྐྱེས་པའམ་བུད་མེད་གང་ཡང་རུང་། །བྱི་བོ་བྱེད་པ་གང་ཡིན་པ། །སེམས་ཅན་དམྱལ་བར་སྐྱེས་ནས་ནི། །དེ་ནི་སྡུག་བསྔལ་ཚོར་བ་མྱོང་། །མཁས་པ་བློ་དང་ལྡན་པའི་མིས། །རབ་འབར་མེ་ནི་ཇི་ལྟ་བར། །གཞན་གྱི་བུད་མེད་རྣམ་སྤང་ཞིང་། །རང་གི་ཆུང་མས་ཆོག་པར་གྱིས། །
[295a.6]གཞན་གྱི་བུད་མེད་མཐོང་ནས་ནི། །སྐྱེས་པ་གང་ཞིག་དེ་ལ་ཆགས། །དམྱལ་བའི་ཚོར་བས་ཉེན་པ་ཡི། །སྡུག་བསྔལ་མང་པོ་མྱོང་བར་འགྱུར། །དེ་དག་གིས་དེ་ལྟར་སྡིག་བྱས་པས། །སྔོན་གྱི་ཚེ་རབས་གཞན་དུ་ན། །ཡུན་རིང་དམྱལ་བར་དེ་ཡི་ནི། །འབྲས་བུ་མི་ཉུང་ཉམས་སུ་མྱོང་། །
[295a.7]བདག་གི་སྐྱེ་བ་ཐ་མ་འདིར། །བླ་ན་མེད་པའི་གནས་ཐོབ་ནས། །སྡུག་བསྔལ་ཀུན་ལས་བདག་གྲོལ་ཞིང་། །བསིལ་བར་གྱུར་ཅིང་མྱ་ངན་འདས། །དེ་ལྟ་བས་ན་བདེ་འདོད་ཅིང་། །སྡུག་བསྔལ་ཉིད་ནི་མི་འདོད་པས། །གཞན་གྱི་བུད་མེད་འགྲོ་མི་བྱ། །དེ་ལྟར་སྡུག་བསྔལ་མི་འགྱུར་རོ། །དེ་ནས་
[295b]
[295b.1]གནས་བརྟན་གྲགས་པས་ནི། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ནོ། །གནས་བརྟན་གྲགས་པའི་ལེའུ་སྟེ་བཅུ་དྲུག་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མེ་སྐྱེས་
[295b.2]ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མེ་སྐྱེས་ཚེ་དང་ལྡན་པ་གྲགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མེ་སྐྱེས་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མེ་སྐྱེས་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་
[295b.3]པོའི་ཕོ་བྲང་བཤེས་ལྡན་དུ། །རྣམ་པར་གཟིགས་ཀྱི་ཚངས་སྤྱོད་ཚེ། །ཉོན་མོངས་མེད་ཅེས་བྱ་བ་ཡི། །ཚོང་དཔོན་ནོར་མང་ཞིག་ཏུ་གྱུར། །ཐུབ་ཆེན་རྣམ་པར་གཟིགས་པ་ཡི། །འཁོར་ནི་སྟོང་ཕྲག་བརྒྱ་དག་དང་། །དྲུག་བཅུ་རྩ་གཉིས་ཡོད་པར་གྱུར། །དེ་ཚེ་རྒྱལ་པོ་བཤེས་
[295b.4]ལྡན་དང་། །བདག་གིས་མི་ཡི་ཁྱུ་མཆོག་ནི། །ཟླ་བ་གསུམ་དུ་སྤྱན་དྲངས་ནས། །ཕྱིར་ཞིང་བཤོས་ཐང་བསྐྱེད་པ་ཡིས། །ཚོགས་དང་བཅས་ཏེ་ཚིམ་པར་བྱས། །བདག་གིས་སངས་རྒྱས་ཟླ་གསུམ་དུ། །བཤོས་གསོལ་དེ་ནས་བཤེས་ལྡན་གྱིས། །དེ་ཚེ་རྗེས་གཅོད་སྟོན་མོ་
[295b.5]ནི། །བཟའ་བཅའ་དང་ནི་ན་བཟའ་དང་། །གནས་མལ་དག་དང་ལྡན་པ་གསོལ། །དེ་ནས་སྐྱེད་མོས་ཚལ་བསྟར་པ། །རྒྱལ་པོ་དེས་ནི་ཕུལ་བར་གྱུར། །དེ་བཞིན་དགེ་སློང་རེ་རེ་ལ། །གོས་ཀྱིས་ཀུན་ནས་གཡོགས་པའི་སྟན། །བརྒྱ་སྟོང་དག་དང་དེ་ཡི་ཚེ། །གསེར་གྱི་དྲ་བས་གཡོགས་
[295b.6]པ་ཡི། །གླང་པོ་ཤིན་ཏུ་ལེགས་བརྒྱན་པ། །མི་ཉུང་བ་དག་སྦྱིན་པར་བཏང་། །དགེ་སློང་རེ་རེའི་སྤྱི་བོར་ནི། །དེ་ཚེ་གདུགས་ཀྱང་འཛིན་པར་བྱེད། །དེ་ནས་བུད་མེད་ལེགས་བརྒྱན་ལུས། །ཙན་དན་ཨ་ག་རུས་བསྐུས་པ། །དེ་དག་དགེ་སློང་རེ་རེ་ལའང་། །བསྙེན་བཀུར་དག་ནི་བྱེད་དུ་
[295b.7]བཅུག །རྒྱལ་པོ་དེས་ནི་དེ་ལྟ་བུའི། །རྗེས་གཅོད་པ་ལ་བཀུར་སྟི་བྱས། །དྲང་སྲོང་གཙོ་བོ་རྣམ་པར་འདྲེན། །རྒྱལ་པོས་ཚིམ་པར་བྱས་པ་དང་། །སྟན་དེ་ཕུན་སུམ་ཚོགས་མཐོང་ནས། །དེ་ནས་བདག་གིས་བསམས་པ་ནི། །བདག་ལ་བཟའ་དང་བཅའ་ཡོད་ཀྱང་། །འདི་འདྲ་བ་ཡི་
[296a]
[296a.1]སྟན་མེད་དེ། །ཕུན་སུམ་ཚོགས་པ་དེ་འདྲ་དང་། །གླང་པོ་བདག་ལ་ག་ལ་བདོག །ལྷ་ཡི་དབང་པོ་དབང་སྒྱུར་བ། །བརྒྱ་བྱིན་བདག་གི་དྲུང་དུ་འོངས། །དེ་ནས་བརྒྱ་བྱིན་བདག་ལ་སྨྲས། །ཁྱོད་ཀྱི་གྲོགས་པོ་ངས་བྱ་ཞེས། །དེས་ནི་ལྷ་ཡི་སྐྱེད་མོས་ཚལ། །མཛེས་ཤིང་
[296a.2]ཡིད་དུ་འོང་བ་སྤྲུལ། །ལྷ་ཡི་གདན་ནི་བཤམས་ནས་ནི། །ལྷ་ཡི་གཡོགས་པ་རྣམས་ཀྱིས་གཡོགས། །དེ་ནས་བདག་གིས་བཅོམ་ལྡན་འདས། །རྣམ་གཟིགས་འཇིག་རྟེན་གྱིས་བཀུར་བ། །མི་མཆོག་དེ་ནི་ཉན་ཐོས་བཅས། །གདུགས་ཚོད་ལ་ནི་སྤྱན་དྲངས་ནས། །ས་སྲུང་
[296a.3]ལ་སོགས་གླང་པོ་རྣམས། །ལྷ་ཡི་རྒྱན་གྱིས་ལེགས་བརྒྱན་པ། །དགེ་སློང་རེ་རེའི་སྤྱི་བོར་ནི། །དེ་ཚེ་གདུགས་དག་འཛིན་པར་བྱེད། །དེ་ནས་རྣམ་པར་འདྲེན་པ་ནི། །ལྷ་ཡི་ཞལ་ཟས་རྣམས་ཀྱིས་བསྟབས། །ཐུབ་པ་ཉན་ཐོས་ཐབས་ཅིག་ལ། །བདག་གིས་ལྷ་ཡི་གོས་ཀྱིས་གཡོགས། །དགེ་
[296a.4]བའི་ལས་ནི་དེ་བྱས་པས། །བདེ་བ་མང་པོ་ཉམས་སུ་མྱོང་། །བསོད་ནམས་བྱས་པས་ལྷ་དང་ནི། །མི་ཡི་ནང་དུ་མཛེས་གྱུར་པས། །བསྐལ་པ་དགུ་བཅུ་རྩ་གཅིག་ཏུ། །ངན་འགྲོ་བདག་གིས་མི་ཤེས་སོ། །རྣམ་པར་གཟིགས་པ་དཔལ་ལྡན་པོ། །དྲང་སྲོང་ཆེན་པོས་བསྙེན་བཀུར་བས། །བདག་གི་སྐྱེ་
[296a.5]བ་ཐ་མ་འདི། །རྒྱལ་པོའི་ཁབ་ཏུ་བདག་སྐྱེས་སོ། །གཟུགས་ཅན་སྙིང་པོའི་གྲོང་ཁྱེར་དུ། །ནོར་ཆེན་ཕྱུག་པོའི་ཁྱིམ་དུ་ནི། །རྒྱལ་པོ་གཟུགས་ཅན་སྙིང་པོས་ནི། །དེ་ཚེ་བདག་རྗེད་བཀུར་སྟི་བྱས། །བློན་པོ་རྣམས་དང་གྲོང་མི་ལ། །ཀུན་ནས་སྡུག་ཅིང་ཡིད་དུ་འོང་། །ལྷ་ཡི་འདོད་པས་རྟག་
[296a.6]ཏུ་ནི། །སྲིད་པ་འདིར་ནི་བདག་ཚིམ་བྱས། །མིར་གྱུར་ན་ཡང་ལྷ་རྣམས་ཀྱི། །འདོད་པ་ཡིད་འོང་ཉམས་སུ་མྱོང་། །དེ་ནས་དེད་དཔོན་བླ་ན་མེད། །སངས་རྒྱས་རྣམ་པར་འདྲེན་པ་པོ། །ཐུབ་པ་ཆེན་པོ་ཐུགས་བརྩེ་བས། །རྒྱལ་པོའི་ཁབ་ཏུ་གཤེགས་པར་གྱུར། །སངས་རྒྱས་ཤེས་
[296a.7]རབ་ཆེན་པོ་ནི། །རྒྱལ་པོའི་ཁབ་བྱོན་བདག་གིས་ཐོས། །བཅོམ་ལྡན་ཐུབ་དེ་གང་ན་བར། །དགའ་བའི་ཡིད་ཀྱིས་སོང་བ་དང་། །འཇིག་རྟེན་གསལ་བ་འོད་མཛད་པ། །སྒྲོན་མ་འཛིན་པ་མཐོང་ནས་ནི། །དེ་ཚེ་བབས་ཏེ་རྐང་པས་ནི། །ཐུབ་པའི་སྤྱན་སྔར་སོང་ནས་ཀྱང་། །ཐུབ་པ་ཆེ་ལ་
[296b]
[296b.1]བདག་མགུ་བས། །ཞབས་གཉིས་ལ་ནི་མགོས་ཕྱག་བྱས། །སྐྱེས་མཆོག་ལ་ནི་ཕྱག་བྱས་ནས། །ཕྱོགས་གཅིག་ཏུ་ནི་འདུག་ནས་སུ། །འགྲོ་བས་བསྙེན་བཀུར་བྱས་པ་ཡི། །དཔའ་ཆེན་བདུད་ཀྱི་འཆིང་བ་བཅད། །དེད་དཔོན་མི་ཡི་ཉི་མ་ནི། །རིང་པོ་མ་ཐོགས་མཉེས་པར་བྱས། །
[296b.2]འཇིག་རྟེན་སྟོན་པ་བླ་མེད་པ། །དེས་ནི་བདག་ལ་ཐུགས་བརྩེ་བས། །འཕགས་པའི་བདེན་པ་རྣམས་བཤད་དེ། །དེ་ཚེ་བདག་གིས་སོ་སོར་རྟོགས། །དེ་ནས་བདག་གིས་ཐུགས་རྗེ་ཅན། །རྫོགས་སངས་རྒྱས་ལ་འདི་སྐད་གསོལ། །དཔའ་བོ་བདག་ནི་རབ་འབྱུང་ཞིང་། །བསྙེན་པར་རྫོགས་པར་
[296b.3]ཐོབ་པར་འཚལ། །དེ་ནས་ཤེས་རབ་དམ་པ་ཅན། །སངས་རྒྱས་གང་ཟག་ཟླ་མེད་པས། །དགེ་སློང་ཚུར་ཤོག་ཅེས་གསུངས་པས། །བདག་ནི་བསྙེན་པར་རྫོགས་པར་གྱུར། །དེས་ན་བདག་ནི་བག་ཡོད་ཅིང་། །བརྩོན་འགྲུས་བསམ་གཏན་བརྟན་པོ་ཡིས། །བདུད་རྩི་མྱ་ངན་འདས་ཞི་བའི། །
[296b.4]གནས་ཀྱི་དམ་པ་རེག་པར་གྱུར། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །མྱ་ངན་འདས་པ་བསིལ་གྱུར་པ། །དགྲ་བཅོམ་པ་ཡང་བདག་གིས་ཐོབ། །སྲིད་པར་འཁོར་བར་སྐྱེ་བ་དང་། །འཆི་བ་རྣམས་ལས་བདག་གྲོལ་ཅིང་། །མྱ་ངན་སྨྲེ་སྔགས་འདོན་པ་ལས། །
[296b.5]ཐམས་ཅད་དུ་ནི་བདག་གྲོལ་ཏོ། །དེ་ལྟར་གནས་བརྟན་མེ་སྐྱེས་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མེ་སྐྱེས་ཀྱི་ལེའུ་སྟེ་བཅུ་བདུན་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་
[296b.6]དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཡུལ་འཁོར་སྐྱོང་ཚེ་དང་ལྡན་པ་མེ་སྐྱེས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ཡུལ་འཁོར་སྐྱོང་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་
[296b.7]དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། ཀ་ཤིའི་ཡུལ་འཁོར་དར་བྱེད་པ། །རྒྱལ་པོ་ཀྲྀ་ཀཱི་ཞེས་བྱ་བྱུང་། །རྒྱལ་པོ་ཀྲྀ་ཀཱིའི་བུ་ཐ་ཆུངས། །དེ་ཡི་ཚེ་ན་བདག་གྱུར་ཏོ། །འོད་སྲུང་དཔལ་དང་ལྡན་པ་ཡི། །མཆོད་རྟེན་ཆེན་པོ་བརྩིགས་པ་དང་། །ཕ་ཡི་ཡིད་ནི་བསྲུང་བའི་ཕྱིར། །
[297a]
[297a.1]དེ་ལ་གདུགས་བུ་ཆུང་ཞིག་ཕུལ། །དགའ་བའི་ཡིད་ཀྱིས་མཆོད་རྟེན་ལ། །གདུགས་ནི་གདགས་པ་བྱས་པ་དེས། །རབ་བྱུང་རྫོགས་པའི་སངས་རྒྱས་དང་། །ལྷན་ཅིག་འགྲོགས་གྱུར་སྨོན་ལམ་བཏབ། །དགེ་བའི་ལས་ནི་དེ་བྱས་པས། །གང་དང་གང་དུ་སྐྱེས་པར་ནི། །བསོད་
[297a.2]ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་གི་སྐྱེ་བ་ཐ་མ་འདི། །བང་མཛོད་སྟུག་པོར་བདག་སྐྱེས་ཏེ། །དེར་ཡང་ཚོང་དཔོན་ཁྱིམ་དུ་སྐྱེས། །རིགས་ཀྱི་བུ་གཅིག་པར་གྱུར་ཏེ། །མི་དབང་ཀཽ་རབ་བྱ་དང་ནི། །དེ་བཞིན་ཀུན་སྡུག་ཡིད་དུ་འོང་། །དེ་བཞིན་ཡུལ་མི་རྣམས་
[297a.3]དང་ནི། །བདག་ནི་གཉེན་ཚོགས་ཡིད་དུ་འོང་། །མཛེས་ཤིང་བལྟ་ན་སྡུག་པ་དང་། །གཟུགས་བཟང་ཤིན་ཏུ་དབྱིབས་ལེགས་ཤིང་། །མི་ཡི་འབྱོར་པ་རྣམས་ཀྱིས་ནི། །འདོད་པ་ཐམས་ཅད་ཕུན་སུམ་ཚོགས། །སྟོན་པ་དགའ་ཞིང་ཡིད་འོང་བ། །བང་མཛོད་སྟུག་པོར་གཤེགས་པ་ནི། །བདག་
[297a.4]གིས་མཐོང་ནས་སེམས་དད་པས། །རབ་ཏུ་འབྱུང་བར་གསོལ་བ་བཏབ། །སྟོན་པ་གང་ཟག་ཟླ་མེད་དེ། །བསམ་པ་ཀུན་ལ་མཁས་གྱུར་པས། །བདག་གི་བསམ་པ་དེས་མཁྱེན་ནས། །རབ་ཏུ་བྱུང་བ་ལས་བཟློག་པ། །ཕ་མ་དག་གིས་མ་གནང་བའི། །གང་ཟག་དགེ་ཡང་སངས་རྒྱས་རྣམས། །
[297a.5]རབ་ཏུ་འབྱིན་པར་མི་མཛད་ཀྱིས། །སོང་ལ་བདག་ཉིད་ཐར་བར་གྱིས། །དེ་ནས་ཁྱིམ་དུ་བདག་སོང་ནས། །ཕ་མ་གཉིས་ལ་སྨྲས་པ་ནི། །ཡབ་གཅིག་གནང་བར་མཛོད་ཅིག་བདག །ཁྱིམ་མ་མཆིས་པར་རབ་འབྱུང་ངོ་། །ཕ་མས་བདག་ལས་ཐོས་ནས་ནི། །དེ་ཚེ་ཡིད་མི་བདེར་གྱུར་ནས། །བུ་
[297a.6]གཅིག་ཁྱོད་ནི་བདག་ཅག་གཉིས། །ཤི་བར་གྱུར་ནའང་མི་གནང་ངོ་། །དེ་ཐོས་ནས་ནི་བདག་གིས་སུ། །གལ་ཏེ་མི་གནང་འདི་ཉིད་དུ། །ཟས་མི་འཚལ་བར་བདག་འགུམ་ཞེས། །ས་ལ་ཡང་ནི་ཉལ་བ་བྱས། །དེ་ཚེ་དཀར་པོའི་ཆོས་དག་གིས། །བསྐུལ་ནས་རབ་འབྱུང་དོན་གཉེར་ཞིང་། །
[297a.7]ཐར་པར་འདོད་པས་ཞག་དྲུག་ཏུ། །ཟན་མ་ཟོས་པར་འདུག་པ་དང་། །དེ་ནས་བདག་དང་མཛའ་བ་ཡི། །ནེའུ་ཟླས་ཕ་མ་ལ་སྨྲས་པ། །འདི་ནི་གནང་བར་གྱུར་ན་ལེགས། །ཁྱེད་ལ་ཤི་བས་ཅི་ཞིག་བྱ། །གལ་ཏེ་འདི་ནི་རབ་འབྱུང་བར། །དགའ་ན་ཕྱིས་ཀྱང་ཁྱེད་ཅག་གིས། །གསོན་པོ་ཉིད་དུ་
[297b]
[297b.1]བལྟས་སོ་ཅོག །ཤི་བར་གྱུར་ན་ཅི་ཞིག་རུང་། །གལ་ཏེ་རབ་ཏུ་བྱུང་བ་ལ། །འདི་ནི་དགའ་བར་མ་གྱུར་ན། །ཁྱེད་ཀྱིར་ཟད་མོད་ཕ་མ་ལས། །གཞན་ན་བུ་གནས་ག་ལ་ཡོད། །བདག་གི་སྙན་སྨྲ་ནེའུ་ཟླ་ལ། །ཕ་མ་གཉིས་ཀྱིས་སྨྲས་པ་ནི། །གལ་ཏེ་རབ་འབྱུང་ལྟ་བྱེད་ན། །དེ་
[297b.2]ལྟ་ན་བཏང་གཞན་དུ་མིན། །དེ་ནས་ནེའུ་ཟླ་བདག་གི་དྲུང་། །ཉེ་བར་འོངས་ནས་སྨྲས་པ་ནི། །མཁས་པ་ཁྱོད་ནི་ཕ་མ་ཡིས། །རབ་ཏུ་འབྱུང་བར་གནང་བ་ནི། །ཁྱོད་ལ་ཕ་མ་གཉིས་ན་རེ། །གལ་ཏེ་རབ་ཏུ་བྱུང་ནས་ཁྱོད། །ཕྱིས་ཀྱང་ལྟ་བར་བྱེད་ན་ནི། །བུ་གཅིག་སོང་ལ་རབ་ཏུ་བྱུང་། །
[297b.3]ལེགས་ཞེས་བདག་གིས་མཉན་བྱས་ཏེ། །དེ་ནས་ཉམ་ནི་བརྟས་བྱས་ནས། །སྟོན་པའི་སྤྱན་སྔར་སོང་ནས་ནི། །འདི་སྐད་ཅེས་ནི་ཚིག་གསོལ་ཏོ། །བཙུན་པ་བདག་ནི་གནང་ལགས་ན། །ཐུབ་ཆེན་ཁྱོད་ཀྱི་བསྟན་པ་ལ། །བདེ་གཤེགས་རབ་འབྱུང་གསོལ་འདེབས་ན། །རྒྱལ་བ་བདག་ནི་རབ་
[297b.4]ཏུ་ཕྱུང་། །དེ་ནས་བདག་ནི་རབ་བྱུང་ནས། །སྟོན་པའི་བསྟན་ལ་འདི་ལྟར་གནས། །བདག་གི་ཀུན་སྦྱོར་ཐམས་ཅད་ཟད། །ཟག་པ་རྣམས་ནི་བཅོམ་པར་གྱུར། །བདག་གིས་གདུགས་གཅིག་བཏང་བས་ནི། །བདེ་བ་མང་པོ་མྱོང་བར་གྱུར། །བསོད་ནམས་བྱས་པས་མཛེས་པ་ཡི། །ལྷ་
[297b.5]དང་མི་ཡི་རྣམས་སུ་གྱུར། །ཐམས་ཅད་གཟིགས་པས་དགོན་པ་པ། །རྣམས་ཀྱི་མཆོག་ཏུ་བདག་བསྟན་ཏོ། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །དེ་ལྟར་ཐུགས་རྗེ་ཆེ་རྒྱལ་ལ། །ཡིད་ནི་རབ་ཏུ་དད་བྱས་ཏེ། །མཆོད་རྟེན་ལ་ནི་བཀུར་སྟི་བྱས། །
[297b.6]འཇིགས་པ་ཆེ་ལས་རྣམ་ཐར་གྱིས། །གནས་བརྟན་ཕྱག་དར་ཁྲོད་པ་ནི། །ཡུལ་འཁོར་སྐྱོང་ཞེས་གྲགས་པ་ཡིས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ཡུལ་འཁོར་སྐྱོང་གི་ལེའུ་སྟེ་བཅྭ་བརྒྱད་པའོ།། །།འདུལ་བ་གཞི། བམ་པོ་ལྔ་བཅུ་
[297b.7]རྩ་གསུམ་པ། དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ས་ག་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ས་ག་ཚེ་དང་ལྡན་པ་ཡུལ་འཁོར་སྐྱོང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ས་གས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །
[298a]
[298a.1]དེ་ནས་ཚེ་དང་ལྡན་པ་ས་གས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཁབ་ཀྱི་ཚོང་དཔོན་གྱི། །གཙོ་བོ་ནོར་ཆེན་བདག་གྱུར་ཏོ། །དབྱར་གྱི་དུས་སུ་དྲང་སྲོང་ནི། །ལྔ་བརྒྱ་དག་ནི་ཉེ་བར་བྱོན། །དེར་ནི་ཚོང་དཔོན་ལྔ་བརྒྱ་ཡང་། །ཐམས་ཅད་
[298a.2]འདུས་པར་གྱུར་ནས་ནི། །ཀུན་གྱིས་དྲང་སྲོང་རེ་རེ་ཞིག །ཁྱིམ་ཁྱིམ་དུ་ནི་བགོ་བར་བྱ། །རང་གི་དོན་དུ་ཁ་ཟས་ནི། །ཇི་ལྟ་བུ་དག་གཡོ་བྱེད་པ། །དཀའ་ཐུབ་ཅན་དེ་རེ་རེ་ལའང་། །རྟག་ཏུ་དེ་འདྲ་ཁོ་ན་སྦྱིན། །དེའི་ནང་དྲང་སྲོང་རྒན་པོ་གང་། །དེ་ནི་བདག་གི་སྐལ་བར་འོངས། །ཚོང་
[298a.3]དཔོན་མཆོག་ལ་དེ་བཞིན་དུ། །ཐུབ་པ་མཆོག་སྟེ་འཚམ་པར་གྱུར། །བདག་ལ་ལྔ་བརྒྱ་པ་ཡི་ཟས། །སྣོད་གང་ནས་ནི་འདྲེན་བྱེད་པ། །དེ་འདྲ་བ་ཡི་ཁ་ཟས་ཉིད། །བདག་གིས་དགེ་སློང་དེ་ལ་བྱིན། །དེ་ནས་དེ་ལ་བདག་ལ་ནི། །སེར་སྣ་(ཤིང་,ཤིན་)ཏུ་མི་བཟད་སྐྱེས། །འདི་ལྟ་བུ་ཡི་
[298a.4]ཁ་ཟས་ནི། །བདག་གིས་ཆུང་མ་བྱིན་མ་མྱོང་། །སྲིང་མོ་མ་ཡིན་དེ་བཞིན་དུ། །བུ་དང་བུ་མོ་དག་དང་ནི། །ཕུ་ནུ་ལ་ཡང་མ་བྱིན་ན། །དགེ་སློང་འདི་ལ་ཟླ་གསུམ་དུ། །སྦྱིན་པ་ལྟ་ཞིག་སྨོས་ཅི་དགོས། །བདག་ནི་ལྔ་བརྒྱ་པོ་དག་གིས། །གོང་ཚོགས་ཆེན་པོར་འདིར་གྱུར་གྱིས། །མ་ལ་
[298a.5]བདག་གིས་དགེ་སྦྱོང་འདི། །གསད་པ་ལ་ནི་བརྩོན་བྱས་ཏེ། །འདི་ནི་ཤི་བའི་དུས་བྱས་ན། །བདག་ལ་འགོད་པ་མི་འབྱུང་ཞེས། །དེ་ནས་བདག་གི་སྡིག་སེམས་ཀྱིས། །རྟ་ཡི་གཅིན་ནི་བསྐོལ་བྱས་ནས། །ཉེས་མེད་པ་ནི་གསད་བྱ་བར། །ཁ་ཟས་རྣམས་དང་ལྷན་ཅིག་བྱིན། །དེར་ནི་
[298a.6]ཟོས་མ་ཐག་ཏུ་ཡང་། །མི་བཟད་པ་ཡི་ནད་ལངས་ཏེ། །རྒྱུ་མ་གཉེ་མ་མཁལ་མ་དག །རོ་སྨད་ནས་ནི་ཟགས་པར་གྱུར། །ཐུབ་པ་ཆོས་ཀྱི་ཡོན་ཏན་དགའ། །ཤེས་བཞིན་དེ་ནས་དུས་ལས་འདས། །ལྷ་དང་གནོད་སྦྱིན་གཅིག་ལ་གཅིག །སྒྲ་ནི་ཤིན་ཏུ་སྒྲོགས་བྱེད་པ། །ཀྱེ་མ་འོ་ཚོང་དཔོན་
[298a.7]འདི་རེ་སྡིག །འདི་ཡིས་ཐུབ་པ་རང་སངས་རྒྱས། །བསིལ་བར་གྱུར་ཅིང་ཟག་མེད་པ། །དབང་ལྡན་འདི་ནི་བཀྲོངས་པར་གྱུར། །ཉེ་དུ་ཀུན་ཀྱང་འཁྲུགས་ནས་ནི། །དེ་ནས་བདག་ལ་སྨོད་བྱེད་པ། །གང་ཕྱིར་ཐུབ་པ་འདི་བསད་པས། །ཁྱོད་ཀྱིས་བསོད་ནམས་མིན་མང་བསྐྱེད། །ཉེ་དུ་
[298b]
[298b.1]རྣམས་ཀྱི་ཚིག་ཐོས་ནས། །བདག་ཀྱང་ཡིད་མི་བདེ་བར་གྱུར། །དྲང་སྲོང་དེ་དག་བསགས་ནས་ནི། །དེ་ནས་བདག་གིས་ཉེས་པ་བཤགས། །བཟོད་པ་གསོལ་ནས་དེ་ནས་ཡང་། །ཉེས་པ་ཐམས་ཅད་སོ་སོར་བཤགས། །ལྔ་བརྒྱ་ལ་ནི་ཞལ་ཟས་ཀྱིས། །གུས་དང་བཅས་པས་ཚིམ་
[298b.2]པར་བྱས། །བདག་གིས་སྡིག་པ་དེ་བཤགས་ནས། །བཟོད་གསོལ་དྲང་སྲོང་དེ་དག་ནི། །ཟས་དང་བཏུང་བས་ཚིམ་བྱས་ནས། །དེ་ཚེ་སྨོན་ལམ་བཏབ་པ་ནི། །གནས་བརྟན་འདི་འདྲ་དག་དང་ནི། །བདག་ནི་ལྷན་ཅིག་འགྲོགས་པར་ཤོག །ཇི་ལྟར་འདི་ཀུན་གྲོལ་གྱུར་པ། །དེ་བཞིན་
[298b.3]འཆིང་ལས་གྲོལ་བར་ཤོག །བཀྲེན་པ་རྣམས་ཀྱི་ཁྱིམ་དུ་བདག །ལན་འགའང་སྐྱེ་བར་མ་གྱུར་ཅིག །བདག་གི་སེམས་ནི་ལན་འགའ་ཡང་། །སེར་སྣ་སྐྱེ་བར་མ་གྱུར་ཅིག །བདག་གིས་རང་སངས་རྒྱས་བསད་པའི། །ཤིན་ཏུ་མི་བཟད་ལས་བྱས་པས། །དེ་ནས་འཆི་འཕོ་དུས་བྱས་ནས། །དམྱལ་བ་རྣམས་
[298b.4]སུ་སྐྱེས་ནས་ནི། །ཡུན་རིང་ལོ་ནི་སྟོང་དག་ཏུ། །སྡུག་བསྔལ་ཚོར་བ་ཉམས་སུ་མྱོང་། །སླར་ཡང་མིར་ནི་འོངས་པ་ན། །ཕྱུག་ཅིང་ནོར་ཆེན་གྱུར་པ་དང་། །འཇིག་རྟེན་རྣམས་ཀྱིས་མཆོད་བཀུར་ནའང་། །བདག་ནི་མྱུར་དུ་འཆི་འགྱུར་ཞིང་། །རྟག་ཏུ་བདག་
[298b.5]ནི་ནང་གྲོལ་དག །འཛག་པས་འཆི་བའི་དུས་བྱས་སོ། །ཁྱིམ་པའི་རྟགས་རྣམས་སྤངས་ནས་ནི། །ཁྱིམ་མེད་པར་ནི་རབ་ཏུ་བྱུང་། །བསྟན་ལ་བརྩོན་འགྲུས་བྱས་པས་ན། །འདོད་ཆགས་ཐམས་ཅད་ཡང་དག་བཏོན། །གང་ཚེ་ལེན་པ་མེད་པ་ཡི། །མྱ་ངན་འདས་པར་བདག་གྱུར་ནའང་། །
[298b.6]རྒྱུ་མ་གཉེ་མ་མཁལ་མ་ནང་། །དེ་དག་ཀྱང་ནི་འཛག་པར་གྱུར། །བདག་གིས་སྡིག་ལས་བྱས་པ་དང་། །དགེ་བའི་ལས་བྱས་གང་ཡིན་པ། །དགེ་དང་སྡིག་པ་དེ་དག་གི། །འབྲས་བུ་དེ་དག་ཉམས་སུ་མྱོང་། །མཉན་ཡོད་དབུས་ན་སྐྱེས་པ་ཡི། །དགེ་སློང་མཐུ་ཆེན་ས་གས་ནི། །དགེ་སློང་
[298b.7]དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ས་གའི་ལེའུ་སྟེ་བཅུ་དགུ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་འོད་སྲུང་བྱིན་པ་ཅན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་འོད་སྲུང་
[299a]
[299a.1]བྱིན་པ་ཅན་དགེ་སློང་ས་གས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ཚེ་དང་ལྡན་པ་འོད་སྲུང་བྱིན་པ་ཅན་གྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་འོད་སྲུང་བྱིན་པ་ཅན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། མུ་གེ་དག་ནི་བྱུང་བ་ན། །
[299a.2]གྲོང་ཁྱེར་པ་ནི་མཐའ་དག་གིས། །ལོ་བདུན་ཚང་བར་དགེ་སློང་གི། །དགེ་འདུན་དག་ནི་སྤྱན་དྲངས་སོ། །དེ་ན་བདག་གི་སྐལ་བར་ནི། །རང་སངས་རྒྱས་ནི་སྐལ་ལྡན་པ། །བསིལ་བར་གྱུར་ཅིང་ཟག་མེད་པའི། །ཐུབ་པ་མཛེས་པ་གཅིག་ཅིག་འོངས། །བདག་གིས་དམ་བཅས་བྱས་པ་
[299a.3]ནི། །ལས་མི་བྱེད་ན་བུ་དང་ནི། །ནང་མི་ཡང་རུང་སུ་ལ་ཡང་། །བདག་གིས་ཟས་ནི་མི་སྦྱིན་ནོ། །དེ་ལྟར་རྣམ་པར་བསམས་ནས་ནི། །བདག་གིས་སྡིག་པའི་བློ་བསམས་པ། །དགེ་སློང་ལས་མི་བྱེད་པ་འདི། །བདག་གིས་ཅི་སྟེ་ཟས་སྦྱིན་ཞེས། །དེ་ནས་དྲང་སྲོང་བདག་འགྲོགས་
[299a.4]ནས། །ཞིང་ལས་མཐའ་རྣམས་བལྟ་བའི་ཕྱིར། །མཐའ་དག་ཏུ་ནི་བསྐོར་ནས་སུ། །དེ་ཡི་འོག་ཏུ་ཟས་ཟར་བཅུག །ལས་ཀྱི་རྣམ་པར་སྨིན་པ་དེས། །བསྡུས་གཞོམ་དང་ནི་ཚ་བ་ཡི། །དམྱལ་བ་རྣམས་སུ་སྐྱེས་ནས་ནི། །སྡུག་བསྔལ་ཁོ་ནའི་ཚོར་བ་ཐོབ། །དམྱལ་བ་རྣམས་
[299a.5]ནས་ཤི་འཕོས་བདག །གང་དང་གང་དུ་སྐྱེས་པར་ནི། །དེ་ཚེ་བརྩོན་པ་མང་བྱས་ནའང་། །སྡུག་བསྔལ་ཁོ་ནས་ཟས་རྙེད་དོ། །བདག་གི་སྐྱེ་བ་ཐ་མ་ནི། །མིའི་སྲིད་ཐོབ་པ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཡང་དག་དད་པས་རབ་
[299a.6]བྱུང་ནས། །བདག་གིས་ཟག་པ་རྣམས་བཅོམ་སྟེ། །བདག་གིས་མངོན་ཤེས་དྲུག་རེག་ནས། །དགྲ་བཅོམ་ཉིད་ཀྱང་ཐོབ་པར་གྱུར། །ད་དུང་དུ་ཡང་བཙུན་པ་བདག །འདི་ལྟར་རྫུ་འཕྲུལ་ལྡན་ལགས་ནའང་། །ད་ལྟ་ལན་མང་སོང་ནས་ནི། །སྡུག་བསྔལ་གྱིས་ནི་ཟས་སྒྲུབ་བོ། །
[299a.7]ལམ་ནི་རིང་པོར་སོང་ནས་ཀྱང་། །བདག་ནི་ཟས་དག་བསྒྲུབ་པ་ན། །གང་ཚེ་བདག་ནི་དུབ་གྱུར་ནས། །དེ་ཡི་འོག་ཏུ་ཟས་འགྲུབ་བོ། །རུས་ནི་འོད་སྲུང་ལས་ཀྱི་མིང་། །བྱིན་པ་ཅན་ནི་མཐུ་ཆེན་པོས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །འོད་སྲུང་བྱིན་
[299b]
[299b.1]པ་ཅན་གྱི་ལེའུ་སྟེ་ཉི་ཤུ་པའོ།། །།སྡོམ་ནི། གྲགས་ལྡན་དང་ནི་དཔལ་སྐྱེད་དང་། །བཀྐུ་ལ་གསུམ་གྲགས་པ་དང་། །མེ་སྐྱེས་དང་ནི་ཡུལ་འཁོར་སྐྱོང་། །ས་ག་འོད་སྲུང་བྱིན་པ་ཅན། །དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལམ་ཕྲན་བསྟན་
[299b.2]ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ལམ་ཕྲན་བསྟན་ཚེ་དང་ལྡན་པ་འོད་སྲུང་བྱིན་པ་ཅན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ལམ་ཕྲན་བསྟན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། 
[299b.3]སྔོན་གྱི་ཚེ་རབས་གཞན་རྣམས་སུ། །བདག་ནི་ཕག་རྫིར་གྱུར་པ་ན། །ཕག་རྣམས་ཁ་ནི་བཅིངས་ནས་སུ། །འབབ་ཆུ་ལས་ནི་སྒྲོལ་བར་བྱེད། །འབབ་ཆུ་ལས་ནི་བསྒྲལ་བའི་ཕྱིར། །བདག་གིས་ཆུ་དབུས་ཕྱིན་པ་དང་། །བསྐྱོད་པར་གྱུར་པས་དབུགས་སུབས་ནས། །ཕག་རྣམས་
[299b.4]ཐམས་ཅད་ཤི་བར་གྱུར། །སྐྱོབ་པ་མེད་ཅིང་མགོན་མེད་པས། །བདག་ཀྱང་འབབ་ཆུས་ཁྱེར་བ་ལས། །དྲང་སྲོང་རྗེས་སུ་བརྩེ་བ་དག །འོངས་ནས་བདག་ནི་ཕྱུང་བར་གྱུར། །དེ་དག་གིས་བདག་དེ་ལས་བསྒྲལ། །དེ་ནས་བདག་གིས་རབ་ཏུ་བྱུང་། །བདག་གིས་གདམས་ངག་མེད་པར་ནི། །
[299b.5]འདུ་ཤེས་མེད་ལ་སྙོམས་པར་ཞུགས། །དེ་ནས་འཆི་བའི་དུས་བྱས་ནས། །ལྷ་རྣམས་སུ་ནི་བདག་སྐྱེས་སོ། །ལྷ་ཡི་འཇིག་རྟེན་ཤི་འཕོས་ནས། །བདག་གིས་མི་ཡི་སྲིད་པ་ཐོབ། །རྫོགས་པའི་སངས་རྒྱས་མཉེས་བྱས་ནས། །ཁྱིམ་མེད་པར་ནི་རབ་ཏུ་བྱུང་། །རྨོངས་ཤིང་གཡེར་པོ་མ་ཡིན་
[299b.6]པས། །བཤད་པ་བདག་གིས་མ་རྟོགས་སོ། །བཙུན་པ་བདག་གིས་ཟླ་གསུམ་དུ། །ཚིགས་བཅད་གཅིག་ལ་ཞུགས་ནས་ནི། །ཚིག་བཞི་པ་ཡི་རྐང་པ་གཅིག །རྟོགས་པས་འདོད་ཆགས་ཀུན་བཏོན་ཏོ། །བཙུན་པ་ད་ལྟར་བདག་གིས་ནི། །ལས་གང་བགྱིས་པ་དྲན་ལགས་ཏེ། །བསྐལ་པ་མི་
[299b.7]ཉུང་ཡུན་རིང་དུ། །འཁོར་བ་འདིར་ནི་བདག་གིས་བརྒྱུགས། །འཇིག་རྟེན་མགོན་གྱི་སྤྱན་སྔར་ནི། །ལམ་ཕྲན་བསྟན་གྱིས་དཀར་གནག་ལས། །མ་དྲོས་པ་ཡི་མཚོ་ཆེན་དུ། །ལུང་ནི་བསྟན་པ་བྱས་པ་ཡིན། །ལམ་ཕྲན་བསྟན་གྱི་ལེའུ་སྟེ་ཉི་ཤུ་རྩ་གཅིག་པའོ།། །།དེ་ནས་དགེ་སློང་
[300a]
[300a.1]གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྤྲུལ་ཁོལ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་སྤྲུལ་ཁོལ་ཚེ་དང་ལྡན་པ་ལམ་ཕྲན་བསྟན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་
[300a.2]པ་སྤྲུལ་ཁོལ་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སངས་རྒྱས་འོད་སྲུང་མྱ་ངན་འདས། །ཐ་མར་བྱུང་བའི་དགེ་སློང་ནི། །སྡེ་སྣོད་གསུམ་ལྡན་མང་དུ་ཐོས། །ཆོས་ཀྱི་སེར་སྣ་ཅན་དུ་གྱུར། །དགེ་སློང་གཞན་དག་ཤེས་གྱུར་ན། །བདག་དང་མཚུངས་པར་འགྱུར་འོང་ཞེས། །བདག་གིས་
[300a.3]དགེ་སློང་རྣམས་ལ་ཆོས། །མ་སྟོན་ཅིང་ནི་མ་བཤད་དོ། །བདག་གི་དྲུང་དུ་དགེ་སློང་གང་། །ཉེ་བར་འོངས་ནས་འདྲི་བྱེད་ནའང་། །ཐམས་ཅད་གདམས་ངག་མ་བྱིན་པར། །ཐམས་ཅད་དུ་ནི་སྤྱོས་ཤིང་བགྱི། །དགེ་སློང་རྣམས་ནི་ཉེར་འོངས་ནས། །དེ་ཚེ་བདག་ལ་བཀུར་སྟི་བྱེད། །ཆོས་ནི་རབ་ཏུ་
[300a.4]མི་སྟོན་པ། །ཁྱོད་ཀྱི་དེ་ནི་བཟང་མིན་ཟེར། །དེ་ནས་འཆི་བའི་དུས་བབ་ཚེ། །བདག་གིས་ཆོས་ནི་གཞན་དག་ལ། །མ་བསྟན་དེ་ནི་ལེགས་མིན་ཞེས། །བདག་ནི་ཡིད་ལ་འགྱོད་པར་གྱུར། །ཚེ་ཡི་ལྷག་མ་ཉུང་ངུ་ཞིག །ཞག་བདུན་ལུས་ནས་བདག་གིས་ནི། །རབ་ཏུ་བྱུང་བ་རྣམས་བསོགས་ཏེ། །དེ་ནས་ཉེས་
[300a.5]པ་བཤགས་པ་བྱས། །བདག་གིས་ཉེས་པ་བཤགས་བྱས་ཤིང་། །སེར་སྣ་དེ་ནི་རྣམ་བསལ་ནས། །དེ་ཚེ་བདག་གིས་ནུབ་བདུན་དུ། །དོན་བཟང་བ་ཡི་ཆོས་བཤད་དོ། །བདག་གིས་བློ་ལ་ཅི་ལྕོགས་པས། །ལེགས་པར་བཤད་པའི་ཆོས་ཐོས་ནས། །ཕན་ཚུན་འདོམས་ཤིང་གཅིག་ལ་གཅིག །སྨྲ་བར་ཡང་ནི་བྱེད་དུ་བཅུག །
[300a.6]དེ་ཚེ་བདག་གིས་ནུབ་བདུན་དུ། །ཆོས་ནི་ཅུང་ཟད་གཅིག་བཤད་པས། །འདོད་པ་ཐམས་ཅད་འབྱོར་པ་ཡི། །ལྷ་ཡི་འཇིག་རྟེན་དག་ཏུ་དགའ། །ལྷ་ཡི་འཇིག་རྟེན་ཤི་འཕོས་ཏེ། །བདག་གིས་མི་ཡི་སྲིད་ཐོབ་ནས། །གྲོང་ཁྱེར་སེར་སྐྱའི་གཞི་དག་ཏུ། །ཤཱཀྱའི་རྒྱལ་པོའི་རིགས་སུ་
[300a.7]སྐྱེས། །ནོར་ཆེན་ལོངས་སྤྱོད་ཆེན་པོ་དང་། །གཟུགས་བཟང་བལྟ་ན་སྡུག་པ་དང་། །ཐམས་ཅད་ལ་སྡུག་ཡིད་འོང་ཞིང་། །ཕུན་སུམ་ཚོགས་པའི་མཐར་ཕྱིན་ཏོ། །ཁྱིམ་རེ་ནས་ནི་སྐྱེས་པ་རེ། །ཁྱིམ་མེད་པར་ནི་རབ་འབྱུང་ལས། །འདོད་པའི་ལོངས་སྤྱོད་འབྱོར་པས་ན། །བདག་ནི་རབ་
[300b]
[300b.1]བྱུང་མ་བཏུབ་བོ། །རྫོགས་སངས་གང་ཟག་ཟླ་མེད་པ། །བདག་ཉིད་ལ་ནི་ཐུགས་བརྩེའི་ཕྱིར། །ཡང་དང་ཡང་དུ་རབ་འབྱུང་བ། །ཡང་དག་ལེན་པ་སྐུལ་མ་མཛད། །དེ་ནས་དེད་དཔོན་ཟླ་མེད་པ། །སངས་རྒྱས་ལ་ནི་བདག་གིས་གསོལ། །(ར་,རེ་)ཞིག་བདག་གིས་ལོ་བདུན་དུ། །སྦྱིན་པ་མི་ཉུང་གཏང་བར་
[300b.2]བགྱི། །བདག་གིས་སྦྱིན་པ་དག་བཏང་ནས། །ལོ་བདུན་ལོན་པར་གྱུར་པ་དང་། །ཤེས་རབ་མཆོག་ཅན་ཁྱོད་ལས་ནི། །དེ་ནས་བདག་ནི་རབ་ཏུ་འབྱུང་། །ལོ་བདུན་དག་ནི་ཐོགས་ཆེས་ལ། །ཚེ་ནི་ཅུང་ཟད་ཙམ་ཡིན་པས། །སང་ཉིད་འཆི་ཡང་སུ་ཤེས་ཀྱིས། །དེ་རིང་ཉིད་དུ་བརྟུལ་ཏེ་གྱིས། །བདག་
[300b.3]གིས་གུས་པས་སངས་རྒྱས་ཀྱི། །གསུང་ནི་སླར་བཟློག་མ་བྱས་པར། །བཙུན་པ་བདག་ནི་དགུང་བདུན་ན། །ཐུགས་བརྩེས་རབ་ཏུ་དབྱུང་བར་མཛོད། །བདག་གིས་ཞག་བདུན་སྦྱིན་བཏང་སྟེ། །ཕོངས་པ་རྣམས་ནི་ཚིམ་བྱས་ནས། །བདག་གི་ཕྱིར་ནི་ཉེ་དུ་དག །གྲོང་ཁྱེར་དུ་ནི་མེལ་ཚེ་བཙུགས། །
[300b.4]སྣང་བ་ཆེན་པོ་རྣམས་ཀྱིས་ནི། །གྲོང་ཁྱེར་མཆོག་ནི་གསལ་བར་བྱས། །སྐྱེ་བོ་དག་གིས་མ་ཚོར་བར། །རབ་འབྱུང་ཕྱིར་ནི་མངོན་དུ་བྱུང་། །བདག་ནི་དད་པས་རབ་བྱུང་ནས། །རྒྱལ་བའི་བསྟན་ལ་བརྩོན་བྱས་ཏེ། །ལོ་ནི་ཉི་ཤུ་ལྔ་ལོན་ཡང་། །སེམས་མཉམ་པ་ཡང་མ་ཐོབ་བོ། །དེ་ནས་བདག་
[300b.5]གི་སྡིག་པའི་སེམས། །འདོད་ལ་ཞེན་པ་སྐྱེས་པ་ནི། །བདུད་རྩི་རྟོགས་པར་མ་གྱུར་གྱིས། །དམན་པར་སླར་ནི་བདག་ལྡོག་སྙམ། །དེ་ནས་ངོ་ཚ་ཁྲེལ་ཡོད་པ། །དོན་ཆེན་དག་ནི་སྐྱེས་གྱུར་པ། །བདག་ལ་ཉེ་དུའི་ཚོགས་སྨོད་ཅིང་། །སྐྱོན་དུ་ཡང་ནི་འགྲང་འགྱུར་བ། །དེ་ནི་བདག་དང་
[300b.6]འཚམ་མིན་ཞིང་། །དེ་ནི་བཟང་པོ་མ་ཡིན་གྱིས། །བདག་ལྟ་གསོན་ནའང་ཅི་རུ་རུང་། །མཚོན་གྱིས་གདབ་པར་བྱའོ་སྙམ། །མཚོན་རྣོན་བདག་གིས་བླངས་ནས་སུ། །སྐྱིལ་མོ་ཀྲུང་ནི་བཅས་ནས་ཀྱང་། །མཚོན་ནི་སྐེ་ལ་གཏད་པ་ལས། །དེ་ནས་སེམས་ནི་རྣམ་པར་གྲོལ། །བདག་སེམས་
[300b.7]ཐ་བ་ལས་གྲོལ་ནས། །ཡང་དང་ཡང་དུ་བརྗོད་པ་ནི། །ཨེ་མའོ་སངས་རྒྱས་ཆོས་དགེ་འདུན། །ཨེ་མའོ་ཆོས་ཉིད་ཨེ་རེ་བཟང་། །སྔོན་ནི་བདག་གི་འདུ་ཤེས་གང་། །སོ་སོའི་སྐྱེ་བོ་ཤི་བླ་སྙམ། །བདག་གིས་སྲོག་ལ་མ་བལྟས་པས། །ཞི་བ་དམ་པ་ཐོབ་པར་གྱུར། །སྔོན་ནི་འཁུམས་
[301a]
[301a.1]པར་གྱུར་པ་ཡིས། །དམ་ཆོས་སེར་སྣ་བྱས་པ་གང་། །བཙུན་པ་དེ་ཡི་འབྲས་བུ་ནི། །སྡུག་བསྔལ་བ་ཡིས་རྣམ་པར་གྲོལ། །བདག་གིས་འཆི་བའི་དུས་ན་ཆོས། །དམ་པ་རབ་བསྟན་གང་ཡིན་པའི། །ལས་ཀྱི་རྣམ་པར་སྨིན་པ་དེས། །ཕུན་སུམ་ཚོགས་པའི་ཕ་
[301a.2]རོལ་ཕྱིན། །ཤཱཀྱའི་བུ་ཕོ་དབང་པོ་བརྟུལ། །སྤྲུལ་ཁོལ་མཐུ་ཆེན་ལྡན་པས་ནི། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །སྤྲུལ་ཁོལ་གྱི་ལེའུ་སྟེ་ཉི་ཤུ་རྩ་གཉིས་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མ་འགགས་པ་
[301a.3]ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མ་འགགས་པ་ཚེ་དང་ལྡན་པ་སྤྲུལ་ཁོལ་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མ་འགགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མ་འགགས་པས་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་
[301a.4]ནི་ཕྲག་ཁུར་ཁྱེར་བ་ཡི། །རྩྭ་ཐུན་དབུལ་པོར་གྱུར་པ་ན། །བདག་གིས་དགེ་སྦྱོང་གྲགས་ལྡན་པ། །ཉོན་མོངས་བཅོམ་ལ་བསོད་སྙོམས་ཕུལ། །ཤཱཀྱའི་རིགས་ལ་བདག་སྐྱེས་ནའང་། །བདག་ནི་མ་འགགས་ཡིན་པར་ཤེས། །རོལ་མོ་གླུ་ལ་མཁས་གྱུར་པས། །ཕེག་སྒྲ་ཕྱད་པས་བསླང་བ་ན། །
[301a.5]རྫོགས་སངས་ག་ལས་བསྙེངས་མེད་པ། །སྟོན་པ་བདག་གིས་མཐོང་བར་གྱུར། །མཐོང་ནས་བདག་ནི་སེམས་དད་པས། །ཁྱིམ་མེད་པར་ཡང་རབ་ཏུ་བྱུང་། །བདག་གིས་དེ་ཡི་གསུང་ཐོས་ནས། །བསྟན་ལ་དགའ་བས་གནས་གྱུར་ཏེ། །རྟག་ཏུ་ཕ་རོལ་གནོན་བརྟན་ཞིང་། །གཟབས་པའི་
[301a.6]བདག་ཉིད་བརྩོན་འགྲུས་བརྩམས། །སངས་རྒྱས་བསྟན་པ་མཐར་ཕྱུང་ནས། །རིག་པ་གསུམ་ནི་རྗེས་སུ་ཐོབ། །བདག་སྔོན་གང་ན་འདུག་པ་ཡི། །སྔོན་གྱི་གནས་ནི་ཤེས་གྱུར་ཏེ། །སུམ་བཅུ་རྩ་གསུམ་ལྷ་རྣམས་སུ། །བདག་གིས་ལན་བདུན་སྐྱེ་བ་བླངས། །སླར་ཡང་མི་ཡི་ནང་དུ་ནི། །
[301a.7]མི་ཡི་དབང་པོ་ལན་བདུན་བྱས། །དེ་ཚེ་འཛམ་ཚལ་དབང་ཕྱུག་གི། །རྒྱལ་རིགས་སྤྱི་བོར་དབང་བསྐུར་ཏོ། །འདིར་ནི་བདུན་དང་དེར་བདུན་ཏེ། །བདག་གིས་ལན་ནི་བཅུ་བཞིར་འཁོར། །བདག་སྔོན་གང་ན་འདུག་པ་ཡི། །གནས་ནི་སྔོན་དུ་ཤེས་གྱུར་ཏེ། །ལས་ཀྱི་འབྲས་བུ་དེ་ལྟ་བུ། །བདག་གིས་དེ་
[301b]
[301b.1]ཚེ་ཉམས་སུ་མྱོང་། །གང་དང་གང་དུ་སྐྱེས་པ་ན། །དགའ་བ་དག་གིས་རྒྱུ་བར་བྱེད། །སེམས་ཅན་རྣམས་ཀྱི་འཆི་འཕོ་དང་། །འོང་བ་དང་ནི་འགྲོ་བ་དང་། །འདི་ལྟ་བུ་དང་གཞན་གྱུར་ཤེས། །འཕགས་པའི་ཡན་ལག་ལྔ་ལྡན་དགའ། །ཡན་ལག་ལྔ་པའི་ཏིང་འཛིན་ལ། །ཞི་བ་ཕྱོགས་གཅིག་
[301b.2]གོམས་བྱས་ཤིང་། །ཤིན་ཏུ་སྦྱངས་ཐོབ་ལམ་གྱིས་ནི། །ལྷ་ཡི་སྤྱན་ནི་རྣམ་པར་སྦྱངས། །སྟོན་པ་འཇིག་རྟེན་བླ་མེད་ཀྱིས། །བདག་གི་ཀུན་རྟོག་མཁྱེན་ནས་ཀྱང་། །ཡིད་ལས་བྱུང་བའི་སྐུ་ཡིས་ནི། །བདག་དྲུང་རྫུ་འཕྲུལ་གྱིས་བྱོན་ནས། །སྟོན་པ་སྤྲོས་མེད་ལ་དགྱེས་པས། །སྤྲོས་པ་དང་ནི་བྲལ་བ་
[301b.3]བཤད། །བདག་གིས་དེ་ཡི་གསུང་ཐོས་ནས། །བསྟན་ལ་དགའ་བས་གནས་གྱུར་ཏེ། །རྟག་པར་ཕ་རོལ་གནོན་བརྟན་ཞིང་། །གཟབས་པའི་བདག་ཉིད་བརྩོན་འགྲུས་བརྩམས། །སངས་རྒྱས་བསྟན་ལ་མཐར་ཕྱུང་ནས། །རིག་པ་གསུམ་ནི་རྗེས་སུ་ཐོབ། །འཆི་བའང་མངོན་པར་མི་དགའ་ཞིང་། །
[301b.4]འཚོ་བའང་མངོན་པར་མི་དགའ་སྟེ། །ཤེས་བཞིན་དྲན་དང་ལྡན་པ་ཡིས། །དུས་ལ་སོ་སོར་རྟོག་པར་བྱེད། །ཡངས་པའི་འོད་མའི་གྲོང་ཁྱེར་གྱི། །འོད་མའི་ཚང་ཚིང་དེའི་དྲུང་དུ། །བདག་གི་སྲོག་ནི་ཟད་ནས་ཀྱང་། །ཟག་མེད་མྱ་ངན་འདའ་བར་འགྱུར། །བདག་གིས་བསོད་སྙོམས་བྱིན་
[301b.5]པས་ནི། །འབྲས་བུ་ཐོབ་པ་འདི་ཡིན་ཏེ། །རྫོགས་སངས་གང་ཟག་ཟླ་མེད་པའི། །སྟོན་པ་བདག་གིས་མཉེས་པར་བྱས། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །ཐམས་ཅད་གཟིགས་པས་བསོད་ནམས་ཅན། །རྣམས་ཀྱི་མཆོག་ཏུ་བདག་བསྟན་
[301b.6]ཏོ། །དེ་ལྟར་གནས་བརྟན་མ་འགགས་པས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མ་འགགས་པའི་ལེའུ་སྟེ་ཉི་ཤུ་རྩ་གསུམ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་རི་དགས་
[301b.7]འཛིན་གྱི་བུ་ནག་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ནག་པོ་ཚེ་དང་ལྡན་པ་མ་འགགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་རི་དགས་འཛིན་གྱི་བུ་ནག་པོས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་
[302a]
[302a.1]བར་བྱེད་དེ། བུ་རམ་སྦྱོར་བའི་ཁང་པ་ན། །བུ་རམ་ཤིང་རྣམས་འཚིར་བ་ལས། །རང་སངས་རྒྱས་ནི་སྐལ་ལྡན་པ། །ནད་པ་གསོར་རུང་ཞིག་འོངས་ནས། །བདག་གིས་ཐུབ་པ་ནུབ་བདུན་དུ། །བུ་རམ་ཏིལ་མར་བསྙེན་བཀུར་བྱས། །སྐལ་ལྡན་ཞག་བདུན་
[302a.2]འདས་པ་དང་། །དེ་ནས་དེ་ནི་མཁའ་ལ་འཕགས། །དེ་ནས་བྲན་དེ་ཉེར་འོངས་ནས། །བདག་ལ་སྨྲས་པར་གྱུར་པ་ནི། །ཡོན་གནས་རབ་ཏུ་བྱུང་གྱུར་པ། །དེ་ལྟ་བུ་ནི་སོང་བར་གྱུར། །དྲང་སྲོང་མཁའ་ལ་སོང་ངོ་ཞེས། །བདག་གིས་དེ་ལས་ཚིག་ཐོས་ནས། །སེམས་མགུ་བ་དང་ཡིད་
[302a.3]བདེ་བས། །དེ་ཡི་ཚེ་ན་དད་པ་བྱས། །སེམས་རབ་དང་བ་དེ་དང་ནི། །བུ་རམ་སྦྱིན་པར་བཏང་བ་དེས། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་གི་སྐྱེ་བ་ཐ་མ་ནི། །མིའི་སྲིད་ཐོབ་པ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་
[302a.4]ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་འབྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །ད་དུང་དུ་ཡང་བཙུན་པ་དག །བདག་གི་ཆོས་གོས་བསོད་སྙོམས་དང་། །ཡོ་བྱད་དང་ནི་གནས་མལ་གྱི། །
[302a.5]རྙེད་པ་མང་པོ་སྐྱེ་བར་གྱུར། །བདག་ནི་ཆོས་གོས་འདྲུབ་པ་ན། །བུ་རམ་བཏུང་བ་བླུད་པའི་ཕྱིར། །བདག་ལ་བུ་རམ་སྣོད་བཞི་ཞིག །དགོས་སོ་སྙམ་དུ་བསམས་པ་དང་། །རྒྱལ་པོ་གཟུགས་ཅན་སྙིང་པོ་ལ། །དེ་ནས་ལྷ་ཡིས་སྨྲས་པ་ནི། །རི་དགས་འཛིན་བུ་ནག་པོ་ལ། །བུ་
[302a.6]རམ་བཏུང་བ་བྱིན་ཅིག་དང་། །མི་ཡི་དབང་པོ་ཁྱོད་ཀྱིས་ནི། །བུ་རམ་བཏུང་བ་དོན་ཆེན་འགྱུར། །འཚོ་བྱེད་ཨ་མྲའི་ཚལ་དུ་ནི། །རི་དགས་བུ་ལ་བུ་རམ་སྐྱོལ། །རྒྱལ་པོའི་མཆོག་ནི་མཐུ་ཆེན་པོ། །གཟུགས་ཅན་སྙིང་པོས་བདག་ལ་ནི། །སྣོད་ཆེན་བུ་རམ་གྱིས་བཀང་བ། །བཞི་
[302a.7]པོ་དག་ནི་བསྐུར་བར་གྱུར། །དེ་ནས་དེས་ནི་བུ་རམ་དག །རོ་དང་ལྡན་པ་ཁྱེར་འོངས་ནས། །སྟོང་ནི་ཉིས་བརྒྱ་ལྔ་བཅུ་ཡི། །དགེ་སློང་དགེ་འདུན་ཚིམ་པར་བྱས། །རི་དགས་འཛིན་བུ་དགྲ་བཅོམ་པ། །མངོན་ཤེས་དྲུག་ལྡན་མཐུ་ཆེན་པོ། །མ་དྲོས་པ་ཡི་མཚོ་ཆེན་དུ། །རང་གི་ལས་
[302b]
[302b.1]ནི་ལུང་བསྟན་ཏོ། །རི་དགས་འཛིན་གྱི་བུ་ནག་པོའི་ལེའུ་སྟེ་ཉི་ཤུ་རྩ་བཞི་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྒྲ་ཅན་ཟིན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་སྒྲ་ཅན་ཟིན་ཚེ་དང་ལྡན་པ་རི་དགས་འཛིན་གྱི་བུ་ནག་པོས་རང་གི་ལས་ཀྱི་
[302b.2]རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་སྒྲ་ཅན་ཟིན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་སྒྲ་ཅན་ཟིན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་ལུས་འཕགས་མི་ཐི་ལའི། །བདག་པོ་རྒྱལ་པོར་གྱུར་པ་ན། །དགོས་པ་ཞིག་གི་ཕྱིར་
[302b.3]འདུག་ནས། །སྐྱེ་བོ་རྗེས་སུ་བསྟན་པ་ན། །དེ་ནས་དྲང་སྲོང་དཀའ་ཐུབ་ཆེ། །གཟི་བརྗིད་མཆོག་འཇིགས་འོངས་གྱུར་ཏེ། །དེ་ནི་ཉེ་བར་འོངས་ནས་ཀྱང་། །བདག་ལ་འདི་སྐད་ཚིག་སྨྲས་སོ། །ས་བདག་བདག་ནི་རྐུན་མ་སྟེ། །བདག་གིས་མ་བྱིན་ཆབ་འཚལ་གྱིས། །རྐུན་པོའི་ཆད་པ་ཇི་ལྟ་
[302b.4]བར། །ཁྱོད་ཀྱིས་དེ་བཞིན་གཅད་དུ་གསོལ། །དྲང་སྲོང་ཆོས་ཀྱི་ཡོན་ཏན་དགའ། །དེ་ལ་བདག་གིས་དེར་སྨྲས་པ། །ཁྱོད་ལ་ཆུ་ནི་གནང་བར་བྱས། །ཁྱོད་ནི་སོང་ལ་ཅི་བདེར་སྤྱོད། །རྒྱལ་པོ་བདག་གི་འགྱོད་པ་ནི། །དེ་ལྟས་བསལ་བའི་རྔོ་མི་ཐོག །བདག་ལ་ཆད་པས་གཅོད་མཛོད་དང་། །འགྱོད་
[302b.5]པ་དག་དང་འབྲལ་བར་འགྱུར། །བདག་གིས་དེ་ནི་སྐྱེད་མོས་ཚལ། །གཞིར་ནི་ཞག་དྲུག་སྤང་བ་བྱས། །དེ་ནི་ཞག་དྲུག་ལོན་ནས་ཕྱིར། །རང་གི་བསྟི་གནས་གནས་སུ་སོང་། །ཞེ་སྡང་མེད་པའི་སེམས་ཀྱིས་ནི། །སྡིག་པ་བདག་གིས་བྱས་པས་ཀྱང་། །རབ་ཏུ་ཚ་དང་ཐིག་ནག་ཏུ། །ལོ་ནི་དྲུག་
[302b.6]བཅུ་རྣམས་སུ་བཙོས། །དེ་ནས་ལས་ཀྱི་ལྷག་མས་ནི། །བདག་གི་ལུས་ནི་ཐ་མ་ལ། །མ་ཡི་མངལ་དུ་ལོ་དྲུག་ནི། །ཚང་བར་ཡང་ནི་འདུག་པར་གྱུར། །བདག་ནི་ཞེ་སྡང་མེད་བཞིན་དུ། །ལུས་དང་ངག་གི་ལས་བྱས་པ། །ལས་རྣམས་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་མྱོང་། །དེ་ལྟར་
[302b.7]གནས་བརྟན་སྒྲ་ཅན་ཟིན། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །སྒྲ་ཅན་ཟིན་གྱི་ལེའུ་སྟེ་ཉི་ཤུ་རྩ་ལྔ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དགའ་བོ་ལ་འདི་སྐད་ཅེས་སྨྲས་
[303a]
[303a.1]སོ། །ཚེ་དང་ལྡན་པ་དགའ་བོ་ཚེ་དང་ལྡན་པ་སྒྲ་ཅན་ཟིན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དགའ་བོས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དགའ་བོས་ཀྱང་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྣམ་པར་
[303a.2]གཟིགས་ཀྱི་གསུང་རབ་ལ། །བདག་གིས་ལན་གཅིག་ཁྲུས་བྱས་ཏེ། །དགེ་སློང་དགེ་འདུན་ཁྲུས་བྱས་ནས། །དེ་ཚེ་སྨོན་ལམ་བཏབ་པ་ནི། །གནས་བརྟན་འདི་ལྟ་བུ་དག་དང་། །བདག་ནི་ལྷན་ཅིག་འགྲོགས་པར་ཤོག །དག་ཅིང་དྲི་མ་མེད་པ་དང་། །ཉོན་མོངས་མེད་ཅིང་ཟག་བྲལ་ཤོག །
[303a.3]ཁ་དོག་བཟང་པོ་དག་དང་ནི། །གཟུགས་བཟང་གྱུར་ཅེས་སྨོན་ལམ་བཏབ། །དེ་ནས་འཆི་འཕོའི་དུས་བྱས་ནས། །ལྷ་རྣམས་སུ་ནི་སྐྱེས་པར་གྱུར། །བདག་ནི་གསེར་གྱི་མདོག་འདྲ་བའི། །མི་དང་ལྷ་ནི་རྣམས་སུ་གྱུར། །གང་དང་གང་དུ་སྐྱེས་པར་ནི། །ལོངས་སྤྱོད་ཆེན་པོས་ཤིན་ཏུ་གནས། །
[303a.4]རང་སངས་རྒྱས་ཀྱི་མཆོད་རྟེན་ནི། །ཤིན་ཏུ་དཀར་པོ་བདག་གིས་བརྩིགས། །དེ་ནས་བྱུག་པས་ཐམས་ཅད་ནི། །སེར་པོར་གྱུར་པ་དེ་ལྟར་བྱུགས། །དེ་ནས་མཚན་རྣམས་འདོད་པའི་ཕྱིར། །གསེར་གྱི་མདོག་ཏུ་འགྱུར་བ་དང་། །གཟུགས་བཟང་དབྱིབས་ནི་ལེགས་འགྱུར་བར། །སྨོན་
[303a.5]ལམ་དུ་ནི་གདབ་པ་བྱས། །དགེ་བའི་ལས་ནི་དེ་བྱས་པས། །གྲོང་ཁྱེར་བཱ་རཱ་ཎ་སཱིར་ནི། །ཀ་ཤིའི་རྒྱལ་པོ་ཀྲྀ་ཀཱི་ཡི། །བུ་ཕོ་འབྲིང་པོར་བདག་སྐྱེས་སོ། །འོད་སྲུང་མཆོད་རྟེན་མཐོང་ནས་ནི། །དེ་ནས་དད་པའི་སེམས་བསྐྱེད་དེ། །མཆོད་རྟེན་དེ་ལ་བདག་གིས་ནི། །གདུགས་འབྲིང་ཞིག་ནི་
[303a.6]གདགས་པ་བྱས། །ཁྲུས་དེ་དང་ནི་བསྲོ་གང་དང་། །ཡུང་གི་བྱུག་པས་བྱུགས་པ་དང་། །གདུགས་ནི་གདགས་པ་བྱས་པ་ཡིས། །བདེ་བ་མང་པོ་ཉམས་སུ་མྱོང་། །དེ་ནས་ལས་ཀྱི་ལྷག་མས་ནི། །བདག་གི་ཡང་སྲིད་ཐ་མ་འདིར། །ཤཱཀྱའི་རྒྱལ་པོའི་རིགས་སྐྱེས་ནས། །སངས་རྒྱས་སྐྱོབ་པའི་
[303a.7]མཆེད་དུ་གྱུར། །བདག་གི་ལུས་ནི་འདི་ལ་ཡང་། །སྐྱེས་བུ་ཆེན་པོའི་མཚན་ཡོད་པ། །སུམ་བཅུ་ལྷག་པ་མ་ཡིན་པའི། །སུམ་བཅུ་དམན་པ་མ་ཡིན་པའོ། །ཤཱཀྱ་སེང་གེའི་བསྟན་པ་ལ། །བདག་གིས་རབ་འབྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་
[303b]
[303b.1]པ་ཡང་བདག་གིས་ཐོབ། །ཐམས་ཅད་གཟིགས་པས་མཛེས་པ་ཡི། །རྣམས་ཀྱི་མཆོག་ཏུ་བདག་བསྟན་ཏོ། །ཉེས་བསལ་ཟག་པ་ཟད་ནས་ནི། །གོ་འཕང་དམ་པ་ཐོབ་པར་གྱུར། །དེ་ལྟར་གནས་བརྟན་དགའ་བོས་ནི། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་
[303b.2]མཚོ་ཆེན་དུ། །རང་གི་ལས་ནི་ལུང་བསྟན་ཏོ། །དགའ་བོའི་ལེའུ་སྟེ་ཉི་ཤུ་རྩ་དྲུག་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྱད་བུ་ནོར་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གྱད་བུ་ནོར་ཚེ་དང་ལྡན་པ་དགའ་བོས་རང་གི་ལས་ཀྱི་རྒྱུ་བ་
[303b.3]ལུང་བསྟན་ཟིན་གྱིས། ཚེ་དང་ལྡན་པ་གྱད་བུ་ནོར་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྱད་བུ་ནོར་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། འདི་ནི་བདག་སྔོན་ཚོང་པ་ནི། །ཉ་པ་ཞེས་ནི་བྱ་བར་གྱུར། །ཚོང་པའི་ལམ་དུ་ཞུགས་པ་ན། །དབང་
[303b.4]དུ་གྱུར་ཅིང་ཟག་མེད་པ། །ཉོན་མོངས་མེད་པའི་རང་སངས་རྒྱས། །དྲང་སྲོང་ཞིག་ནི་འགྲོན་པར་འོངས། །དེ་ཡི་བར་དུ་བདག་གིས་ནི། །རྟག་པར་ཟས་ལ་མགྲོན་དུ་བོས། །གང་དུ་བྲང་ནི་འདེབས་འགྱུར་བ། །དེར་ནི་གདིང་བ་དག་ཀྱང་བཤམས། །རྐང་པའི་ཆུ་དང་ཏིལ་མར་དང་། །དེ་ཡི་མར་མེ་དག་
[303b.5]ཀྱང་བཤམས། །ཇི་སྲིད་ལམ་ཡོད་དེ་སྲིད་དུ། །བདག་གིས་དེ་ལ་བཀུར་སྟི་བྱས། །ཚོང་པ་རྣམས་ཀྱིས་རིམ་བཞིན་དུ། །རྒྱ་མཚོའི་འགྲམ་དུ་ཕྱིན་པ་དང་། །དགེ་སློང་གྲུ་དྲུང་ཉེར་འོངས་ནས། །བདག་གིས་དེ་ལ་སྨྲས་པ་ནི། །བཙུན་པ་རྒྱ་མཚོ་འདི་ལ་ནི། །ནོར་གྱི་སླད་དུ་བཞུད་དམ་ཅི། །བཙུན་
[303b.6]པ་བདག་ཅག་ཕོངས་པས་ན། །འདོད་པ་དག་གི་ཕྱིར་ཡང་ནི། །རྒྱ་མཚོ་ཆེན་པོའི་ཆུ་ཚོགས་ལ། །ཉེན་ཅན་དུ་ནི་འཇུག་པར་བྱེད། །བདག་ལ་དགེ་སློང་དེས་སྨྲས་པ། །བདག་ནི་མྱ་ངན་འདས་པ་ཡིན། །ཁྱེད་ཅག་གཉེན་ཀུན་ལྷན་ཅིག་ཏུ། །ནོར་ཆེར་བསོད་ནམས་ཆེ་བདེར་གྱུར། །དེ་ཚེ་དེ་ལ་བདག་
[303b.7]གིས་ནི། །རབ་དགའས་ཆོས་གོས་བཟང་པོ་ཕུལ། །མགོ་བོས་ཕྱག་ནི་བྱས་ནས་ཡང་། །དེ་ལ་བསྐོར་བ་དག་བྱས་སོ། །དེ་ནས་བདག་ལ་ཐུགས་བརྩེའི་ཕྱིར། །དེས་ནི་ཆོས་གོས་བླངས་ནས་ནི། །དེ་དག་ཐམས་ཅད་ལྟ་བཞིན་དུ། །དེ་ཡི་འོག་ཏུ་མཁའ་ལ་འཕགས། །ཆོ་འཕྲུལ་བྱེད་པ་དེ་མཐོང་
[304a]
[304a.1]ནས། །དེ་ཚེ་བདག་ནི་སྐྱོ་གྱུར་ནས། །བདག་གིས་ཐལ་མོ་སྦྱར་བྱས་ཏེ། །དེ་ནས་སྨོན་ལམ་བཏབ་པ་ནི། །གནས་བརྟན་འདི་ལྟ་བུ་དག་དང་། །བདག་ནི་ལྷན་ཅིག་འགྲོགས་པར་ཤོག །འདི་ཡིས་ཆོས་ནི་གང་དག་ཐོབ། །དེ་དག་བདག་གིས་ཐོབ་པར་ཤོག །རྫོགས་སངས་རྒྱས་
[304a.2]ནི་མཉེས་བྱེད་ཅིང་། །རབ་ཏུ་འབྱུང་བ་ཐོབ་པ་དང་། །དགེ་འདུན་ལ་ཡང་རྫུ་འཕྲུལ་གྱིས། །རྣམ་འཕྲུལ་བཀུར་སྟི་བྱེད་པར་ཤོག །དགེ་བའི་རྩ་བ་དེ་ཡིས་ནི། །ལྷ་ཡི་འཇིག་རྟེན་རབ་ཏུ་དགའ། །མི་ཡི་འཐོབ་པ་ཐོབ་ནས་ཀྱང་། །བདེ་བ་མང་པོ་ཉམས་སུ་མྱོང་། །སྐྱེ་བ་དེ་དང་དེ་དག་ཏུ། །བདག་ནི་ནོར་
[304a.3]ཆེན་ཕྱུག་པ་དང་། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བསྐལ་པ་ཐ་མ་འདི་ལ་ནི། །སྲིད་པ་ཐ་མ་འདི་ལ་ཡང་། །ཀུ་ཤི་ཞེས་བྱའི་གྱད་རྣམས་ཀྱི། །གྱད་ཀྱི་བུར་ནི་བདག་སྐྱེས་ཏེ། །བལྟ་ན་སྡུག་ཅིང་མཛེས་པ་དང་། །གཟུགས་བཟང་སྤྱོད་པ་མཛེས་
[304a.4]པ་དང་། །ཐམས་ཅད་ལ་སྡུག་ཡིད་འོང་ཞིང་། །ཕུན་སུམ་ཚོགས་པ་མཐར་ཕྱིན་ནོ། །སངས་རྒྱས་ཤཱཀྱ་སེང་གེ་ནི། །བླ་ན་མེད་པ་མཉེས་པར་བྱས། །མཐོང་ནས་བདག་སེམས་དད་བྱས་ཏེ། །ཁྱིམ་མེད་པར་ནི་རབ་ཏུ་བྱུང་། །མ་ག་དྷཱ་ཡི་རི་བརྒྱུད་ནས། །འོད་མའི་ཚལ་དུ་གནས་བྱས་
[304a.5]ན། །དགེ་སློང་དགེ་འདུན་མཐོ་འཚམ་པའི། །ཉན་ཐོས་དག་ཅིག་དེར་ལྷགས་ཏེ། །གནས་མལ་དག་ནི་བསྐོས་ན་ཡང་། །དགེ་སློང་རྣམས་ལ་སྤྱོ་བྱེད་དེ། །རྣམ་པར་འཚེ་ཞིང་སྨོད་པ་དང་། །ཡང་དང་ཡང་དུ་གཤེ་བར་བྱེད། །ཚངས་མཚུངས་སྤྱོད་པ་རྣམས་མཐོང་ནས། །བདག་ནི་སྙིང་རྗེ་
[304a.6]བར་གྱུར་ཏེ། །བདག་ནི་ཟག་པ་ཟད་གྱུར་ཀྱང་། །ཉིད་ཀྱིས་དགེ་སློང་བསྙེན་བཀུར་བྱ། །བདག་གིས་བརྩོན་འགྲུས་བརྩམས་ནས་ནི། །བསྟན་པ་འདི་ལ་བརྩོན་བྱས་པས། །དགྲ་བཅོམ་བདག་གིས་ཐོབ་ནས་ནི། །མངོན་ཤེས་དྲུག་ལ་དབང་བྱས་སོ། །སྟོན་པའི་སྤྱན་སྔར་སོང་
[304a.7]ནས་ནི། །ཐུབ་ལ་མགོ་བོས་ཕྱག་བྱས་ཏེ། །ཐལ་མོ་སྤྱི་བོར་སྦྱར་ནས་སུ། །སྐྱེས་བུ་དམ་པ་ལ་གསོལ་པ། །འདོད་ཆགས་གཏི་མུག་གིས་མ་ལགས། །བྱམས་སེམས་གུས་དང་བཅས་པ་ཡིས། །ཐུབ་པ་བདག་ནི་དགེ་སློང་གི། །རིམ་གྲོ་བགྱིད་པར་གནང་བར་མཛོད། །ཕ་
[304b]
[304b.1]རོལ་སེམས་ལ་མཁས་པ་ཡི། །སྟོན་པས་བདག་གསོལ་མཁྱེན་ནས་ནི། །ཉིད་ཀྱིས་དགེ་སློང་དགེ་འདུན་མདུན། །གཉུག་མའི་རིམ་གྲོ་བྱེད་དུ་བཅུག །བྱམས་པའི་ལུས་ཀྱི་ལས་དང་ནི། །དེ་བཞིན་ངག་དང་ཡིད་ཀྱིས་ཀྱང་། །བདག་གིས་རྟག་ཏུ་སེམས་སྨད་ནས། །དགེ་སློང་
[304b.2]དགེ་འདུན་རིམ་གྲོ་བྱས། །སྤྱོད་པ་ལ་ནི་ཞུགས་པ་དང་། །ལམ་ནས་འོངས་པའི་དགེ་སློང་དག །བདག་གིས་མཐོང་ནས་དགའ་བ་དང་། །སོ་སོར་ཡིད་ནི་བདེ་གྱུར་ནས། །ཏིལ་མར་རབ་འབར་ལྟ་བུ་ཡི། །བདག་གི་སོར་ལྔའི་སྒྲོན་མ་ཡི། །རྫུ་འཕྲུལ་རྣམ་པར་བསྟན་བྱས་ནས། །
[304b.3]གནས་མལ་དག་ནི་འཆའ་བར་བྱེད། །དགེ་སློང་གང་དག་བདག་གི་ནི། །ཆོ་འཕྲུལ་འདི་ནི་ལྟ་འདོད་ན། །ནམ་ནི་སྲོས་པར་གྱུར་པ་དང་། །མུན་ཁུང་བདག་དྲུང་ལྷགས་ནས་ནི། །དེ་རྣམས་ལ་ནི་ཅི་རིགས་པར། །བྱམས་སེམས་གུས་དང་བཅས་པ་ཡིས། །གནས་མལ་དག་
[304b.4]ནི་འཆའ་བྱེད་ཅིང་། །སྐྱེ་བོ་མང་པོ་སྐྱོ་བ་སྐྱེད། །བདག་གིས་བསམས་པ་གང་ཡིན་དང་། །བདག་གིས་སྨོན་ལམ་གང་བཏབ་པ། །བདག་གིས་བཟང་པོ་དེ་གྲུབ་ཅིང་། །གོ་འཕང་མི་གཡོ་བདག་གིས་ཐོབ། །དེ་ལྟ་བུར་ནི་གྱད་བུ་ནོར། །ཟག་པ་མེད་ཅིང་དབང་གྱུར་པས། །མ་དྲོས་
[304b.5]པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །གྱད་བུ་ནོར་གྱི་ལེའུ་སྟེ་ཉི་ཤུ་རྩ་བདུན་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཉེ་སྡེ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཉེ་སྡེ་ཚེ་དང་ལྡན་པ་གྱད་བུ་ནོར་གྱིས་རང་གི་
[304b.6]ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པ་ཉེ་སྡེས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཉེ་སྡེས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། །འདས་པ་དག་གི་དུས་ན་བདག །རྔོན་པ་དག་ཏུ་གྱུར་པ་ན། །ནགས་ཆེན་ཉམས་དགའ་བྱུལ་བ་
[304b.7]དང་། །རི་དགས་རྣམ་པ་སྣ་ཚོགས་མཐོང་། །དུག་གིས་བསྐུས་པའི་མདའ་རྣམས་དང་། །གཞུ་ཡི་ཚོགས་དག་བླངས་ནས་ནི། །རི་དགས་མང་པོའི་རི་ཡི་རྫོང་། །དེ་ཡང་དེར་ནི་བདག་གིས་བརྒྱུས། །བདག་གིས་རི་དགས་རྣམས་མཐོང་ན། །གདུག་པའི་སེམས་ནི་ཉེར་བཞག་ནས། །
[305a]
[305a.1]དུག་གིས་བསྐུས་པའི་མདའ་རྣམས་ཀྱིས། །རི་དགས་མང་པོ་རབ་ཏུ་བསྣུན། །བདག་གི་ལག་ན་གཞུ་དང་ནི། །དུག་གིས་བསྐུས་པའི་མདའ་སྲེལ་བཞིན། །རང་སངས་རྒྱས་ཤིག་ལྗོན་ཤིང་གི། །དྲུང་ན་བཞུགས་པ་མཐོང་བར་གྱུར། །བདག་གིས་དགེ་སྦྱོང་དེ་
[305a.2]མཐོང་ནས། །དེ་ཚེ་ཡིད་ནི་མི་བདེར་གྱུར། །དེ་ནས་ཐུབ་པ་གནོད་མེད་པའི། །ལུས་ལ་མདས་ནི་བསྣུན་པར་གྱུར། །དེ་ཡི་འོག་ཏུ་དགེ་སློང་དེ། །མདའ་ཡི་ཟུག་རྔུའི་སྡུག་བསྔལ་ལྡན། །ཤིང་དེ་ཉིད་ཀྱི་དྲུང་དུ་ནི། །ལེན་པ་མེད་པར་མྱ་ངན་འདས། །རྩུབ་པའི་ལས་དེ་
[305a.3]བྱས་པས་ན། །སེམས་ཅན་དམྱལ་བར་སྐྱེས་ནས་ནི། །དེ་ལ་ལོ་ནི་སྟོང་ཕྲག་ཏུ། །བདག་གིས་སྡུག་བསྔལ་ཚོར་བ་མྱོང་། །དེ་ནས་དམྱལ་ལས་ཤི་འཕོས་ནས། །དུད་འགྲོའི་སྐྱེ་གནས་སོང་ནས་ནི། །རི་ཡི་རྫོང་ནི་དེ་ཉིད་དུ། །བདག་ནི་རི་དགས་རྣམས་སུ་སྐྱེས། །རྟག་ཏུ་འཇིགས་
[305a.4]ཤིང་བག་ཚ་ཞིང་། །བཀྲེས་ཤིང་སྐོམ་པས་ཉེན་པས་ན། །རིད་ཅིང་ཤིན་ཏུ་སྡུག་བསྔལ་བས། །བདག་ནི་དེ་དང་དེར་རྒྱུའོ། །རྫོང་དེར་རྔོན་པ་གདུག་པ་ནི། །ཤིན་ཏུ་མི་བཟད་པ་རྣམས་ཀྱིས། །དུག་གིས་བསྐུས་པའི་མདའ་རྣོན་གྱིས། །བདག་གི་ལུས་ལ་བསྣུན་པར་གྱུར། །
[305a.5]བདག་འགྱེལ་དེ་དག་གིས་མཐོང་ནས། །བདག་ནི་གསོན་ཞིང་འགུལ་བཞིན་དུ། །མཚོན་གྱིས་ཡན་ལག་རྣམས་ཀྱི་ཤ། །བཅད་ནས་དེ་རྣམས་ཁྱེར་ཞིང་འདོང་། །བདག་ནི་ས་ཕྱོགས་དེ་ཉིད་དུ། །ཤ་ཡི་ཆེད་དུ་བསད་བྱས་ཏེ། །དེ་ལྟར་ཚེ་རབས་ལྔ་བརྒྱར་ནི། །སྡུག་བསྔལ་
[305a.6]མང་པོ་བསྒྲུབས་པ་ཡིན། །རི་བོ་དེ་ཉིད་ངོས་ན་ནི། །དཀའ་ཐུབ་ལྡན་ལ་མཐུ་ཆེ་ཞིང་། །རྫུ་འཕྲུལ་ཆེ་གཟི་མི་བཟད་པའི། །དྲང་སྲོང་རབ་ཏུ་མང་པོ་མཐོང་། །བདག་གིས་དྲང་སྲོང་དེ་མཐོང་ནས། །དེ་ནས་བྱམས་པའི་སེམས་བསྒོམས་ཏེ། །བློ་བཟང་བྱམས་དང་ལྡན་པ་ལ། །
[305a.7]ཡང་དང་ཡང་དུ་བལྟ་བྱས་སོ། །དཀའ་ཐུབ་ལྡན་པ་དེ་རྣམས་ལ། །བདག་གིས་གུས་བཅས་སེམས་དད་བྱས། །དགེ་བའི་རྩ་བ་དེ་ཡིས་ནི། །བདག་གིས་མི་ཡི་སྲིད་པ་ཐོབ། །ཟས་དོན་གཉེར་བའི་སློང་བ་ནི། །རང་སངས་རྒྱས་ཤིག་མཐོང་ནས་ནི། །གུས་པ་ཡིས་ནི་རྟག་པར་དེ། །
[305b]
[305b.1]བདག་གིས་ཟས་ལ་སྤྱན་དྲངས་སོ། །བཙུན་པ་དེ་ཚིམ་བྱས་ནས་སུ། །དེ་ཚེ་སྨོན་ལམ་བཏབ་པ་ནི། །དྲང་སྲོང་འདི་ལྟ་བུ་དག་དང་། །བདག་ནི་ལྷན་ཅིག་འགྲོགས་པར་ཤོག །རྫོགས་སངས་རྒྱས་ནི་མཉེས་བྱེད་ཅིང་། །བདག་གིས་རབ་འབྱུང་ཐོབ་ནས་ནི། །འཇིགས་ཤིང་སྐྲག་པ་མེད་
[305b.2]པ་ཡི། །ཟག་པ་མེད་ལ་གནས་པར་ཤོག །དགེ་བའི་ལས་དེ་བྱས་པས་ན། །ལྷ་ཡི་འཇིག་རྟེན་རབ་ཏུ་དགའ། །མི་ཉིད་རྙེད་པ་ཐོབ་ནས་ཀྱང་། །ཕྱུག་ཅིང་ནོར་ནི་མང་བར་གྱུར། །རྫོགས་སངས་གང་ཟག་ཟླ་མེད་པ། །སྟོན་པ་བདག་གིས་མཉེས་པར་བྱས། །བདག་གིས་
[305b.3]ཤཱཀྱ་ཐུབ་མཐོང་ནས། །ཁྱིམ་མེད་པར་ནི་རབ་ཏུ་བྱུང་། །དད་པས་རབ་ཏུ་བྱུང་ནས་ཀྱང་། །བསྟན་ལ་དགའ་བས་གནས་བྱས་པས། །བདག་གིས་དགྲ་བཅོམ་ཐོབ་ནས་ནི། །མངོན་ཤེས་དྲུག་ལ་དབང་བྱས་སོ། །ད་དུང་དུ་ཡང་བཙུན་པ་དག །བདག་ནི་ཐམས་ཅད་དབང་གྱུར་
[305b.4]ནའང་། །ཕུག་གི་ནང་དུ་ཞུགས་ནས་སུ། །འཆི་བ་ཉེ་བར་གྱུར་པ་ན། །སྦྲུལ་གདུག་ཤིན་ཏུ་མི་བཟད་པ། །བདག་གི་ལུས་ལ་འབབ་པར་གྱུར། །བཙུན་པ་བདག་གིས་ཉེས་སྤྱད་པ། །གང་བགྱིས་དྲན་པ་འདི་ལགས་ཏེ། །ལས་ནི་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་
[305b.5]མྱོང་། །དེ་ལྟར་གནས་བརྟན་ཉེ་སྡེ་ཡིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ཉེ་སྡེའི་ལེའུ་སྟེ་ཉི་ཤུ་རྩ་བརྒྱད་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བཟང་ལྡན་ལ་
[305b.6]འདི་སྐད་ཅེས་སྨྲས་སོ། །ཚེ་དང་ལྡན་པ་བཟང་ལྡན་ཚེ་དང་ལྡན་པ་ཉེ་སྡེས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་བཟང་ལྡན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཤཱཀྱའི་རྒྱལ་པོ་བཟང་ལྡན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་
[305b.7]པར་བྱེད་དེ། དགོན་པ་ཤིན་ཏུ་འཇིགས་ཆེན་གྱི། །མུ་གེ་དག་ནི་བྱུང་བ་ན། །རང་གི་ཟས་ནི་དོན་གཉེར་བ། །སློང་བ་པོ་ནི་ལྔ་བརྒྱ་ཡི། །དེ་རྣམས་ཀུན་གྱི་དཔོན་གྱུར་ཅིང་། །དེ་དག་ཀུན་གྱིས་གཙོར་བཀུར་ཏེ། །དེ་རྣམས་ཀུན་གྱིས་བསླངས་པ་ཡི། །ཟས་ནི་བདག་ལ་འབུལ་བར་བྱེད། །
[306a]
[306a.1]དེ་དག་བཟང་ངམ་ངན་པའང་རུང་། །ཐོབ་པ་བདག་ལ་འགེད་པར་བྱེད། །བདག་གི་ཚིག་གིས་གནས་པས་ན། །དེ་དག་བདག་ལ་བརྙས་མི་བྱེད། །མི་ཞིག་སྣུམ་ཁུར་ཞིག་ཁྱེར་ནས། །ཚོང་འདུས་ནང་ནས་འགྲོ་བ་ལས། །བདག་གིས་དེ་ལས་མཐུས་ཕྲོགས་
[306a.2]ཏེ། །ཁྱེར་ནས་དེ་ནས་སོང་བ་དང་། །དེ་ནས་བདག་གིས་བརྒྱུགས་པ་དང་། །ཕྱི་བཞིན་དུ་ནི་སྙེགས་མ་བྱུང་། །སྨྱགས་བཅད་བྲོས་པར་གྱུར་པ་ན། །དེ་དག་གིས་ནི་གཟུང་མ་ནུས། །འབབ་ཆུའི་ཕ་རོལ་རྒལ་ནས་ནི། །བདག་ནི་ཕྱོགས་གཅིག་འདུག་ནས་སུ། །འགའ་ཞིག་འོང་
[306a.3]བར་འགྱུར་སྙམ་ནས། །མཐའ་དག་ཏུ་ནི་ལྟ་བར་བྱེད། །སྣུམ་ལ་གཡོས་ལེགས་བྱས་ཟིན་པའི། །སྣུམ་ཁུར་བདག་གིས་ཟོས་ན་ནི། །དེས་ན་བདག་ནི་ལྟོ་འགྲངས་པས། །ཉིན་ཞག་གཅིག་ནི་ཐུབ་འགྱུར་སྙམ། །དེ་ནས་སྐལ་ལྡན་རང་སངས་རྒྱས། །ཡང་སྲིད་སྐྱེ་བ་ཟད་གྱུར་པ། །རྫུ་
[306a.4]འཕྲུལ་ཆེ་གཟི་མི་བཟད་པ། །དྲང་སྲོང་འཇིགས་པ་ཞིག་འོངས་སོ། །བདག་གི་སེམས་ལ་བསམས་པ་ནི། །སྡུག་བསྔལ་བཀྲེན་པར་གྱུར་པ་ནི། །སྔོན་ཆད་བསོད་ནམས་མ་བྱས་པས། །དེས་བདག་འདི་ལྟར་བཀྲེན་པར་གྱུར། །མ་ལ་བདག་གིས་དགེ་སྦྱོང་འདི། །སྣུམ་ཁུར་གཙང་མ་འདི་སྦྱིན་ཏེ། །བདག་
[306a.5]ནི་ལྟོགས་པར་ཤི་བླ་ཡི། །འདི་ལྟ་བཀྲེན་པ་མི་རུང་ངོ་། །དེ་ལ་བདག་སེམས་དད་བྱས་ནས། །ཡིད་མགུ་བ་དང་རངས་པ་ཡིས། །དགེ་སློང་དམ་པ་མཆོད་འོས་པའི། །ཡོན་གནས་དེ་ལ་སྣུམ་ཁུར་ཕུལ། །སྐལ་ལྡན་གྱིས་ནི་དེ་བླངས་ནས། །བདག་ཉིད་ལ་ནི་སྙིང་བརྩེའི་ཕྱིར། །དེ་ཉིད་
[306a.6]དུ་ནི་ལོངས་སྤྱད་ནས། །དེ་ནས་མཁའ་ལ་འཕགས་པར་གྱུར། །དེ་ནས་སྨོན་ལམ་བཏབ་པ་ནི། །བདག་ནི་བཀྲེན་པར་མི་འགྱུར་ཞིང་། །ཁ་དོག་བཟང་པོ་རྣམས་དང་ནི། །རིགས་བཙུན་པ་ཡང་དོན་དུ་གཉེར། །གནས་བརྟན་འདི་ལྟ་བུ་དག་དང་། །བདག་ནི་ལྷན་ཅིག་འགྲོགས་
[306a.7]པར་ཤོག །ཁྱོད་ཉིད་ཀྱིས་ནི་གང་རྟོགས་པ། །དེ་འདྲའི་ཆོས་ཀྱང་ཤེས་པར་ཤོག །དགེ་བའི་ལས་དེ་བྱས་པས་ན། །བདེ་བ་མང་པོ་ཉམས་སུ་མྱོང་། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །ལྷ་དང་མི་ཡི་རྒྱལ་སྲིད་ཀྱང་། །བདག་གིས་མང་པོ་ཉམས་སུ་མྱོང་། །
[306b]
[306b.1]ལས་དེ་ཡིས་ནི་ལན་འགའ་ཡང་། །བདག་ནི་ངན་འགྲོར་མ་སོང་ངོ་། །དེ་ནས་ལས་ཀྱི་ལྷག་མས་ནི། །བདག་གི་ཡང་སྲིད་ཐ་མ་འདིར། །ཤཱཀྱ་རྣམས་ཀྱི་གྲོང་མཆོག་ཏུ། །རིགས་བཙུན་པར་ནི་བདག་སྐྱེས་སོ། །བདག་གི་སྐྱེ་བ་ཐ་མ་ནི། །མིའི་སྲིད་ཐོབ་པ་འདི་ཡིན་ཏེ། །ཡང་དག་སངས་རྒྱས་
[306b.2]བླ་མེད་པ། །ཤཱཀྱ་སེང་གེ་འདི་མཉེས་བྱས། །གང་ཚེ་སངས་རྒྱས་བཅོམ་ལྡན་འདས། །ཉེ་དུའི་གནས་སུ་གཤེགས་པ་ན། །དེ་ཚེ་བདག་ནི་ཉེ་དུ་ཡི། །མདུན་དུ་བདར་ནས་རབ་ཏུ་བྱུང་། །བདག་གི་སྨོན་པ་གང་ཡིན་པ། །དེ་ནི་བདག་གིས་ཡོངས་རྫོགས་ཏེ། །མྱ་ངན་འདས་པ་བསིལ་
[306b.3]གྱུར་པའི། །དགྲ་བཅོམ་པ་ཡང་བདག་གིས་ཐོབ། །རྒྱལ་པོའི་རྒྱུད་ལས་རབ་བྱུང་བ། །སངས་རྒྱས་ཉེ་དུ་བཟང་ལྡན་གྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ཤཱཀྱའི་རྒྱལ་པོ་བཟང་ལྡན་གྱི་ལེའུ་སྟེ་ཉི་ཤུ་རྩ་དགུ་པའོ།། །།
[306b.4]དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཛེས་བཟང་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མཛེས་བཟང་ཚེ་དང་ལྡན་པ་ཤཱཀྱའི་རྒྱལ་པོ་བཟང་ལྡན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མཛེས་བཟང་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་
[306b.5]ཅིག །དེ་ནས་ཚེ་དང་ལྡན་པ་མཛེས་བཟང་གིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྐྱོབ་པ་ལོག་པར་དད་སེལ་གྱི། །མཆོད་རྟེན་ཞིག་ནི་རྩིག་པ་ན། །དེ་ཚེ་བདག་ནི་མཁར་ལེན་པ། །གླ་མིར་གྱུར་ཏེ་དེ་ནས་ནི། །བདག་གིས་མཆོད་རྟེན་རྩིག་པ་ལ། །ཡང་དང་ཡང་དུ་དཔྱད་པ་ནི། །མཆོད་
[306b.6]རྟེན་འདི་ནི་ཆེ་ཆེས་པས། །ནམ་ཞིག་ན་ནི་མཐར་ཕྱིན་འགྱུར། །མཆོད་རྟེན་འདི་ནི་འཕང་དམའ་ཞིང་། །ཆུང་ངུ་ཞིག་ཏུ་བྱས་གྱུར་ན། །འགོད་པ་ཆུང་ཞིང་ཉོན་མོངས་མེད། །མྱུར་དུ་མཐར་ཡང་ཕྱིན་པར་འགྱུར། །ལས་ཀྱི་རྣམ་སྨིན་དེ་དང་ནི། །ངག་གི་ཉེས་པར་སྤྱད་པ་དེས། །དེ་ནས་འཆི་འཕོའི་དུས་
[306b.7]བྱས་ཏེ། །དམྱལ་བ་རྣམས་སུ་སྐྱེས་པར་གྱུར། །དམྱལ་བ་ནས་ནི་ཤི་འཕོས་བདག །གང་དང་གང་དུ་སྐྱེས་པར་ནི། །ཁ་དོག་ངན་ཅིང་བོང་ཆུང་ལ། །བདག་ནི་ཡོངས་ཀྱིས་སྨད་པར་གྱུར། །འོད་སྲུང་གི་ནི་གསུང་རབ་ཚེ། །སྔོན་ནི་ཁུ་བྱུག་ཕོར་གྱུར་ནས། །བཱ་རཱ་ཎ་སཱིའི་ལམ་གྱི་བར། །ཚལ་སྟུག་པོ་ཡི་ནང་
[307a]
[307a.1]ན་གནས། །དེ་ན་འཇིག་རྟེན་རབ་གསལ་མཛད། །དགེ་སློང་དགེ་འདུན་མདུན་བྱས་ལ། །བདག་གིས་འཇམ་དབྱངས་སྐད་ཕྱུང་ཞིང་། །ནམ་མཁའ་ལས་ནི་དེར་བསྐོར་ཏོ། །ཇི་ཙམ་ཡང་དག་སངས་རྒྱས་ནི། །བསོད་སྙོམས་དོན་ཕྱིར་གཤེགས་མཐོང་ན། །འབྱུང་བ་དང་ནི་
[307a.2]གཤེགས་པ་ལ། །རྟག་ཏུ་ཡང་ནི་བསྐོར་བ་བྱས། །དགེ་བའི་རྩ་བ་དེ་ཡིས་ནི། །བདག་གིས་མི་ཡི་སྲིད་ཐོབ་ནས། །རྫོགས་པའི་སངས་རྒྱས་བླ་མེད་པ། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་
[307a.3]གྱུར་པའི། །དགྲ་བཅོམ་པ་ཡང་བདག་གིས་ཐོབ། །བདག་ནི་ཐམས་ཅད་གཟིགས་པ་ཡིས། །འཇམ་དབྱངས་རྣམས་ཀྱི་མཆོག་དང་ནི། །མང་དུ་ཐོས་དང་ཆོས་འཛིན་དང་། །དགེ་བའི་སྤོབས་པ་ཅན་དུ་བསྟན། །ལྷ་འམ་ཡང་ན་མི་ཡང་རུང་། །འཁོར་བཞི་པོ་དག་བདག་ལས་ནི། །
[307a.4]སྙན་ཅིང་འཇེབས་པའི་ཆོས་ཐོས་ནས། །ཐམས་ཅད་རབ་ཏུ་དགའ་བར་འགྱུར། །དགེ་བ་ཉུང་ངུ་བྱས་པ་དང་། །མི་དགེ་མང་པོ་བྱས་པ་ཡི། །ལས་རྣམས་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་མྱོང་། །དེ་ལྟར་གནས་བརྟན་མཛེས་བཟང་གིས། །དགེ་སློང་དགེ་འདུན་མདུན་འདུག་
[307a.5]ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མཛེས་བཟང་གི་ལེའུ་སྟེ་སུམ་བཅུ་པའོ།། །།སྡོམ་ནི། ལམ་ཕྲན་སྤྲུལ་ཁོལ་མ་འགགས་དང་། །ནག་པོ་ལྔ་པ་སྒྲ་ཅན་དང་། །དགའ་བོ་ནོར་དང་ཉེ་སྡེ་དང་། །བཟང་ལྡན་དང་ནི་མཛེས་བཟང་ངོ་། །དེ་ནས་དགེ་སློང་
[307a.6]གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གནས་འཇོག་སྦྲང་རྩི་ཅན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གནས་འཇོག་སྦྲང་རྩི་ཅན་ཚེ་དང་ལྡན་པ་མཛེས་བཟང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གནས་འཇོག་སྦྲང་རྩི་ཅན་གྱིས་ཀྱང་ད་རང་གི་ལས་ཀྱི་
[307a.7]རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གནས་འཇོག་སྦྲང་རྩི་ཅན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་ནི་སྔོན་ནི་ཡངས་པ་ཡི། །སྤྲ་ཆེན་སྤྲེའུ་དབང་གྱུར་པ་ན། །ལྷུང་བཟེད་མང་པོ་མཐོང་ནས་ནི། །རྒྱལ་བའི་ལྷུང་བཟེད་བླངས་པ་ལས། །དགེ་སློང་རྣམས་ཀྱིས་
[307b]
[307b.1]བདག་བཀག་ནས། །དེ་ནས་བཅོམ་ལྡན་བཀའ་སྩལ་པ། །འདི་ནི་ལྷུང་བཟེད་མི་གཅོག་གིས། །དགེ་སློང་རྣམས་ཀྱིས་མ་དགག་ཞིག །སྟོན་པའི་ལྷུང་བཟེད་ཁྱེར་ནས་ནི། །ཤིང་གི་ཁར་ནི་འཛེགས་ནས་སུ། །སྦྲང་རྩིས་ཡོངས་སུ་བཀང་ནས་ཀྱང་། །དལ་བུས་རིམ་གྱིས་བབས་ནས་ནི། །
[307b.2]ལྷུང་བཟེད་སྦྲང་རྩི་ཅན་ཐོགས་ཏེ། །སྟོན་པ་ལ་ནི་ཕུལ་བ་ལས། །སྟོན་པས་སྲོག་ཆགས་བཅས་པར་ནི། །མཁྱེན་ཏེ་བདག་ལས་མ་བཞེས་ནས། །བདག་གིས་ཕྱོགས་གཅིག་སོང་ནས་ནི། །དེ་ལ་སྲོག་ཆགས་ཡོད་མཐོང་ནས། །སྲོག་ཆགས་མེད་པར་གཙང་བྱས་ཏེ། །སྟོན་
[307b.3]པ་ལ་ནི་ཕུལ་བ་དང་། །འོན་ཀྱང་བཅོམ་ལྡན་འདས་ཀྱིས་ནི། །བདག་ལས་སྦྲང་རྩི་མ་བཞེས་པར། །མ་བརྟགས་ཐུགས་སུ་ཆུད་ནས་ནི། །བདེ་བར་གཤེགས་པས་མ་བཞེས་སྙམ། །དེ་ནས་ལྷུང་བཟེད་སྦྲང་རྩི་ཅན། །དེ་ཚེ་བདག་གིས་ཆུས་བཏབ་ནས། །སེམས་ནི་མགུ་དང་དགའ་
[307b.4]བ་ཡིས། །རྫོགས་སངས་རྒྱས་ལ་ཕུལ་བ་ལས། །དེ་ནས་གང་ཟག་ཟླ་མེད་པ། །སྟོན་པའི་ཕྱག་འཇམ་གཉིས་ཀྱིས་སུ། །བདག་ལ་ལྷུང་བཟེད་བཞེས་ནས་ནི། །དེ་ནི་ཉན་ཐོས་རྣམས་ལ་གཏད། །བདག་ནི་རབ་ཏུ་དགའ་གྱུར་ནས། །ཐལ་མོ་ལེགས་པར་སྦྱར་བྱས་ཏེ། །དེ་
[307b.5]ནས་ཆོས་རྒྱལ་སྤྱན་སྔ་ནས། །གར་བྱེད་ཅིང་ནི་དེ་ནས་སོང་། །དེ་ནས་སྨོན་ལམ་བཏབ་པ་ནི། །མི་ཉིད་དག་ནི་ཐོབ་ནས་སུ། །སྟོན་པ་འདི་ལ་བརྟེན་ནས་ནི། །བྱང་ཆུབ་དམ་པ་འདི་རེག་ཤོག །དགེ་བའི་རྩ་བ་དེས་ན་བདག །མི་ཡི་སྲིད་པ་ཐོབ་ནས་ནི། །རྫོགས་པའི་སངས་རྒྱས་བླ་
[307b.6]མེད་པ། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་བྱང་ཆུབ་ཐོབ་ནས་ཀྱང་། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །བདག་ནི་དགྲ་བཅོམ་དབང་གྱུར་ཅིང་། །མངོན་ཤེས་དྲུག་ལྡན་རྫུ་འཕྲུལ་ཆེ། །
[307b.7]དགེ་སློང་རྣམས་ཀྱིས་བདག་ལ་ནི། །གནས་འཇོག་སྦྲང་རྩི་ཅན་དུ་ཤེས། །བསོད་ནམས་བྱས་པས་གྲགས་ལྡན་པ། །བདག་ནི་རྟག་ཏུ་བཀུར་ཞིང་མཆོད། །དགེ་སློང་དགེ་འདུན་ཡོངས་བསྐོར་ནས། །བདག་ནི་རྒྱུ་ཞིང་སོང་བ་ན། །དེ་ནས་དགོན་པའི་ལམ་དུ་ནི། །དགེ་སློང་
[308a]
[308a.1]དགེ་འདུན་སྐོམ་གྱུར་ནས། །དེ་ན་སེམས་ལ་སྨོན་པ་ནི། །དེ་རིང་སྦྲང་རྩི་རྙེད་གྱུར་ཅིག །དེ་ནས་མི་མ་ཡིན་རྣམས་ཀྱིས། །བདག་སྨོན་ཤེས་ཏེ་ཕྱོགས་བཞི་ནས། །སྦྲང་རྩི་ཁུར་གྱིས་བླངས་ནས་ནི། །དེ་དག་ཏུ་ནི་འབུལ་བར་བྱེད། །བདག་གིས་སྦྲང་རྩི་ཅི་དགོས་པ། །བཟང་
[308a.2]པོ་དག་ལས་བླངས་ནས་ནི། །དགེ་སློང་དགེ་འདུན་ཚིམ་བྱས་ཏེ། །དེ་ནས་ལྷག་པར་ལེགས་པར་གྱུར། །འདས་མ་ཐག་པའི་སྐྱེ་བ་ལ། །སྤྲེའུའི་རྒྱལ་པོ་དེ་བྱས་པས། །ལོག་པར་ལྟུང་ནས་བདག་འཕོས་ནས། །འཆི་མེད་གོ་འཕང་རེག་གྱུར་ཏེ། །ཇི་སྐད་བདག་གིས་སྨོན་པ་ཡི། །ཐམས་ཅད་
[308a.3]འབྱོར་པ་ཉིད་དུ་གྱུར། །སྟོན་པ་བཀུར་སྟི་བྱས་པས་འདིར། །རང་གི་དོན་ནི་ཡོངས་སུ་རྫོགས། །བཙུན་པ་བདག་གིས་དགེ་བ་གང་། །བགྱིས་པ་དྲན་པ་འདི་ལགས་ཏེ། །དེ་ཡི་འབྲས་བུ་སྡུག་པ་དང་། །བདེ་འབྱུང་འདོད་པ་ཉམས་སུ་མྱོང་། །དེ་ལྟར་གནས་འཇོག་སྦྲང་རྩི་ཅན། །དགེ་
[308a.4]སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །གནས་འཇོག་སྦྲང་རྩི་ཅན་གྱི་ལེའུ་སྟེ་སུམ་བཅུ་རྩ་གཅིག་པའོ།། །།འདུལ་བ་གཞི། བམ་པོ་ལྔ་བཅུ་རྩ་བཞི་པ། །དེ་ནས་དགེ་སློང་གནས་བརྟན་གནས་བརྟན་རྣམས་
[308a.5]ཀྱིས་ཚེ་དང་ལྡན་པ་རྒྱུ་ཅན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་རྒྱུ་ཅན་ཚེ་དང་ལྡན་པ་གནས་འཇོག་སྦྲང་རྩི་ཅན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པ་རྒྱུ་ཅན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་རྒྱུ་ཅན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་
[308a.6]སྟོན་པར་བྱེད་དེ། བཤེས་ལྡན་གྲོང་དུ་བདག་གིས་སྔོན། །བསྐལ་པ་དགུ་བཅུ་རྩ་གཅིག་ན། །སངས་རྒྱས་རྣམ་པར་གཟིགས་པ་ནི། །གྲོང་ཁྱེར་དམ་པར་འཇུག་པ་མཐོང་། །ཐུགས་རྗེ་ཆེ་ལྡན་མཐོང་ནས་ནི། །མེ་ཏོག་སིལ་མས་གཏོར་ནས་དེར། །མེ་ཏོག་རྩ་བས་ཡར་བཏེག་ཅིང་། །གྱེན་དུ་ཁ་
[308a.7]བལྟས་ཁང་བཟངས་གནས། །དེ་ནས་བདག་ནི་རབ་དགའ་བས། །ཐུབ་པའི་ཞབས་ལ་མགོས་གཏུགས་ནས། །ཐལ་མོ་ལེགས་པར་སྦྱར་ནས་ནི། །དེ་ལ་བསྐོར་བ་བྱས་པར་གྱུར། །བདག་གིས་ཆོས་ནི་མ་ཐོས་ཤིང་། །བདག་ནི་སྐྱབས་སུ་མ་སོང་བར། །སེམས་དད་ཉིད་ཅིག་བྱས་ནས་ནི། །
[308b]
[308b.1]བདེ་གཤེགས་དྲུང་ནས་བདག་སོང་ངོ་། །མཐུ་ཆེན་རྣམ་པར་གཟིགས་པ་ལ། །དགེ་བའི་ལས་དེ་བྱས་པས་ན། །བསྐལ་པ་དགུ་བཅུ་རྩ་གཅིག་ཏུ། །ངན་འགྲོ་མངོན་པར་མི་ཤེས་སོ། །བདག་ནི་ལྷ་ལུས་རབ་དགའ་ཞིང་། །ལྷ་ཡི་འདོད་པ་ཡང་དག་འབྱོར། །མི་ཉིད་རྙེད་པ་ཐོབ་ནས་ཀྱང་། །
[308b.2]བདག་ནི་ནོར་ཆེན་ཕྱུག་པོར་གྱུར། །བདག་གི་སྐྱེ་བ་ཐ་མ་ནི། །མིའི་སྲིད་ཐོབ་པ་འདི་ཡིན་ཏེ། །ནོར་ཆེ་ལོངས་སྤྱོད་ཆེ་བ་ཡི། །བྲམ་ཟེ་རྣམས་ཀྱི་རིགས་སུ་གྱུར། །སྒྲ་ངེས་སྦྱོར་དང་ཤེས་གསལ་བཅས། །སྐྱེས་བུ་ཆེན་པོ་མཚན་དང་ནི། །ཚིག་གི་དོན་བཅས་སྟོན་པ་ཡིས། །གསང་ཚིག་
[308b.3]རྣམས་ཀྱི་ཕ་རོལ་ཕྱིན། །བྲམ་ཟེ་ལྔ་བརྒྱ་རྣམས་ལ་ནི། །ཚལ་དུ་གསང་ཚིག་བརྗོད་པའི་ཕྱིར། །བྲམ་ཟེ་རྣམས་ཀྱིས་ཡོངས་བསྐོར་ནས། །བདག་ནི་ཁྱིམ་ནས་བྱུང་བ་ལས། །བདག་གིས་རྫོགས་པའི་སངས་རྒྱས་ནི། །དགེ་སློང་དགེ་འདུན་མདུན་བདར་ནས། །དཔའ་བོ་ཆེན་པོ་མ་ག་དྷཱའི། །
[308b.4]གྲོང་མཆོག་ཏུ་ནི་འཇུག་པ་མཐོང་། །བདག་གིས་ཐུགས་རྗེ་ལྡན་མཐོང་ནས། །ཡིད་དགའ་བར་ནི་གྱུར་པ་དང་། །སྔོན་གྱི་རྒྱུ་ནི་དེ་དག་གིས། །མཚན་རྣམས་ལ་ནི་བརྟགས་པ་ལས། །འཇིག་རྟེན་མགོན་པོའི་མཚན་རྣམས་ནི། །སུམ་བཅུ་རྩ་གཉིས་ཡོངས་རྫོགས་ཤིང་། །དཔེ་བྱད་རྣམས་ཀྱིས་མཛེས་
[308b.5]པ་ཡི། །གྲགས་པར་ལྡན་པ་མཐོང་བར་གྱུར། །མཚན་དང་ལྡན་པ་དེ་མཐོང་ནས། །མགོ་བོ་ཡིས་ནི་ཕྱག་བྱས་ཏེ། །ཕྱོགས་གཅིག་འདུག་ནས་གུས་པས་ནི། །འདྲེན་པ་དེ་ལ་མངོན་བསྟོད་པ། །ཇི་ལྟར་གསང་ཚིག་ལ་གདའ་བ། །ཁྱོད་ལ་དེ་བཞིན་དེ་གདའ་བས། །ཁྱོད་སངས་རྒྱས་པར་ཐེ་
[308b.6]ཚོམ་མེད། །འཇིག་རྟེན་གྱི་ནི་སྟོན་པ་མཆོག །ཁྱོད་ནི་ཚངས་པ་བརྒྱ་བྱིན་ཁྱོད། །ཁྱོད་ལས་ལྷག་པ་མ་མཆིས་ཏེ། །ཁྱོད་ནི་ཉི་མ་ཁྱབ་འཇུག་ལགས། །ཁྱོད་ནི་འཇིག་རྟེན་བླ་ན་མེད། །རྒྱལ་བ་ཁྱོད་འདྲའང་མ་མཐོང་ན། །ལྷག་པ་ལྟ་ཞིག་ག་ལ་ཞིག །ལྷ་དང་བཅས་པའི་འཇིག་རྟེན་ན། །ཁྱོད་
[308b.7]ནི་རྒྱལ་བ་བདུད་ཟིལ་ནོན། །ཁྱོད་ནི་མགོན་མེད་རྣམས་ཀྱི་གནས། །རྟེན་མེད་རྣམས་ཀྱི་སྐྱབས་ཀྱང་ལགས། །ཁྱོད་ཀྱི་ཉན་ཐོས་ཉིད་དུ་མཆིས། །ཁྱོད་ནི་བདག་གི་སྐྱབས་མཛོད་ཅིག །དེ་ནས་གསེར་གྱི་མཆོད་སྡོང་ལྟའི། །ཕྱག་ནི་དེ་ཡིས་བརྐྱང་མཛད་དེ། །རྒྱལ་བའི་ཕྱག་ནི་སྨད་མཛད་
[309a]
[309a.1]ནས། །བདག་གི་མགོ་ལ་ཀུན་དུ་བྱུགས། །ཡིད་ནི་རབ་ཏུ་དང་བྱས་པས། །ཁྱོད་ཀྱིས་བསོད་ནམས་མང་པོ་བསྐྱེད། །སེམས་ནི་རབ་ཏུ་དང་རྣམས་ཀྱི། །ཡོན་ཆུང་བར་ནི་མི་འགྱུར་རོ། །ཡོན་གནས་བླ་ན་མེད་པ་ཡི། །སངས་རྒྱས་ལ་ནི་ཁྱོད་ཀྱིས་བསྟེན། །བྲམ་ཟེ་
[309a.2]ཁྱེའུ་ཡིས་མཆོད་སྦྱིན་བྱས། །ཞིང་རབ་ལ་ནི་ས་བོན་བཏབ། །ངན་སོང་གི་ནི་ལམ་བཅད་པས། །ཁྱོད་ལ་ངན་འགྲོའི་འཇིགས་པ་མེད། །བྲམ་ཟེ་ཁྱེའུ་ཡིས་བདུད་རྩི་ཡིས། །སྒོ་ཕྱེ་བར་ནི་དོགས་མེད་བྱོས། །ཁྱོད་ནི་རབ་ཏུ་འབྱུང་འདོད་ན། །རལ་པ་ཀུན་ནི་མྱུར་སྤངས་ཏེ། །ང་ཡི་
[309a.3]སྤྱན་སྔར་རབ་བྱུང་ལ། །བྲམ་ཟེ་ཐ་བ་མེད་པར་གྱིས། །བདག་ནི་ཆོས་ཉིད་ལ་དགའ་ནས། །དེ་ན་སློབ་མའི་ཚོགས་སྨྲ་བ། །ཁྱོད་ནི་བྲམ་ཟེར་གྱུར་ཟིན་ན། །ཇི་ལྟར་དགེ་སྦྱོང་མགོ་རེག་འགྱུར། །དཀར་པོའི་རིགས་འདི་སྤངས་ནས་ནི། །ནག་པོའི་རིགས་འདི་ཁས་ལེན་ནམ། །
[309a.4]འཇིག་རྟེན་ན་ནི་བྲམ་ཟེ་གཙོ། །ཕ་རོལ་ཕྱིན་ཅིང་ཚངས་པ་ཡི། །སྙིང་དང་ཁ་ནས་སྐྱེས་པ་ཡིན། །བྲམ་ཟེ་ཚངས་པས་སྤྲུལ་པ་ཡིན། །ཁྱེད་ཅག་ཀུན་ནི་མི་མཁས་པ། །ཁྱེད་ཅག་ཀུན་ནི་མི་ཤེས་པ། །འདི་ན་བདག་ཅི་གསང་ཚིག་གི། །དེ་ཉིད་རིག་ཅིང་ཕ་རོལ་ཕྱིན། །བདག་ནི་ཤེས་རབ་
[309a.5]མཐའ་ཡས་ཀྱིས། །གསུངས་པ་ཇི་ལྟར་ཤེས་པ་བཞིན། །དེ་བཞིན་དུ་ནི་བདག་བྱེད་ཀྱིས། །གང་དག་དེར་འགྲོ་མི་འདོད་པ། །ཅི་སེམས་ཇི་ལྟར་འདོད་པ་བཞིན། །གར་དགའ་དེར་ནི་འདེང་ལ་རག །བདག་ནི་གསང་ཚིག་དོན་མི་གཉེར། །ལྟོས་པར་ཡང་ནི་མི་བྱེད་དོ། །དེ་ནས་བདག་གི་
[309a.6]སློབ་མའི་ཚོགས། །མཆི་མས་བརྣངས་ཤིང་ངུ་བཞིན་གྱིས། །སྙིང་ནི་རྗེ་རྗེ་སྐད་སྨྲས་ནས། །དེ་ནས་དེ་རྣམས་ཕྱོགས་ཕྱོགས་དོང་། །དེ་ནས་ཐུགས་རྗེ་ཆེ་ལྡན་པའི། །ཐུབ་པས་བདག་ལ་གསུངས་པ་ནི། །དགེ་སློང་ཚུར་ཤོག་བཀའ་སྩལ་པས། །བདག་ནི་བསྙེན་པར་རྫོགས་
[309a.7]པར་གྱུར། །ཁྱིམ་རྣམས་ནས་ནི་ཁྱིམ་མེད་པར། །ཡང་དག་དད་པས་རབ་ཏུ་བྱུང་། །སངས་རྒྱས་བསྟན་པ་ཆུབ་བྱས་ནས། །མངོན་པར་ཤེས་ཀུན་རེག་གྱུར་ཏེ། །སྔོན་གྱི་གནས་ནི་རྗེས་སུ་དྲན། །ལྷ་ཡི་མིག་ནི་རྣམ་པར་དག །བདག་སྔོན་གང་ན་འདུག་པ་ཡི། །འཆི་འཕོ་སྐྱེ་བ་ཤེས་པར་
[309b]
[309b.1]གྱུར། །ཟག་པ་ཟད་པ་ཐོབ་པས་ན། །བདག་གིས་རྫུ་འཕྲུལ་མངོན་དུ་བྱས། །དེ་ལྟར་གནས་བརྟན་རྒྱུ་ཅན་གྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །གནས་བརྟན་རྒྱུ་ཅན་གྱི་ལེའུ་སྟེ་སུམ་བཅུ་རྩ་གཉིས་པའོ།། །།
[309b.2]དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཀཽཎྜི་ནྱ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཀཽཎྜི་ནྱ་ཚེ་དང་ལྡན་པ་རྒྱུ་ཅན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ཀཽཎྜི་ནྱས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་
[309b.3]པ་ཀཽཎྜི་ནྱས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་ནི་ཐུབ་ཆེན་འོད་སྲུང་གི །དམ་པའི་ཆོས་ནི་ནུབ་པ་ན། །ཉན་ཐོས་ཐམས་ཅད་འདུས་ནས་སུ། །ཕན་ཚུན་དག་ཏུ་སྨྲས་པ་ནི། །སྟོན་པ་ཐུགས་རྗེ་འོད་སྲུང་ནི། །མྱ་ངན་འདས་པས་ངེས་པར་ཡང་། །རབ་ཏུ་བྱུང་བ་སྲབ་
[309b.4]གྱུར་ཅིང་། །དམ་ཆོས་ཀྱང་ནི་སྟོན་མི་འགྱུར། །བདག་ཅག་ཇི་སྐད་ཐོས་པའི་ཆོས། །ཕན་ཚུན་ཡང་དག་གསལ་བྱས་ནས། །སངས་རྒྱས་བསྟན་ལས་སྤྲོ་བ་དང་། །བརྩོན་འགྲུས་བརྩམ་པས་གནས་པར་བྱ། །དེ་དག་རི་ལ་འཛེགས་ནས་ནི། །ཟག་པ་ཟད་པ་མ་ཐོབ་པར། །རེ་
[309b.5]ཞིག་འདི་ནས་མི་ལྡང་ཞེས། །རྩྭ་ཡི་གདིང་བ་དག་ལ་འཁོད། །སྲོག་ལ་ཡང་ནི་མི་ལྟ་བར། །བརྩོན་འགྲུས་བརྩམས་ཏེ་གནས་པ་ན། །བདུན་གྱིས་མངོན་པར་ཤེས་ལ་རེག །དགེ་སློང་དག་ནི་མྱ་ངན་འདས། །དེ་ཡི་བདུན་པ་བདག་ཡིན་ཏེ། །དབང་པོ་བརྟུལ་ཞིང་བསོད་ནམས་ཆུང་། །
[309b.6]སྙོམས་མེད་སྦྱོར་ལ་བརྩོན་པ་ཡི། །སོ་སོའི་སྐྱེ་བོ་འཆི་དུས་བྱས། །བདག་གིས་བརྩོན་འགྲུས་མ་བཏང་ཞིང་། །དེ་བཞིན་རབ་ཏུ་བརྩོན་གནས་པས། །དགའ་ལྡན་རྣམས་དང་སྐལ་མཉམ་པའི། །ལྷ་ཡི་འཇིག་རྟེན་རྣམས་སུ་སྐྱེས། །དེ་ན་ཤཱཀྱ་སེང་གེ་ཡི། །ཐུབ་ཆེན་བྱང་ཆུབ་སེམས་
[309b.7]དཔའ་མཐོང་། །ཐུབ་པ་ལྷ་ཡི་ཚོགས་ལ་ནི། །སྐྱོ་བར་འགྱུར་བའི་ཆོས་སྟོན་མཛད། །བདག་གིས་དེ་ཡི་ཆོས་བཤད་པ། །ཐོས་ནས་རྩེ་གཅིག་ཡིད་གྱུར་ཏེ། །དམ་ཆོས་ཡིད་ལ་བྱེད་པ་ནི། །ལན་འགའང་རྣམ་པར་མ་སྤངས་སོ། །ལྷ་ཡི་འཇིག་རྟེན་བདག་སོན་ནས། །གྲོང་ཁྱེར་སེར་སྐྱ་
[310a]
[310a.1]ཞེས་བྱ་བའི། །ཀཽཎྜི་ནྱ་རུས་བྲམ་ཟེ་ཡི། །རིགས་ཅན་དུ་ནི་སྐྱེས་པར་གྱུར། །བྱང་ཆུབ་སེམས་དཔའི་གྲགས་ཆེན་ལྡན། །ཟས་གཙང་སྲས་པོར་གྱུར་ནས་ནི། །དད་པས་བྱུང་ནས་དཀའ་སྤྱོད་པ། །སྤྱད་པར་གྱུར་པ་དེ་ཡི་ཚེ། །རྒྱལ་པོའི་མཆོག་ནི་ཟས་གཙང་གིས། །
[310a.2]བདག་བཀུག་ནས་ཀྱང་སྨྲས་པ་ནི། །རབ་ཏུ་འབྱུང་བར་འདོད་པར་གྱིས། །དེར་ནི་དེ་ཡི་ནད་གཡོག་བྱོས། །དེ་ཚེ་བདག་གིས་ཡིད་དད་པས། །བྱང་ཆུབ་སེམས་དཔའི་རིམ་གྲོ་བྱས། །ལམ་འདིའི་རྣམ་དག་འགྱུར་མིན་ཞེས། །ཡིད་བྱུང་ནས་ནི་གཤེགས་པར་གྱུར། །གང་ཚེ་ཤཱཀྱ་ཐུབ་
[310a.3]པས་ནི། །ཆོས་ཀྱི་འཁོར་ལོ་བསྐོར་བ་ན། །ཀུན་གྱི་ཐོག་མར་བདག་གིས་ནི། །དེ་ཡི་དམ་ཆོས་རྟོགས་པར་གྱུར། །འོད་སྲུང་གི་ནི་གསུང་རབ་ལ། །ཚངས་པར་སྤྱོད་ལ་བདག་གིས་གནས། །སངས་རྒྱས་བདག་གིས་མཉེས་བྱས་ཤིང་། །ཟག་པ་ཟད་པ་ཐོབ་པར་གྱུར། །དེ་ལྟར་
[310a.4]གནས་བརྟན་ཀཽཎྜི་ནྱས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ཀཽཎྜི་ནྱའི་ལེའུ་སྟེ་སུམ་བཅུ་རྩ་གསུམ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཉེ་བ་འཁོར་ལ་འདི་
[310a.5]སྐད་ཅེས་སྨྲས་སོ། །ཚེ་དང་ལྡན་པ་ཉེ་བ་འཁོར་ཚེ་དང་ལྡན་པ་ཀཽཎྜི་ནྱས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །ཚེ་དང་ལྡན་པ་ཉེ་བ་འཁོར་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །ཚེ་དང་ལྡན་པ་ཉེ་བ་འཁོར་གྱིས་ཀྱང་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་
[310a.6]དེ། བདག་ནི་སྔོན་གྱི་ཚེ་རབས་ན། །བཱ་རཱ་ཎ་སཱིའི་རྒྱལ་ཁབ་ཏུ། །རྒྱལ་པོ་ཚངས་སྦྱིན་ཞེས་བྱ་བའི། །འདྲེག་མཁན་དུ་ནི་གྱུར་པ་ན། །དེ་ཡི་སྐྲ་དང་ཁ་སྤུ་རྣམས། །འདྲེག་ཅིང་འཆོས་པར་བྱེད་པ་ན། །དེ་ནས་མངོན་པར་རངས་གྱུར་ནས། །བགོ་བདག་ནི་བདག་ལ་བྱིན། །གུས་དང་བཅས་
[310a.7]པའི་སྡུག་སེམས་ཀྱིས། །རྒྱལ་པོའི་རིམ་གྲོ་བྱེད་པ་ན། །མཉེས་ནས་དེ་ནས་དེ་ལ་ནི། །མ་ཐོས་པ་ཡི་ཚིགས་བཅད་བསྒྲགས། །འདོད་པ་རྣམས་ནི་མནོག་ཆུང་ཞིང་། །སྡིག་པའི་རྩ་དང་མྱ་ངན་རྩ། །རྣམ་པར་སྨིན་པ་རྩུབ་པ་ཡིན། །བྲམ་ཟེའི་ཁྱེའུ་ནི་གང་ཞིག་གིས། །འདོད་པའི་ཡོན་
[310b]
[310b.1]ཏན་སྤངས་ནས་ནི། །རབ་བྱུང་ཐོབ་པ་ལེགས་ཐོབ་ཡིན། །མ་ཐོས་ཚིགས་བཅད་དེས་ཐོས་ནས། །དེ་ནས་སྐྱོ་བར་གྱུར་པ་དང་། །རྒྱལ་པོ་བདག་ནི་གནང་བར་མཛོད། །ཁྱིམ་མ་མཆིས་པར་རབ་འབྱུང་ངོ་། །དེ་ནས་རྒྱལ་པོས་བདག་ལ་སྨྲས། །གལ་ཏེ་རབ་ཏུ་བྱུང་ནས་ཀྱང་། །ཕྱིར་ཀྱང་
[310b.2]བདག་ལ་ལྟ་བ་ཡི། །ཁས་བླང་བ་ནི་བྱ་བའི་རིགས། །རྒྱལ་དབང་ཁྱོད་ལ་བདག་གིས་ནི། །དེ་བཞིན་བགྱི་བར་དམ་བཅའ་ཡིས། །བདག་རབ་བྱུང་ནས་སླར་ཡང་ནི། །ལྟ་བར་བདག་ལ་ཐུགས་ཆེས་མཛོད། །དེ་ནས་རྒྱལ་པོས་གནང་ནས་ནི། །བདག་གིས་དགོན་པའི་ནགས་
[310b.3]སོང་ནས། །གཞུང་ཅན་དྲུང་དུ་ཉེར་སོང་སྟེ། །ཁྱིམ་མེད་པར་ནི་རབ་ཏུ་བྱུང་། །ཇི་ལྟར་རིགས་པར་རབ་བྱུང་ནས། །ཚངས་པའི་གནས་པ་བཞི་པོ་ཡི། །ཚད་མེད་པ་ལ་རབ་བསྒོམས་པས། །བདག་གིས་འདོད་ཆགས་བྲལ་བ་ཐོབ། །རྒྱལ་པོ་དེ་ཡི་ཚེ་ལ་ནི། །དེ་ཚེ་བདག་མིང་གང་
[310b.4]གཱ་སྐྱོང་། །འབྱོར་པ་ཆེ་ཞིང་མཐུ་ཡང་ཆེ། །སྐྱེ་བོའི་ཚོགས་ཀྱིས་མཆོད་པར་གྱུར། །གཞུང་ཅན་དྲུང་དུ་སོང་ནས་ནི། །མགོ་བོ་ཡིས་ནི་ཕྱག་བྱས་ཏེ། །བདག་གིས་ཕྱོགས་གཅིག་འདུག་ནས་ནི། །འདི་སྐད་ཀྱི་ནི་ཚིག་སྨྲས་སོ། །སློབ་དཔོན་བདག་གི་ཚིག་གསོན་ཅིག །མི་ཡི་
[310b.5]དབང་པོ་ཚངས་སྦྱིན་ལ། །སླར་ཡང་ལྟ་བར་བགྱི་བ་ཡི། །དམ་བཅས་པ་ནི་ཆུང་ཞིག་མཆིས། །གནང་བར་བྱའོ་བྲམ་ཟེ་ཁྱོད། །བཱ་རཱ་ཎ་སཱིའི་གྲོང་ཁྱེར་སོང་། །ཁྱོད་ནི་བརྫུན་དུ་མི་འགྱུར་བར། །དམ་བཅས་པ་ཡི་མཐར་ཕྱུང་ཤིག །གནང་བར་བྱ་ཡིས་ཁྱོད་སོང་ལ། །ཁོ་
[310b.6]བོ་ཡི་ནི་ཚིག་བཞིན་གྱིས། །འདི་ནས་སོང་ལ་མི་དབང་པོ། །ཚངས་སྦྱིན་དད་པ་སྐྱེད་པར་གྱིས། །གཞུང་ཅན་གྱིས་ནི་བདག་གནང་ནས། །དྲང་སྲོང་བསྐོར་བ་བྱས་ནས་ནི། །བཱ་རཱ་ཎ་སཱིའི་གྲོང་ཁྱེར་དུ། །རིམ་བཞིན་དུ་ནི་སོང་བ་ལས། །དེ་བཞིན་དེར་ནི་བདག་འོངས་ཞེས། །ཚངས་སྦྱིན་
[310b.7]ཉིད་ཀྱིས་ཐོས་ནས་ནི། །རྒྱལ་པོའི་འབྱོར་པ་ཆེན་པོས་ནི། །བདག་གི་དྲུང་དུ་ཉེ་བར་འོངས། །ཤིང་རྟ་ལས་བབས་བདག་གི་ནི། །རྐང་པ་གཉིས་ལ་ཕྱག་བྱས་ནས། །ཕྱོགས་གཅིག་ཏུ་ནི་འདུག་པར་གྱུར། །འདོད་པ་རྣམས་ལས་རྒལ་འགྱུར་བའི། །དེ་ལ་ཆོས་ནི་བཤད་པ་དང་། །རྒྱལ་
[311a]
[311a.1]པོས་ཐོས་ནས་ཡིད་དགའ་བས། །འདོད་པ་དོན་དུ་མི་གཉེར་གྱུར། །རྒྱ་ཆེའི་སེམས་དང་ཡིད་དགའ་བས། །ཚངས་སྦྱིན་གྱིས་ནི་འདི་སྐད་སྨྲས། །བདག་འདོད་དོན་དུ་གཉེར་མིན་པས། །བདག་ཀྱང་རབ་ཏུ་འབྱུང་བར་བྱ། །རྒྱལ་པོ་ཚུར་སྤྱོན་དགོན་པའི་ནགས། །
[311a.2]དབེན་པ་དག་ཏུ་བཞུད་པར་བགྱི། །བྲམ་ཟེ་དྲང་སྲོང་གཞུང་ཅན་གྱི། །དྲུང་དུ་ཉེ་བར་བཞུད་པར་མཛོད། །རྒྱལ་པོ་དེས་ནི་བུ་ཐུ་བོ། །འཇིགས་མེད་རྒྱལ་སྲིད་ལ་བཞག་སྟེ། །རྒྱལ་མཆོག་རྒྱལ་སྲིད་སྤངས་ནས་ནི། །ཁྱིམ་མེད་པར་ཡང་རབ་ཏུ་བྱུང་། །ནང་མི་དང་ནི་བློན་ཆེན་དང་། །གྲོང་ཁྱེར་
[311a.3]པ་ནི་ཐམས་ཅད་དང་། །གཉེན་གྱི་ཚོགས་ཀྱིས་ཡོངས་བསྐོར་ནས། །རབ་ཏུ་འབྱུང་ཕྱིར་མངོན་དུ་བྱུང་། །གཞུང་ཅན་དྲུང་དུ་སོང་ནས་ནི། །མགོ་བོས་ཕྱག་ནི་བྱས་ནས་ཀྱང་། །རྒྱལ་པོས་ཐལ་མོ་སྦྱར་ནས་ནི། །རབ་ཏུ་འབྱུང་བར་གསོལ་བ་བཏབ། །སྟོང་ཕྲག་དག་ནི་དུ་མ་དང་། །ཁྱིམ་
[311a.4]མེད་པར་ནི་རབ་བྱུང་སྟེ། །སྐྲ་དང་ཁ་སྤུ་བྲེགས་ནས་ཀྱང་། །ངུར་སྨྲིག་གོས་ནི་བགོས་པར་གྱུར། །གཞུང་ཅན་ཤིན་ཏུ་མཉམ་བཞག་པས། །ཚངས་པའི་འཇིག་རྟེན་སྐྱེ་འགྱུར་བའི། །ཚངས་པའི་གནས་པ་བཞི་པོ་ཡི། །ཆོས་ནི་ཀུན་ལ་བཤད་པར་བྱས། །གུས་དང་བཅས་པའི་བྱམས་སེམས་
[311a.5]ཀྱིས། །རྒྱལ་པོ་དེ་ཡི་རིམ་གྲོ་བྱས། །དེ་ནས་འཆི་འཕོའི་དུས་བྱས་ཏེ། །འོད་གསལ་རྣམས་སུ་སོང་བར་གྱུར། །འོད་གསལ་ནས་ནི་ཤི་འཕོས་ནས། །སླར་ཡང་འདིར་ནི་འོངས་པ་ན། །གང་དང་གང་དུ་སྐྱེས་པར་ནི། །ནོར་ཆེ་བ་དང་ཕྱུག་པོར་གྱུར། །ལྷ་རྣམས་དང་ནི་མི་རྣམས་ཀྱི། །
[311a.6]བདེ་བ་མང་པོ་ཉམས་སུ་མྱོང་། །དུས་ཀྱི་ཐ་མ་འདི་ལ་ནི། །བདག་གི་ལུས་ཀྱི་ཐ་མ་ལ། །ཤཱཀྱ་རྣམས་ཀྱི་ཡུལ་དུ་ནི། །གྲོང་ཁྱེར་སེར་སྐྱ་ཞེས་བྱར་སྐྱེས། །སྤྱོད་ཡུལ་སྤྱོད་པ་ཕུན་ཚོགས་པའི། །ཤཱཀྱ་རྣམས་ཀྱི་འདྲེག་མཁན་གྱུར། །ཤཱཀ་སྲས་ཐུགས་བརྩེའི་བདག་ཉིད་ཅན། །ཉན་ཐོས་བཅས་
[311a.7]ལ་རིམ་གྲོ་བྱས། །རྒྱལ་པོ་ཆེན་པོའི་འབྱོར་པས་ནི། །རབ་ཏུ་འབྱུང་བར་མངོན་འབྱུང་བ། །དེ་རྣམས་བདག་གིས་སྐྲ་བྲེགས་ནས། །འདི་སྐད་ཀྱི་ནི་ཚིག་སྨྲས་སོ། །དཔོན་པོ་འཚོ་བ་མ་སྩལ་ན། །བདག་ནི་ཇི་ལྟར་འཚོ་བར་འགྱུར། །དེ་ཡི་རྒྱན་ནི་གང་ཡིན་དང་། །གོས་རྣམས་གྱོན་པ་གང་
[311b]
[311b.1]ཡིན་པ། །འདི་ནི་ཁྱོད་ཀྱི་འཚོ་བའོ་ཞེས། །དེས་ནི་ཀུན་དགའ་བདག་ལ་བྱིན། །རིན་ཆེན་མང་པོ་བརྟགས་ནས་ནི། །དེ་ལ་བདག་ནི་སྐྱོ་གྱུར་ནས། །འདི་དག་ཐམས་ཅད་སྤངས་ནས་ནི། །བདག་ནི་རབ་འབྱུང་གསོལ་བ་བྱ། །བཀྲེན་པ་བདག་ལ་འདི་ལྟ་བུའི། །རིན་ཆེན་རྣམས་ཀྱིས་ཅི་ཞིག་བྱ། །
[311b.2]གཞན་འགའ་ཞིག་གིས་ཐོས་ན་ནི། །སྲོག་ལ་གདོན་ལྟོ་ཟ་བར་འགྱུར། །བདག་གིས་ཉིད་ཀྱི་སྣོད་སྤྱད་ནི། །གང་ཡིན་ཤིང་ལ་བཏགས་ནས་སུ། །བོར་ནས་བདག་ནི་ཁྱིམ་དག་ནས། །བྱུང་སྟེ་ངེས་པར་འབྱུང་བར་བྱ། །བདག་ནི་རིན་ཆེན་དོན་གཉེར་མིན། །བདག་ཀྱང་རབ་ཏུ་འབྱུང་བར་བྱ། །བདག་
[311b.3]གི་ཚིག་དེ་ཤཱཀྱ་ཡི། །རྒྱལ་པོས་ཐོས་ནས་འདི་སྐད་སྨྲས། །ཁྱོད་ནི་ཐོག་མར་རབ་བྱུང་དང་། །རྒན་པ་ཉིད་དུ་ཁྱོད་འགྱུར་རོ། །རྗེས་སུ་ཐུགས་བརྩེར་དགོངས་ནས་ནི། །བདག་ལ་དགེ་སློང་ཚུར་ཤོག་གསུངས། །བདག་ནི་ཐོག་མར་རབ་ཏུ་བྱུང་། །དེ་ནས་རྒྱལ་རིགས་རབ་བྱུང་ནས། །བདག་གི་རྐང་
[311b.4]ལ་ཕྱག་བྱས་པས། །ཤཱཀྱ་དེ་རྣམས་ང་རྒྱལ་བོར། །དེ་ལྟར་བདག་ནི་རབ་བྱུང་བས། །མངོན་པར་ཤེས་པ་དྲུག་རེག་ནས། །དགྲ་བཅོམ་མངོན་ཤེས་དྲུག་ལྡན་ཞིང་། །བདག་ནི་འདུལ་བའི་ཕ་རོལ་ཕྱིན། །སྟོན་པ་ཉིད་ཀྱིས་འདུལ་བ་འཛིན། །རྣམས་ཀྱི་མཆོག་ཏུ་བསྔགས་པ་སྟེ། །དགེ་སློང་
[311b.5]དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །ཉེ་བ་འཁོར་གྱིས་ལས་ལུང་བསྟན། །ཉེ་བ་འཁོར་གྱི་ལེའུ་སྟེ་སུམ་བཅུ་རྩ་བཞི་པའོ།། །།དེ་ནས་འཇིག་རྟེན་མགོན་པོས་ནི། །གནས་བརྟན་འོད་བྱེད་ལ་གསུངས་པ། །ཁྱོད་ཀྱིས་སྔོན་བྱས་གང་ཡིན་པའི། །རང་གི་ལས་ནི་
[311b.6]ལུང་སྟོན་ཅིག །རྒྱལ་བའི་གསུང་དབྱངས་ཐོས་ནས་ནི། །སྔོན་ཆད་བདག་གིས་གང་བགྱིས་པའི། །རང་གི་ལས་ནི་དྲན་པ་གང་། །དེ་ནི་ཐུབ་པའི་སྤྱན་སྔར་གསོལ། །འཇིག་རྟེན་གཙོ་བོ་སྐྱོབ་པ་པོ། །སངས་རྒྱས་པད་མ་བླ་མ་ཡི། །མཆོད་རྟེན་ཚལ་སྟུག་བཞུགས་པ་ནི། །རི་དགས་གདུག་པ་རྣམས་
[311b.7]ཀྱིས་བསྟེན། །མཆོད་རྟེན་དེ་ལ་ཕྱག་བགྱིད་པ། །རྔོ་ཐོག་པ་ནི་འགའ་མ་མཆིས། །མི་དེ་རྣམས་ནི་བསོད་ནམས་དང་། །སྡིག་པ་རབ་ཏུ་མ་འཚལ་ཏོ། །བདག་གིས་སོང་ནས་ཤིང་རྣམས་དང་། །རྩྭ་རྣམས་བསལ་བ་བགྱིས་ནས་ནི། །ཕྱགས་མ་དག་ནི་བླངས་ནས་ཀྱང་། །དེ་ནས་ཐམས་ཅད་ཕྱག་
[312a]
[312a.1]དར་བགྱིས། །བསྐོར་བ་བརྒྱད་དང་ཕྱག་བགྱིས་ཏེ། །མཆོད་པ་བགྱིས་ནས་སླར་ལོག་ལགས། །དགེ་བའི་རྩ་བ་དེས་ན་བདག །ལྷ་རྣམས་སུ་ནི་སྐྱེས་པ་ན། །འདོད་པ་ཐམས་ཅད་འབྱོར་གྱུར་ཅིང་། །སུམ་བཅུ་རྩ་གསུམ་རྣམས་སུ་དགའ། །ལྷ་ཡུལ་ལྷ་ཡི་རྒྱལ་སྲིད་ནི། །
[312a.2]སུམ་བཅུ་རྩ་དྲུག་བར་དུ་བགྱིས། །དེ་ན་བདག་གི་གནས་མཆིས་པ། །གསེར་གྱི་འོད་ནི་ཤིན་ཏུ་གསལ། །རྒྱར་ནི་དཔག་ཚད་སུམ་བཅུ་དྲུག །ཁོར་ཡུག་དཔག་ཚད་དྲུག་བཅུ་ཐམ། །རྒྱལ་བའི་མཆོད་རྟེན་དེ་ཕྱགས་ནས། །ངོ་མཚར་བྱུང་བ་གཞན་ཡང་ནི། །མི་ཡི་ནང་དུ་མི་དབང་ནི། །ལན་
[312a.3]བདུན་བར་དུ་བགྱིས་པར་གྱུར། །རྒྱལ་བའི་མཆོད་རྟེན་དེ་ཕྱགས་ནས། །ངོ་མཚར་བྱུང་བ་གཞན་ཡང་ནི། །བདག་གི་ལུས་ཀྱི་གཟི་བརྗིད་ནི། །གསེར་གྱི་ཁ་དོག་ལྟ་བུར་གྱུར། །རྒྱལ་བའི་མཆོད་རྟེན་དེ་ཕྱགས་ནས། །ངོ་མཚར་བྱུང་བ་གཞན་ཡང་ནི། །བྲམ་ཟེ་དང་ནི་རྒྱལ་རིགས་དང་། །
[312a.4]རིགས་གཉིས་སུ་ནི་བདག་སྐྱེས་ལགས། །རྒྱལ་བའི་མཆོད་རྟེན་ཕྱགས་ནས་ནི། །བདག་ལ་ངོ་མཚར་གཞན་བྱུང་བ། །ཁྱོགས་དང་གླང་ཆེན་སྟོང་དང་ནི། །བཞོན་པ་མཆོག་ནི་རྣམས་ཀྱིས་མཆི། །རྒྱལ་བའི་མཆོད་རྟེན་ཕྱགས་ནས་ནི། །བདག་ལ་ངོ་མཚར་གཞན་བྱུང་བ། །བདག་གི་མདུན་
[312a.5]ན་སྡོང་དུམ་དང་། །ཚེར་མ་གྱོ་མོ་རང་ཉིད་སེལ། །རྒྱལ་བའི་མཆོད་རྟེན་དེ་ཕྱགས་ནས། །ངོ་མཚར་བྱུང་བ་གཞན་ཡང་ནི། །སྐད་ཅིག་ཙམ་ཡང་བདག་གིས་སུ། །བྲོ་འཚལ་བར་ནི་མི་དྲན་ལགས། །རྒྱལ་བའི་མཆོད་རྟེན་ཕྱགས་ནས་ནི། །བདག་ལ་ངོ་མཚར་གཞན་བྱུང་བ། །གང་དང་གང་
[312a.6]དུ་བདག་མཆི་བར། །ཀུན་དུ་བཀྲ་ཤིས་ཕུན་སུམ་ཚོགས། །རྒྱལ་བའི་མཆོད་རྟེན་དེ་ཕྱགས་ནས། །ངོ་མཚར་བྱུང་བ་གཞན་ཡང་ནི། །རྟག་ཏུ་བཀུར་ཞིང་མཆོད་པས་ན། །ལྷ་ཡི་སྤྱོད་པ་ལྟ་བུ་མཆི། །སྐྱོབ་པའི་མཆོད་རྟེན་ཕྱགས་ནས་ནི། །ངོ་མཚར་བྱུང་བ་གཞན་ཡང་ནི། །བདག་གིས་
[312a.7]ལུས་ལ་ལན་འགའ་ཡང་། །གནོད་པ་བྱུང་བར་མི་དྲན་ལགས། །དེ་ལྟར་སངས་རྒྱས་སངས་རྒྱས་ཆོས། །དྲི་མ་མེད་པ་བསམ་མི་ཁྱབ། །བསམ་མི་ཁྱབ་ལ་མངོན་དད་པའི། །རྣམ་པར་སྨིན་པའི་འབྲས་བུ་ཆེ། །དེ་བས་རྒ་ཤི་ཟད་པ་དང་། །ཕུན་སུམ་འབྱོར་པ་འདོད་པས་ནི། །རྒྱལ་བ་ཡི་ནི་
[312b]
[312b.1]མཆོད་རྟེན་ལ། །མཆོད་པ་བླ་ན་མེད་པ་གྱིས། །བཙུན་པ་བདག་གིས་དགེ་བ་གང་། །བགྱིས་པ་དྲན་པ་འདི་ལགས་ཏེ། །དེ་ཡི་འབྲས་བུ་ཡིད་འོང་ཞིང་། །བདེ་འབྱུང་འདོད་པ་ཉམས་སུ་མྱོང་། །དེ་ལྟར་དགེ་སློང་འོད་བྱེད་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་
[312b.2]ཆེན་དུ། །རང་གི་ལས་ནི་ལུང་བསྟན་ཏོ། །འོད་བྱེད་ཀྱི་ལེའུ་སྟེ་སུམ་བཅུ་རྩ་ལྔ་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ནམ་གྲུ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ནམ་གྲུ་ཚེ་དང་ལྡན་པ་འོད་བྱེད་ཀྱིས་རང་གི་ལས་ཀྱི་རྒྱུ་བ་ལུང་
[312b.3]བསྟན་ཟིན་གྱིས། ཚེ་དང་ལྡན་པ་ནམ་གྲུས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ནམ་གྲུས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། འདི་ནས་བསྐལ་པ་བྱེ་བའི་སྔོན། །སངས་རྒྱས་ཀུན་ཟིལ་གནོན་དེ་ལ། །བདག་གིས་དགེ་བ་གང་བགྱིས་པ། །བཙུན་པ་
[312b.4]བདག་གིས་དྲན་ལགས་ཏེ། །བརྒྱ་སྟོང་ཕྲག་ནི་དུ་མ་ཡི། །ཉན་ཐོས་རྣམས་ཀྱིས་མདུན་བདར་ནས། །རྒྱལ་པོའི་ཕོ་བྲང་དཔེ་མེད་དུ། །སྐྱེས་བུ་དམ་པ་གཤེགས་པ་ན། །བདག་ཀྱང་དགོས་པ་ཞིག་གི་ཕྱིར། །གྲོང་ཁྱེར་གཞན་ནས་དེར་ཕྱིན་ནས། །དེ་ན་རྫོགས་པའི་སངས་རྒྱས་ནི། །མཚན་མཆོག་སུམ་
[312b.5]བཅུ་རྩ་གཉིས་ལྡན། །མེ་དང་ནོར་བུ་གློག་འོད་དང་། །ཉི་མ་ཟླ་བའི་འོད་འདྲ་མཐོང་། །འོད་ཀུན་ཟིལ་གྱིས་མནན་ནས་ནི། །སངས་རྒྱས་གཟི་བརྗིད་ཁྱད་པར་འཕགས། །གཟི་བརྗིད་མེ་ཕུང་ལྟ་བུ་སྟེ། །སྔོན་མ་མཐོང་བ་མཐོང་ནས་ནི། །བདག་གི་མདུན་ན་འདུག་པ་ཡི། །བྲམ་ཟེ་ཞིག་ལ་དྲིས་པ་
[312b.6]དང་། །དྲིས་པས་བདག་ལ་འདི་སྐད་སྨྲས། །འདི་ནི་སངས་རྒྱས་རྣམ་འདྲེན་པ། །ལྷ་དང་མི་མཆོག་རྫོགས་སངས་རྒྱས། །ཟླ་མེད་པ་ཡི་གང་ཟག་ཡིན། །བདག་གིས་སངས་རྒྱས་སྒྲ་ཐོས་ནས། །དེ་ཚེ་བདག་ནི་རབ་དགར་གྱུར། །དགའ་ཞིང་མགུ་བ་སྐྱེས་པས་ན། །ལུས་ནི་ཐམས་ཅད་བདེ་བར་གྱུར། །
[312b.7]མི་མ་ཡིན་རྣམས་ལྷ་ཡུལ་གྱི། །རོལ་མོའི་སྒྲ་རྣམས་འབྱིན་པ་ཐོས། །ལྷ་ཡི་ཙན་དན་ཕྱེ་མ་ཡང་། །གྲོང་ཁྱེར་དམ་པ་དེ་རུ་བབ། །ཁ་ཅིག་ཨུཏྤལ་ཙམ་པ་གཞན། །དེ་བཞིན་པ་རི་ཤ་ཀ་དང་། །གཞན་དག་ཙན་དན་ཕྱེ་མ་འཐོར། །བདག་ནི་ཐལ་མོ་སྦྱར་བྱས་ནས། །ཡིད་ནི་མགུ་ཞིང་རངས་པ་ཡིས། །ནམ་
[313a]
[313a.1]མཁའ་ལ་ནི་འཕགས་ཏེ་གནས། །དགའ་དང་རབ་ཏུ་དགའ་བ་ཡིས། །ལུས་ཀུན་ཏུ་ནི་ཁྱབ་པར་གྱུར། །དྲི་དང་ཕྲེང་བ་ལ་སོགས་ཕྱིར། །མཐའ་དག་ཏུ་ནི་བརྒྱུགས་པ་ལས། །དེ་ཡི་ཚེ་ན་བསྐོར་ཀྱང་ནི། །མེ་ཏོག་གཅིག་ཀྱང་མ་རྙེད་དོ། །དེ་ཚེ་དེ་ན་བདག་གིས་ནི། །ཧ་ཅང་རིང་བ་
[313a.2]མ་ཡིན་པར། །གདུགས་བྱེད་པ་ཡི་ཚོང་ཁང་ན། །དུང་ལྟར་དཀར་བའི་གདུགས་ཤིག་མཐོང་། །གདུགས་ཕྱིར་བདག་གིས་དེ་ལ་ནི། །གསོལ་བཏབ་ནས་ནི་གདུགས་བླངས་ཏེ། །སེམས་ནི་རབ་ཏུ་དང་བ་ཡིས། །སངས་རྒྱས་ལ་ནི་གདུགས་བཟུང་ངོ་། །བདག་གི་ལག་ནས་གདུགས་ཤོར་བ། །
[313a.3]བར་སྣང་དག་ལ་མངོན་འཕགས་ནས། །སྟོན་པ་གཤེགས་ན་གདུགས་འགྲོ་ཞིང་། །བཞུགས་པ་ན་ཡང་སྡོད་པར་གྱུར། །ནམ་མཁའི་ངོས་ལ་སྤྲིན་ལྟ་བུར། །སངས་རྒྱས་ལ་ནི་གྲིབ་མ་བྱེད། །ཐུབ་པའི་སྐུ་ནི་མི་འདོར་བར། །བར་སྣང་ལ་ནི་འདུག་པར་གྱུར། །དེ་ནས་བདག་དང་སྐྱེ་བོ་གཞན། །ཆོ་
[313a.4]འཕྲུལ་རྣམས་ལ་བརྟགས་ནས་ནི། །ཐལ་མོ་ལེགས་པར་སྦྱར་བྱས་ཏེ། །དེ་བཞིན་གཤེགས་ལ་མགོས་ཕྱག་བྱས། །དེ་ནས་རྫོགས་པའི་སངས་རྒྱས་དང་། །ཉན་ཐོས་མཚན་མ་བཟུང་ནས་ནི། །རྗེས་སུ་དྲན་པས་ཡིད་དགའ་ཞིང་། །ཁྱིམ་གྱི་ལས་ཀྱི་མཐའ་བྱས་སོ། །ཀྱེ་མའོ་ཐོབ་པ་ལེགས་ཐོབ་སྟེ། །
[313a.5]སངས་རྒྱས་མཐོང་ནས་དྲན་པ་རྙེད། །ཡོན་ཏན་བླ་ན་མེད་པ་ནི། །རྫོགས་སངས་རྒྱས་ལ་བདག་གིས་ཕུལ། །ཡོན་གནས་བླ་ན་མེད་པ་ལ། །བདག་གིས་གདུགས་ཕུལ་གང་ཡིན་པའི། །དགེ་བའི་རྩ་བ་དེས་ན་བདག །རིན་ཆེན་བདུན་དང་ལྡན་པར་གྱུར། །དེ་ནས་སུམ་བཅུ་རྩ་གསུམ་པའི། །ལྷ་ཡི་
[313a.6]ནང་དུ་བདག་སྐྱེས་ཏེ། །ལྷ་ཡི་རྒྱལ་པོར་བདག་གྱུར་ནས། །ལྷ་ནི་བྱེ་བ་རྣམས་ཀྱིས་མཆོད། །སླར་ཡང་མིར་ནི་འོངས་པ་ན། །སྟོབས་ཀྱིས་སྒྱུར་བའི་རྒྱལ་གྱུར་ཅིང་། །ནོར་ཆེན་བརྩོན་འགྲུས་ཆེ་བ་སྟེ། །རྒྱལ་པོ་རྣམས་ཀྱིས་མདུན་གྱིས་བལྟས། །བདག་གིས་ལས་འདི་བྱས་པས་ནི། །ཡང་དང་ཡང་དུ་
[313a.7]འཁོར་བ་ནའང་། །བདག་བྱེད་པ་ཡི་ལས་དེ་ནི། །ལན་འགའང་བར་ནི་མ་བཅད་དོ། །དེ་ལྟ་བུ་ཡི་ཡོན་གནས་ལ། །བདག་གིས་དད་པས་ཕུལ་བ་ཡི། །དགེ་བའི་ལས་དེ་བྱས་པས་ན། །ངན་འགྲོར་སོང་བ་མི་དྲན་ནོ། །བདག་གི་སྐྱེ་བ་ཐ་མ་ནི། །མིའི་སྲིད་ཐོབ་པ་འདི་ཡིན་ཏེ། །ཡང་དག་སངས་རྒྱས་བླ་
[313b]
[313b.1]མེད་པ། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །བདུད་ཀྱིས་ལུས་ནི་ལུས་ཆེན་པོ། །རི་བོ་ལྟ་བུ་དཔག་ཚད་ཙམ། །ནམ་མཁའ་ལ་ནི་སྤྲིན་ལྟ་བུར། །མདོག་
[313b.2]མི་སྡུག་པ་སྤྲུལ་པ་དང་། །དེ་ནས་བདག་ནི་གཡེང་བྱེད་པ། །འདི་ཀོ་སུ་ཞིག་སྙམ་པ་ལས། །འདི་ནི་མཐོ་འཚམ་བྱེད་པ་ཡི། །བདུད་ཡིན་པར་ནི་མྱུར་དུ་ཤེས། །སྡིག་ཅན་ཁྱོད་འདིར་ཅི་དགར་ཟད། །ལུས་ནི་ཁོར་ཡུག་གཅིག་ལྟ་བུ། །མགོ་ཡང་ལྷུན་པོ་ལྟ་བུར་ནི། །བྱས་ཏེ་འདིར་ནི་འོང་ལ་རག །བདག་
[313b.3]ནི་དགྲ་བཅོམ་དབང་གྱུར་པ། །རིག་གསུམ་ལྡན་པའི་དགེ་སྦྱོང་སྟེ། །སངས་རྒྱས་ཀྱིས་གསུངས་གང་ཡིན་པའི། །བདེ་བར་གནས་པ་རྣམས་ཀྱང་ཐོབ། །བསོད་སྙོམས་བྱས་པ་ལན་གཅིག་གིས། །ཞག་བདུན་དུ་ཡང་འདུག་ནས་ནི། །རྣམ་པར་གྲོལ་བའི་དགའ་མྱོང་བ། །དེ་ལྟ་བུ་དག་བདག་གིས་
[313b.4]བསྒོམས། །བཙུན་པ་བདག་གིས་དགེ་བ་ནི། །གང་བགྱིས་དྲན་པ་འདི་ལགས་ཏེ། །དེ་ཡི་འབྲས་བུ་ཡིད་འོང་ཞིང་། །བདེ་འབྱུང་འདོད་པ་ཉམས་སུ་མྱོང་། །དེ་ལྟར་ནམ་གྲུ་བློ་ལྡན་གྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་
[313b.5]ཏོ། །ནམ་གྲུའི་ལེའུ་སྟེ་སུམ་བཅུ་རྩ་དྲུག་པའོ།། །།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་རང་རང་གི་ལས་ཀྱི་རྒྱུ་བ་ལུང་བསྟན་ཟིན་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཅག་གིས་རང་རང་གི་ལས་ཀྱི་རྒྱུ་བ་ལུང་བསྟན་ལགས་ཀྱིས། 
[313b.6]བཅོམ་ལྡན་འདས་ཀྱིས་ཀྱང་དེ་ཉིད་ཀྱི་ཕྲིན་ལས་ཀྱི་རྒྱུ་བ་ལུང་བསྟན་པའི་རིགས་ལགས་སོ། །བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། དེས་ན་བྱང་ཆུབ་མངོན་པར་རྫོགས་པར་སངས་རྒྱས་ན་ཡང་གོར་མའི་དུམ་བུས་ཞབས་ཀྱི་མཐེ་བོ་རྨ་བྱུང་བར་གྱུར་ལགས། བཅོམ་ལྡན་
[313b.7]འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ་རི་འོར་ཞིག་ན་
[314a]
[314a.1]ཁྱིམ་བདག་ཅིག་གནས་པ་དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་ཅེས་བྱ་བ་ནས། ཁྱེའུ་ཞིག་བཙས་ནས་བསྐྱེད་བསྲིངས་ཏེ་ཆེན་པོར་གྱུར་ཏོ་ཞེས་བྱ་བའི་བར་གོང་མ་
[314a.2]བཞིན་ནོ། །དེའི་མ་ཤི་ནས་དེ་ནས་ཁྱིམ་བདག་དེས་ཆུང་མ་གཞན་ཞིག་བླངས་ཏེ། དེ་དང་ལྷན་ཅིག་རྩེ་བར་བྱེད་ཅེས་བྱ་བ་ནས་དེ་ལས་ཀྱང་ཁྱེའུ་ཞིག་བཙས་སོ་ཞེས་བྱ་བའི་བར་དུའོ། །དེ་ནས་ཁྱིམ་བདག་དེས་ཁྱེའུ་ཕུ་བོ་ཤོས་ཆུང་མ་བླངས་ནས་དེ་རྩེ་བར་བྱེད། དགའ་བར་བྱེད། དགའ་
[314a.3]མགུར་སྤྱོད་པར་བྱེད་པ་ལས་ཁྱེའུ་དང་བུ་མོ་མང་དུ་བཙས་སོ། །ཇི་ཙམ་དུས་ཕྱི་ཞིག་ན་ཁྱིམ་བདག་དང་ཆུང་མ་དང་བཅས་ཏེ་ཤི་ནས་བུ་དེ་ཕུ་བོ་ཉིད་ཀྱི་དྲུང་དུ་སོང་བ་དང་། ཆུང་མས་སྨྲས་པ། རྗེའི་སྲས་ཁྱེའུ་འདི་ཁྱོད་ཀྱི་ཅིར་མཆི་ལགས། དེས་སྨྲས་པ། སྤུན་དུ་འོང་ངོ་། །
[314a.4]རྗེའི་སྲས་ཅི་འདི་ཡང་ཁྱིམ་གྱི་བགོ་སྐལ་དབང་ངམ། འདི་ལ་ཡང་ཕྱེད་ལ་བདག་ཅག་ལ་ཡང་ཕྱེད་ཡིན་ནོ། །རྗེའི་སྲས་འདི་ནི་མི་གཅིག་པ་ལགས་ན། ཇི་ལྟར་འདི་ལ་ཡང་ཕྱེད་ལ་བདག་ཅག་མང་པོ་ལ་ཡང་ཕྱེད་ལགས། བཟང་མོ་འདི་ནི་འཇིག་རྟེན་གྱི་ཆོས་ཡིན་ནོ། །རྗེའི་
[314a.5]སྲས་གལ་ཏེ་དེ་ལྟ་ན་འདི་ཁུམས་ཤིག །བཟང་མོ་ནོར་གྱི་ཕྱིར་ནུ་བོ་བསད་དུ་ག་ལ་རུང་། དེས་དེ་ལ་ཡང་དང་ཡང་དུ་སྨྲས་པ་དང་འདོད་པ་ལ་བསྟེན་པས་ནི་སྡིག་པའི་ལས་མི་བྱ་བ་ཅི་ཡང་མེད་པས་དེས་ཁས་བླངས་སོ། །དེས་བསམས་པ། གལ་ཏེ་གྲོང་དུ་གསད་ན་ནི་སྐྱེ་བོ་མང་པོས་
[314a.6]ཚོར་བར་འགྱུར་གྱིས། དགོན་པར་གསད་པར་བྱའོ་སྙམ་ནས་དེས་དེ་བོས་ཏེ་སྨྲས་པ། ནུ་བོ་མེ་ཏོག་དང་ཡམ་སྲེག་ཤིང་གི་ཕྱིར་དགོན་པར་འདོང་ངོ་། །དེ་དེ་དང་ལྷན་ཅིག་དགོན་པར་དོང་བ་ལས་དེ་ནས་དེས་རི་ཕུག་ཏུ་རྡོས་བསྣུན་ཏེ་བསད་དོ། །དགེ་སློང་དག་ཇི་སྙམ་དུ་སེམས། དེའི་
[314a.7]ཚེ་དེའི་དུས་ན་གང་གིས་ཁྱིམ་བདག་གི་བུ་ཡིས་ཁྱིམ་གྱི་ནུ་བོ་དེ་དགོན་པར་རྡོས་གསོད་པ་དེ་ནི་ང་ཉིད་ཡིན་ཏེ། ང་ཡིས་ཁྱིམ་གྱི་ནུ་བོ་ནོར་གྱི་ཕྱིར་དགོན་པར་རྡོས་བསྣུན་ཏེ་བསད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་
[314b]
[314b.1]ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སེམས་ཅན་དམྱལ་བ་རྣམས་སུ་བཙོས་སོ། །ལས་དེ་ཁོ་ནའི་ལྷག་མས་དེ་བཞིན་གཤེགས་པ་ང་མངོན་པར་རྫོགས་པར་བྱང་ཆུབ་ན་ཡང་ཞབས་ཀྱི་མཐེ་བོ་རྡོའི་དུམ་བུས་རྨ་བྱུང་བར་གྱུར་ཏོ། །བཙུན་པ་བཅོམ་ལྡན་འདས་ཀྱིས་ཕྲིན་
[314b.2]ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས། བཅོམ་ལྡན་འདས་ཀྱི་ཞབས་ལ་སེང་ལྡེང་གི་ཚལ་པ་ཟུག་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་
[314b.3]ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ་གནས་ཤིག་ན་དེད་དཔོན་གཉིས་ཤིག་གནས་པ་ལས། དེ་གཉིས་ཀྱིས་གྲུ་བོ་ཆེ་ལེགས་པར་བསྒྲུབས་ནས་ནོར་བསྒྲུབ་པའི་ཕྱིར་རྒྱ་
[314b.4]མཚོ་ཆེན་པོར་ཞུགས་པ་དང་རྗེས་སུ་མཐུན་པའི་རླུང་གིས་རིན་པོ་ཆེའི་གླིང་དུ་ཕྱིན་ཏོ། །དེ་ན་གཅིག་གིས་ནི་བག་ཡོད་པར་རིན་པོ་ཆེ་རྣམས་ཀྱིས་གྲུ་བཀང་ངོ་། །ཅིག་ཤོས་ཀྱིས་ནི་བག་མེད་པར་རོ། །དེ་གཉིས་ཆས་པ་ལས་ཇི་ཙམ་ན་དེའི་གྲུ་བག་མེད་པར་བཀང་བ་དེ་བྱིང་བར་གྱུར་ཏོ། །
[314b.5]གྲུ་བྱིང་བ་དེས་སྨྲས་པ། བདག་འོ་ནིར་ཆུག་ཤིག །དེས་དེ་སྲང་ལ་བཅལ་ཏེ་རིན་པོ་ཆེ་ལས་བོར་ནས་གྲུ་བོ་ཆེར་བཅུག་གོ། །དེ་དེར་ཞུགས་ནས་བསམས་པ། འདི་ནི་དོན་གྲུབ་པས་འགྲོ་ལ་བདག་ནི་དོན་མེད་པ་འདི་ལྟ་མི་སྲིད་ཀྱིས་འདིའི་གྲུ་དབུག་པར་བྱའོ་སྙམ་ནས། དེས་དབེན་
[314b.6]པར་དལ་བུས་དབུག་པར་བརྩམས་པ་ལས་དེད་དཔོན་དེས་རིག་ནས་སྨྲས་པ། དེད་དཔོན་གྲུ་མ་དབུག་ཞིག་ཐམས་ཅད་ཚུལ་མ་ཡིན་པས་སྡུག་བསྔལ་བར་གྱུར་ཏ་རེ། ཕྲག་དོག་ལ་མངོན་པར་ཞེན་པའི་བློ་ཅན་དེ་སླར་བཟློག་ཀྱང་མ་བཏུབ་ནས། དེ་ནས་དེས་མདུང་ཐུང་གིས་
[314b.7]བསད་དོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ན་དེད་དཔོན་གང་གིས་དེད་དཔོན་གསོད་པ་དེ་ནི་ང་ཉིད་ཡིན་ཏེ། ངས་དེད་དཔོན་མདུང་ཐུང་གིས་བསད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་
[315a]
[315a.1]པོ་དང་། ལོ་བརྒྱ་སྟོང་ཕྲག་མང་པོར་སེམས་ཅན་དམྱལ་བ་རྣམས་སུ་བཙོས་སོ། །ལས་དེའི་ལྷག་མ་ཁོ་ནས་དེ་བཞིན་གཤེགས་པ་མངོན་པར་རྫོགས་པར་བྱང་ཆུབ་ན་ཡང་ཞབས་ལ་སེང་ལྡིང་གི་ཚལ་པས་ཟུག་པར་གྱུར་ཏོ། །བཙུན་པ་བཅོམ་ལྡན་འདས་ཀྱིས་ཕྲིན་
[315a.2]ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས་ཡུལ་ས་ལར་ཇི་ལྟར་ལྷུང་བཟེད་བཀྲུས་པས་ཞུགས་པའི་ལྷུང་བཟེད་བཀྲུས་པ་དེ་ཁོ་ན་བཞིན་དུ་ཕྱིར་གཤེགས་ཏེ་བསོད་སྙོམས་གཅིག་ཀྱང་མ་བརྙེས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་
[315a.3]དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས་འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་བྲམ་ཟེའི་ཁྱེའུ་ཞིག་གནས་སོ། །སངས་
[315a.4]རྒྱས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་། ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་རོ། །དེའི་ཚེ་རང་སངས་རྒྱས་ཉོན་མོངས་འཇོམས་ཞེས་བྱ་བ་འཇིག་རྟེན་དུ་བྱུང་ནས། 
[315a.5]དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་གནས་སོ། །དེ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་བཱ་རཱ་ཎ་སཱིར་བསོད་སྙོམས་ལ་ཞུགས་སོ། །བྲམ་ཟེའི་ཁྱེའུ་ཞིག་ཀྱང་ཟས་ཀྱི་ཕྱིར་བསོད་སྙོམས་ལ་ཁྱིམ་ཞིག་ཏུ་ཞུགས་པ་ལས་དེས་ཟས་
[315a.6]མ་ཐོབ་ནས་དེ་ཕྱིར་བྱུང་ངོ་། །རང་སངས་རྒྱས་ཉོན་མོངས་མེད་ཀྱིས་ཁྱིམ་དེར་བསོད་སྙོམས་ལ་ཞུགས་སོ། །བྲམ་ཟེའི་ཁྱེའུ་དེས་དེ་ཞུགས་པ་མཐོང་ནས་དེས་བསམས་པ། རབ་ཏུ་བྱུང་བ་དེ་ཅི་དག་བྱེད་པ་བལྟའོ་སྙམ་ནས་དེ་སླར་ལོག་སྟེ་དེའི་ཕྱི་བཞིན་དུ་འབྲང་ཞིང་སྒོ་ཕག་ཏུ་བསྡད་པ་ལས། 
[315a.7]ཇི་ཙམ་ན་ཁྱིམ་བདག་གི་ཆུང་མས་རང་སངས་རྒྱས་དེ་ལུས་མཛེས་ཤིང་སེམས་དང་བ་མཐོང་ནས། དེ་ནས་དེ་དད་པ་སྐྱེས་ཏེ་དེའི་ལྷུང་བཟེད་གཙང་ཞིང་བསོད་པའི་བཟའ་བ་དང་བཅའ་བས་བཀང་ངོ་། །དེས་དེ་ཐོགས་ཏེ་ཕྱིར་བྱུང་བ་བྲམ་ཟེའི་ཁྱེའུ་དེས་མཐོང་ནས་སྨྲས་པ། ཀྱེ་རབ་ཏུ་བྱུང་བ་རེ་
[315b]
[315b.1]ཞིག་ཁྱོད་ཀྱིས་བསོད་སྙོམས་ཅི་འདྲ་བ་ཞིག་གྲུབ་པ་ལྟའོ། །དེ་མ་བསམས་པར་ཡེ་ཤེས་མཐོང་བ་མི་འཇུག་པས་དེས་བསྟན་ཏོ། །དེ་ནས་ཕྲག་དོག་ལ་མངོན་པར་ཞེན་པའི་བློ་ཅན་དེས་དེའི་ལག་པར་ཐལ་མོས་བསྣུན་པ་དང་ལྷུང་བཟེད་ལྷུང་བས་ཁ་ཟས་རྣམས་ས་ལ་བོ་བ་དང་
[315b.2]བྲམ་ཟེའི་ཁྱེའུ་དེས་རྡོག་པས་བརྫིས་སོ། །རང་སངས་རྒྱས་དེས་དེ་ལ་སྨྲས་པ། བཞིན་བཟངས་ཁྱོད་ཀྱིས་ཅིའི་ཕྱིར་ཁ་ཟས་རྣམས་ཆུད་གཟན། ཅི་སྟེ་ཁྱོད་སློང་བར་གྱུར་ན་ངས་བྱིན་པར་འགྱུར་བ་ཞིག །དེས་རང་སངས་རྒྱས་དེ་ལ་སྨད་པ་མང་དུ་བྱས་ནས། སླར་ལོག་པ་
[315b.3]དང་དྲང་སྲོང་སྨྲ་བ་རི་དགས་ཀྱི་ནགས་སུ་སོང་ནས་འདུག་གོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེ་གང་ཡིན་པ་དེ་ནི་ང་ཉིད་ཡིན་ཏེ། ཕྲག་དོག་ལ་མངོན་པར་ཞེན་པའི་བློ་ཅན་ངས་རང་སངས་རྒྱས་ཀྱི་ཟས་བཅད་པ་བྱས་པ་གང་ཡིན་པ་དེའི་ལས་ཀྱི་རྣམ་པར་
[315b.4]སྨིན་པས་ལོ་མང་པོ་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་ནོ། །ལས་ཀྱི་ལྷག་མ་དེ་ཁོ་ནས་ད་ལྟར་ང་མངོན་པར་རྫོགས་པར་བྱང་ཆུབ་ན་ཡང་ཡུལ་ས་ལར་ཟན་གཅད་པ་བྱས་སོ། །བཙུན་པ་བཅོམ་ལྡན་འདས་ཀྱིས་ཕྲིན་
[315b.5]ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་ཀུན་ཏུ་རྒྱུ་མོ་མཛེས་མས་ཡང་དག་པ་མ་ལགས་པས་སྐུར་པ་བཏབ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་
[315b.6]ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ་སྐྱེ་དགུ་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཞེས་བྱ་བའི་བར་དུ་སྟེ། 
[315b.7]སངས་རྒྱས་བཅོམ་ལྡན་འདས་དེའི་གསུང་རབ་ལ་སྤུན་གཉིས་ཤིག་རབ་ཏུ་བྱུང་བར་གྱུར་ཏེ། གནས་འཇོག་དང་། བྷ་ར་དྭ་ཛ་ཞེས་བྱའོ། །དེ་ནས་གནས་འཇོག་གིས་ནི་བརྩོན་པ་དང་། འབད་པ་དང་། བརྩལ་བ་བྱས་པས་ཉོན་མོངས་པ་ཐམས་ཅད་སྤངས་ཏེ། དགྲ་
[316a]
[316a.1]བཅོམ་པ་ཉིད་མངོན་སུམ་དུ་བྱས་སོ། །བྷ་ར་དྭ་ཛས་ཀྱང་བཀླགས་ཤིང་བཏོན་པས་སྡེ་སྣོད་གསུམ་ལ་བྱང་བར་གྱུར་ཏེ། སྡེ་སྣོད་གསུམ་གྱི་ཆོས་ཀྱི་གཏམ་ལ་རིགས་པ་དང་གྲོལ་བའི་སྤོབས་པ་དང་ལྡན་པར་གྱུར་ཏོ། །དེས་ཇི་ཙམ་ན་ཁྱིམ་བདག་གཅིག་ལ་
[316a.2]བསྐུལ་ནས། དེས་དེའི་ཆེད་དུ་གཙུག་ལག་ཁང་ཡོ་བྱད་ཐམས་ཅད་དང་ལྡན་པ་ཞིག་རྩིག་ཏུ་བཅུག་གོ། །དེ་ནས་དེས་ཕུ་བོ་གནས་འཇོག་ལ་སྤྲིང་བ། ལྷན་ཅིག་འཁོད་ཀྱིས་ཤོག་ཤིག །དེས་ཐོས་ནས་འོངས་སོ། །དེ་ནས་ཁྱིམ་བདག་དེས་སྤྱོད་ལམ་ཞི་བ། ལུས་མཛེས་
[316a.3]པ། སེམས་དང་བ་དེ་མཐོང་ངོ་། །དེ་མཐོང་ནས་མངོན་པར་དད་པར་གྱུར་ཏེ། དེ་དད་པ་སྐྱེས་ནས་ཁ་ཟས་བསོད་པས་ཚིམ་པར་བྱས་ཏེ་ཆེན་པོ་ལ་འོས་པའི་རས་ཟུང་གཅིག་བསྐོན་ཏོ། །དེ་ནས་བྷ་ར་དྭ་ཛ་ཕྲག་དོག་སྐྱེས་ནས་བདག་ནི་འདིའི་ཐམས་ཅད་ལ་སྔོན་དུ་འགྲོ་བ་ཡིན་
[316a.4]ན། བདག་ལ་ནི་འདིས་ལན་འགའ་ཡང་རས་མ་བྱིན། འདི་ནི་འོངས་ནས་རིང་པོར་མ་ལོན་པ་ཁོ་ནར་རས་ཟུང་བསྐོན་ནོ་སྙམ་ནས། དེ་ཕུ་བོ་གནས་འཇོག་ལ་ཉེས་པའི་གླགས་ཚོལ་བར་གྱུར་ཏོ། །དེས་དེ་ཚོར་ནས་བསམས་པ། འདི་ནི་ཕྲག་དོག་གི་རང་བཞིན་ཅན་
[316a.5]ཡིན་པས་གལ་ཏེ། བདག་གིས་འདི་ལ་རས་ཟུང་འདི་མ་བྱིན་པར་གྱུར་ན་ལྷག་པར་ཡང་མི་དགའ་བ་མྱོང་བར་འགྱུར་རོ་སྙམ་ནས། དེས་དེ་ལ་བྱིན་ན་འོན་ཀྱང་དེ་ཉེས་པའི་གླགས་ཚོལ་བ་ལྷུར་ལེན་ཅིང་འདུག་གོ། །ཁྱིམ་བདག་དེའི་མངག་གཞུག་མ་བུ་མོ་ཞིག་གཙུག་ལག་
[316a.6]ཁང་དེར་སོང་ཞིང་བྱི་དོར་གྱི་ལས་བྱེད་དོ། །བྷ་ར་དྭ་ཛས་དེ་ལ་སྨྲས་པ། བུ་མོ་ཁོ་བོས་རས་ཟུང་འདི་ཁྱོད་ལ་སྦྱིན་གྱིས། ཁྱོད་ཀྱིས་ཁོ་བོའི་ཚིག་བཞིན་བྱོས་ཤིག །དེས་སྨྲས་པ། འཕགས་པ་བདག་གིས་ཅི་ཞིག་བགྱི། ཁྱོད་ཁོ་བོའི་རས་ཟུང་འདི་གྱོན་ལ་ཁྱིམ་
[316a.7]གྱི་བྱི་དོར་གྱི་ལས་བྱོས་ཤིག །གལ་ཏེ་ཁྱིམ་བདག་གིས་ཁྱོད་ཀྱི་རས་ཟུང་འདི་ག་ལས་འོངས་ཞེས་འདྲི་དང་། འཕགས་པ་གནས་འཇོག་གིས་བདག་ལ་སྩལ་ཏོ་ཞེས་སྨྲོས་ཤིག །གལ་ཏེ་ཅིའི་ཕྱིར་འདྲི་དང་། དཔོན་པོ་སྐྱེས་པ་རྣམས་ཀྱིས་བུད་མེད་རྣམས་ལ་ཅིའི་སླད་དུ་སྩོལ་
[316b]
[316b.1]བ་དེ་ཡང་འདྲིའམ་ཞེས་སྨྲོས་ཤིག །དེ་ནས་དེས་ཇི་སྐད་བསྒོ་བ་བཞིན་དུ་ཐམས་ཅད་བྱས་པ་དང་། དེ་ནས་ཁྱིམ་བདག་དེས་གནས་འཇོག་ལ་མ་དད་པ་བསྐྱེད་པ་དང་བདག་ཉིད་ཆེན་པོ་དེ་དག་ནི་བཀུར་སྟི་མ་ཡིན་པས་སྐྲག་པས་དེ་ལངས་ཏེ་སོང་ངོ་། །དགེ་སློང་དག་ཇི་སྙམ་
[316b.2]དུ་སེམས། དེའི་ཚེ་དེའི་དུས་ཀྱི་བྷ་ར་དྭ་ཛ་གང་ཡིན་པ་དེ་ནི་ང་ཉིད་ཡིན་ཏེ། ངས་དེ་ན་དགྲ་བཅོམ་པ་ལ་ཡང་དག་པ་མ་ཡིན་པས་སྐུར་པ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ལོ་མང་པོ་དང་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་
[316b.3]བྱ་བའི་བར་གོང་མ་བཞིན་དུའོ། །ད་ལྟར་ང་མངོན་པར་རྫོགས་པར་བྱང་ཆུབ་པ་ན་ཡང་ཀུན་ཏུ་རྒྱུ་མོ་མཛེས་མས་ཡང་དག་པ་མ་ཡིན་པར་སྐུར་པ་བཏབ་བོ། །བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས་བྲམ་ཟེའི་བུ་མོ་རྩྭ་
[316b.4]མིས་ཡང་དག་པ་མ་ལགས་པས་སྐུར་པ་བཏབ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཐུན་མོང་དང་། ཐུན་མོང་མ་ཡིན་པ། ཚོགས་
[316b.5]རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །ཐུན་མོང་གང་ཞེ་ན། དགེ་སློང་དག་སྔོན་བྱུང་བཱ་རཱ་ཎ་སཱི་ན་བྲམ་ཟེ་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་ཕྱིན་པ་ཞིག་བྲམ་ཟེའི་ཁྱེའུ་ལྔ་བརྒྱ་ལ་བྲམ་ཟེ་རྣམས་ཀྱི་གསང་
[316b.6]ཚིག་སྟོན་ཏེ། དེ་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་ལྷག་པར་བཀུར་སྟི་བྱས། བླ་མར་བྱས། རྗེད་ཅིང་མཆོད་དེ་དགྲ་བཅོམ་པར་བཀུར་རོ། །ཇི་ཙམ་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་ལྗོངས་རྒྱུ་ཞིང་སོང་བ་ལས་བཱ་རཱ་ཎ་སཱིར་ཕྱིན་པ་དང་། 
[316b.7]བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་ལུས་མཛེས་པ་དང་སེམས་དང་བ་མཐོང་ངོ་། །མཐོང་ནས་ཀྱང་སྐྱེ་བོའི་ཚོགས་ཐམས་ཅད་མངོན་པར་དད་པར་གྱུར་ཏེ། གང་གི་སྦྱིན་པའམ། བྱ་བའམ། འཇིག་རྟེན་ཕ་རོལ་གྱི་ཆེད་ཡོད་པ་གང་ཡིན་པ་དེ་དེ་ལ་བྱེད་
[317a]
[317a.1]དོ། །དེ་ནས་བྲམ་ཟེ་དེའི་རྙེད་པ་དང་བཀུར་སྟི་ནུབ་པར་གྱུར་ནས། དྲང་སྲོང་དེ་ལ་ཕྲག་དོག་སྐྱེས་ནས་ཕྲག་དོག་ལ་མངོན་པར་ཞེན་པའི་བློས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་འདི་ནི་དྲང་སྲོང་མ་ཡིན་ཏེ། འོན་ཀྱང་འདི་ནི་
[317a.2]འདོད་པ་ལ་ལོངས་སྤྱོད་པ་ཡིན་ནོ། །དེ་རྣམས་ཀྱིས་སྨྲས་པ། མཁན་པོ་དེ་དེ་བཞིན་ཏེ། འདི་ནི་འདོད་པ་ལ་ལོངས་སྤྱོད་པ་ལགས་ཀྱིས་འདི་ནི་དྲང་སྲོང་མ་ལགས་སོ། །དེ་ནས་དེ་རྣམས་ཀྱིས་ལམ་པོ་ཆེ་དང་། ཚོང་འདུས་དང་། བཞི་མདོ་དང་། སུམ་
[317a.3]མདོ་རྣམས་སུ་བྲམ་ཟེ་དང་ཁྱིམ་བདག་གི་ཁྱིམ་རྣམས་སུ་སྨྲས་པ། འདི་ནི་དྲང་སྲོང་མ་ཡིན་ཏེ། འོན་ཀྱང་འདོད་པ་ལ་ལོངས་སྤྱོད་པ་ཡིན་ནོ། །སྐྱེ་བོའི་ཚོགས་ཆེན་པོས་ཐོས་ནས་མ་དད་པ་བསྐྱེད་པ་དང་། དེ་བཀུར་སྟི་མ་ཡིན་པས་སྐྲག་ནས་བཱ་རཱ་ཎ་སཱིར་སོང་ངོ་། །
[317a.4]དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེ་གང་ཡིན་པ་དེ་ནི་ང་ཉིད་ཡིན་ནོ། །བྲམ་ཟེའི་ཁྱེའུ་ལྔ་བརྒྱ་པོ་གང་ཡིན་པ་དེ་དག་ནི་དགེ་སློང་ལྔ་བརྒྱ་པོ་འདི་དག་ཡིན་ནོ། །ངས་དྲང་སྲོང་ལ་ཡང་དག་པ་མ་ཡིན་པས་སྐུར་པ་བཏབ་པ་གང་ཡིན་པ་དེའི་ལས་ཀྱི་
[317a.5]རྣམ་པར་སྨིན་པ་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་ན་ཡང་དགེ་སློང་ལྔ་བརྒྱ་དང་། ཐབས་ཅིག་ལ་བྲམ་ཟེའི་བུ་མོ་རྩྭ་མིས་ཡང་དག་
[317a.6]པ་མ་ཡིན་པས་སྐུར་པ་བཏབ་སྟེ། དེ་ནི་ཐུན་མོང་ཞེས་བྱའོ།། །།ཞྭ་དམར་ཅོད་པན་འཛིན་པ་བཞི་པ་སྤྱན་སྔ་ཐམས་ཅད་མཁྱེན་པའི་སྤྱན་སྔར་གཏུགས་ཏེ། དགེ་བའི་བཤེས་གཉེན་སྟོད་ལུང་པ་ཆེན་པོའི་ཐུགས་
[317a.7]དམ་དང་བསྟུན་ནས་དག་པར་བྱས་པའོ།། །།མངྒ་ལཾ།། །།