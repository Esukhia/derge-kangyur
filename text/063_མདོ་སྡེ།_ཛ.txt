[1a]
[1a.1]༄༅། །མདོ་སྡེ་ཛ་བ་བཞུགས་སོ། །
[1b]
[1b.1]{T220}༄༅༅། །རྒྱ་གར་སྐད་དུ། བུད་དྷ་པཱི་ཊ་ཀ་དུཿཤཱི་ལ་ནི་གྲ་ཧཱི་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བ་ཐེག་པ་
[1b.2]ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་བཱ་རཱ་
[1b.3]ཎ་སཱིའི་དྲང་སྲོང་ལྷུང་བ་རི་དགས་ཀྱི་ནགས་ན། དགེ་སློང་གི་དགེ་འདུན་ཆེན་པོ་ཟག་པ་ཟད་པ། བྱ་བ་བྱས་པ། བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པར་ཀུན་ཏུ་
[1b.4]སྦྱོར་བ་ཡོངས་སུ་ཟད་པ། ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ། ཤེས་རབ་ཤིན་ཏུ་རྣམ་པར་གྲོལ་བ། དབང་དུ་གྱུར་པ་ལྔ་བརྒྱ་དང་ཐབས་ཅིག་ཏུ་བཞུགས་ཏེ། ཐམས་ཅད་
[1b.5]ཀྱང་དགྲ་བཅོམ་པ་ཤ་སྟག་སྟེ། གང་ཟག་གཅིག་མ་གཏོགས་པ་ནི་འདི་ལྟ་སྟེ། ཚེ་དང་ལྡན་པ་ཀུན་དགའ་བོའོ། །དེ་ནས་ཚེ་དང་ལྡན་པ་ཤ་ར་དྭ་ཏིའི་བུ་དང་། ཚེ་དང་ལྡན་པ་མཽད་གལ་གྱི་བུ་
[2a]
[2a.1]ཆེན་པོ་དང་། ཚེ་དང་ལྡན་པ་འོད་སྲུང་ཆེན་པོ་དང་། ཚེ་དང་ལྡན་པ་རབ་འབྱོར་དང་། ཚེ་དང་ལྡན་པ་བཀྐུ་ལ་དང་། ཚེ་དང་ལྡན་པ་བྱམས་མའི་བུ་གང་པོ་དང་། ཚེ་དང་ལྡན་པ་ཀུན་དགའ་བོ་རྣམས་ཕྱེམ་རེད་ཀྱི་དུས་སུ་ནང་དུ་ཡང་དག་འཇོག་ལས་ལངས་ཏེ། 
[2a.2]བཅོམ་ལྡན་འདས་གང་ན་བ་དེར་དོང་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འཁོད་དོ། དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །དེ་བཞིན་གཤེགས་པ་དགྲ་བཅོམ་པ་
[2a.3]ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བགྱིས་པ་དང་། འབྱུང་བ་མ་མཆིས་པ་དང་། མཚན་མ་མ་མཆིས་པ་དང་། མཚན་ཉིད་མ་མཆིས་པ་དང་། འདུས་མ་བགྱིས་པ་དང་། བསྟན་དུ་
[2a.4]མ་མཆིས་པའི་བར་དུ་ལེགས་པར་བཤད་པ་འདི་ནི་བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་ཁྱོད་ཀྱིས་དོན་གྱི་དབང་གང་ཞིག་མཐོང་ན། དེ་བཞིན་གཤེགས་པ་དགྲ་བཅོམ་པ་ཡང་དག་
[2a.5]པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བགྱིས་པ་དང་། འབྱུང་བ་མ་མཆིས་པ་དང་། མཚན་མ་མ་མཆིས་པ་དང་། མཚན་ཉིད་མ་མཆིས་པ་དང་། འདུས་མ་བགྱིས་པ་དང་། བསྟན་དུ་མ་
[2a.6]མཆིས་པའི་བར་དུ་ལེགས་པར་བཤད་པ་འདི་ནི་བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་ངོ་མཚར་ལགས་སོ་ཞེས་དེ་སྐད་སྨྲ། གསོལ་པ། བཅོམ་ལྡན་འདས་འདི་ལ་བདག་གཅིག་པུ་དབེན་པར་ཞུགས་ཏེ། ནང་དུ་ཡང་དག་
[2b]
[2b.1]བཞག་པ་ན་སེམས་ལ་སེམས་ཀྱི་ཡོངས་སུ་རྟོག་པ་འདི་ལྟ་བུ་འདི་སྐྱེས་པར་གྱུར་ཏེ། ཇི་ལྟར་བཅོམ་ལྡན་འདས་ཀྱིས་མིང་དང་མཚན་མ་མེད་པའི་ཆོས་རྣམས་ལ་མིང་དང་མཚན་མ་འདི་བཤད། ཤིན་ཏུ་བརྗོད་དུ་མེད་པའི་ཆོས་རྣམས་ལ་བརྗོད་པ་གསུངས་སྙམ་དུ་བཅོམ་ལྡན་འདས་དོན་གྱི་
[2b.2]དབང་འདི་ཉིད་རབ་ཏུ་སེམས་པ་ན། བདག་ལ་ངོ་མཚར་སྐྱེས་པར་གྱུར་ཏེ། བཅོམ་ལྡན་འདས་བདག་གིས་དོན་གྱི་དབང་འདི་མཐོང་ནས་འདི་སྐད་ཅེས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་འདི་ལྟ་སྟེ། འདུས་བྱས་
[2b.3]ཐམས་ཅད་མངོན་པར་འདུས་མ་བགྱིས་པ་དང་། འབྱུང་བ་མ་མཆིས་པ་དང་། མཚན་མ་མ་མཆིས་པ་དང་། མཚན་ཉིད་མ་མཆིས་པ་དང་། འདུས་མ་བགྱིས་པ་དང་། བསྟན་དུ་མ་མཆིས་པའི་བར་དུ་གསུངས་པ་འདི་ནི་བཅོམ་ལྡན་འདས་ངོ་མཚར་ལགས་སོ། །བདེ་
[2b.4]བར་གཤེགས་པ་ངོ་མཚར་ལགས་སོ་ཞེས་གསོལ་ཏོ། །བཀའ་སྩལ་པ། ཤཱ་རིའི་བུ་དེ་དེ་བཞིན་ཏེ། ཤཱ་རིའི་བུ་གནས་འདི་ནི་ངོ་མཚར་ཡིན་ནོ། །གནས་འདི་ནི་མཆོག་ཏུ་ངོ་མཚར་ཡིན་ཏེ། འདི་ལྟ་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
[2b.5]པའི་སངས་རྒྱས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིན་ནོ། །ཤཱ་རིའི་བུ་དཔེར་ན་རི་མོ་མཁན་ནམ། རི་མོ་མཁན་གྱི་སློབ་མ་མཁས་པ་ཞིག་ནམ་མཁའ་བར་སྣང་གནས་མེད་ཅིང་དམིགས་སུ་མེད་པ་ལ་ཁ་དོག་སྣ་ཚོགས་དང་། དབྱིབས་སྣ་ཚོགས་ཀྱི་
[2b.6]གཟུགས་ཀྱི་ཚུལ་རྣམ་པ་དུ་མ་རྣམ་པ་སྣ་ཚོགས་སྟོན་པར་བྱེད་ན། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ་བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་བླ་
[2b.7]ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་དེ་བཞིན་གཤེགས་པས་ཆོས་བཤད་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་མཚན་ཉིད་མེད་པ་དང་། ཡིད་ལ་བྱེད་པ་མེད་པ་དང་། རྩོལ་བ་མེད་པ་དང་། ཀུན་
[3a]
[3a.1]ཏུ་རྒྱུ་བ་མེད་པ་དང་། ཐོབ་པ་མེད་པ་དང་། འཇུག་པ་མེད་པ་དང་། ཐོབ་པ་སྤངས་པ་དང་། ཐོབ་པ་མ་ཐོབ་པ་དང་། མ་ཐོབ་པ་རྒྱུན་ཆད་པ་དང་། ཐོབ་པ་རྗེས་སུ་མ་ཐོབ་པ་དང་། ཐོབ་པ་བོར་བ་དང་། ཐོབ་པ་ཡང་དག་པར་མ་ཐོབ་པ་དང་། 
[3a.2]སྦྱངས་པ་མེད་པ་དང་། སྦྱང་བར་བྱ་བ་མེད་པ་དང་། སྦྱང་བར་འོས་པ་མེད་པ་དང་། བསམ་དུ་མེད་པ་དང་། བསམ་པར་བྱ་བ་མེད་པ་དང་། དགེ་བར་བསམ་པ་མེད་པ་དང་། སྤྲོས་པ་མེད་པ་དང་། སྤྲོ་བར་བྱ་བ་མེད་པ་དང་། དགེ་བར་སྤྲོ་བ་མེད་པ་དང་། རྣམ་པར་
[3a.3]བརྟགས་པ་མེད་པ་དང་། རྣམ་པར་བརྟག་པར་བྱ་བ་མེད་པ་དང་། དགེ་བར་རྣམ་པར་བརྟགས་པ་མེད་པ་དང་། རྨོངས་པ་མེད་པ་དང་། ཡང་དག་པར་འདུ་བྱ་བ་མེད་པ་དང་། ཡང་དག་པར་འདུ་བ་མེད་པ་དང་། གཞི་མེད་པ་དང་། དམིགས་པ་མེད་པ་དང་། གཡོ་བ་མེད་
[3a.4]པ་དང་། གཡོ་བར་བྱ་བ་མེད་པ་དང་། དགེ་བར་གཡོ་བ་མེད་པ་དང་། རང་བཞིན་གྱིས་སྟོང་པ་དང་། ངོ་བོ་མེད་པའི་རང་བཞིན་དང་། བསྟན་དུ་མེད་པའི་རང་བཞིན་དང་། བསྟན་པར་བྱར་མེད་པའི་རང་བཞིན་དང་། དགེ་བར་བསྟན་དུ་མེད་པ་དང་། འཇིག་རྟེན་ཐམས་
[3a.5]ཅད་ཡིད་ཆེས་པར་དཀའ་བ་དང་། མིང་དང་མཚན་མ་མེད་པའི་ཆོས་ལ་ཇི་ལྟར་ཡང་མིང་དང་མཚན་མར་ཐ་སྙད་འདོགས་པ་དང་། བརྗོད་དུ་མེད་པའི་ཆོས་རྣམས་ལ་བརྗོད་པ་གསུངས་ཏེ། འདི་ལྟ་སྟེ། མངོན་པར་འདུ་བྱེད་པ་མེད་པ་དང་། འབྱུང་བ་མེད་པ་དང་། མཚན་
[3a.6]མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཤཱ་རིའི་བུ་མཆོག་ཏུ་ངོ་མཚར་ཡིན་ནོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་གིས་རིའི་རྒྱལ་པོ་རི་རབ་ཁར་བཅུག་སྟེ། 
[3a.7]ལེགས་པར་ལན་གསུམ་བཅས་ནས་མིད་ལ། དེས་མིད་པ་ཟས་བཞིན་དུ་འཇུ་བར་བྱེད་དེ། དེ་ལ་སྡུག་བསྔལ་ཅུང་ཟད་ཀྱང་མི་སྐྱེད་ཅིང་དེ་ཡང་ཟོས་ནས་ནམ་མཁའ་བར་སྣང་ལ་འཆག་པར་བྱེད་ན་ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ཤིན་ཏུ་ངོ་མཚར་བྱེད་པ་
[3b]
[3b.1]ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། མངོན་པར་འདུ་བྱེད་པ་མེད་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་
[3b.2]ཉིད་མེད་པ་དང་། བསྟན་དུ་མེད་པ་ལ། དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་ལྕི་བའི་མེ་ཆེན་པོ་འབར་བ། རབ་ཏུ་འབར་བ། ཀུན་ཏུ་རབ་ཏུ་འབར་བ། མེ་ལྕེ་གཅིག་ཏུ་གྱུར་པ། འོད་དང་བཅས་པ་
[3b.3]འཕང་དུ་དཔག་ཚད་ཙམ་ལ། རྒྱར་ཡང་དཔག་ཚད་ཙམ་ཡོད་པའི་མེ་འུད་སྒྲ་ཅན་གྱིས་སྒོ་བཞི་རབ་ཏུ་གང་བར་གྱུར་ཅིང་སྒོ་བཞི་ནས་དེའི་མེ་ལྕེ་བར་སྣང་ལ་དཔག་ཚད་བཞི་ཙམ་དུ་གྱེན་དུ་འབར་བར་གྱུར་པ་དེར་སྐྱེས་བུ་འགའ་ཞིག་རྩྭ་ཁུར་ཤིན་ཏུ་ཆེན་པོ་ཐོགས་ཏེ་འཇུག་པར་བྱེད་ལ་དེ་ཡང་
[3b.4]ཞུགས་མ་ཐག་ཏུ་སྒོ་བཞི་པོ་དེ་དག་ནས་ཚུབ་མ་བཞི་མངོན་དུ་ལངས་ཏེ། མེ་ལྕེ་གང་ཡིན་པ་དེས་སྐྱེས་བུ་དེའི་ལུས་ལ་ཕོག་ན། དེའི་ལུས་ཀྱང་མི་ཚིག་ལ་རྩྭ་ཡང་མི་ཚིག་པ་ཁོ་ནར་སླར་འབྱུང་ཞིང་། རྩྭའི་ཉག་མ་གཅིག་ཀྱང་མི་ཚིག་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་
[3b.5]སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་མངོན་པར་འདུ་བྱེད་པ་མེད་པ་དང་། འབྱུང་བ་མེད་
[3b.6]པ་དང་། མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་རྒྱ་མཚོ་ཆེན་པོ་རྒལ་བར་འདོད་ནས། དེས་
[3b.7]རྡོའི་གཟིངས་ས་ཆེན་པོ་ཙམ་གྱིས་རྒྱ་མཚོ་ཆེན་པོའི་ཚུ་རོལ་གྱི་འགྲམ་ནས་ཕ་རོལ་གྱི་འགྲམ་དུ་ཕྱིན་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་
[4a]
[4a.1]མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བྱས་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་
[4a.2]དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་རྒྱ་མཚོ་དང་བཅས། རི་དང་བཅས་རྩྭ་ཤིང་དང་ཆུ་དང་བཅས་པའི་གླིང་བཞི་པའི་འཇིག་རྟེན་གྱི་ཁམས་འདི་བཏེག་ནས་སྦྲང་མའི་
[4a.3]བྱིན་པའི་ཐེམ་སྐས་ལས་ཚངས་པའི་འཇིག་རྟེན་དུ་འཛེག་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་
[4a.4]སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུ་བྱེད་ཐམས་ཅད་མངོན་པར་འདུས་མ་བྱས་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་
[4a.5]ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་སྐྱེས་བུ་འགའ་ཞིག་གིས་རླུང་གིས་བསྒུལ་བའི་སྲད་བུས་རི་རབ་རིའི་རྒྱལ་པོ་གྱེན་དུ་བཏེག་སྟེ། ནམ་མཁའ་འམ་བར་སྣང་ལ་འཛིན་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། 
[4a.6]གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་འདུས་མ་བྱས་པ་དང་ཞེས་བྱ་བ་རྒྱས་པར་བྱ་སྟེ། དེ་བཞིན་གཤེགས་པས་ཆོས་བསྟན་པ་
[4a.7]གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་འདི་ཇི་སྙམ་དུ་སེམས། ཇི་ག་གང་གཱའི་འབབ་ཆུ་ཆེན་པོ་ཤིན་ཏུ་ཆེ་བ་དང་། རྒྱ་ཆེ་བ་དང་། གཏིང་ཟབ་པ་དང་། ཚད་མེད་པ་ཡིན་ནམ། གསོལ་པ། བཅོམ་ལྡན་འདས་དེ་ལྟ་ལགས་སོ། །བཀའ་སྩལ་པ། ཤཱ་རིའི་བུ་གལ་ཏེ་སྟོང་གསུམ་
[4b]
[4b.1]གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་འདི་ལྟ་བུའི་ཆར་གྱི་རྒྱུན་ཆེན་པོ་འདི་ལྟ་སྟེ། གང་གཱའི་འབབ་ཆུ་ཆེན་པོ་ལྟ་བུའི་ཆར་གྱི་རྒྱུན་ཆེན་པོ་བབ་པ་དེ་ལ་སྐྱེས་བུ་འགའ་ཞིག་གིས་རེ་ཞིག་ཆར་ཆེན་པོའི་རྒྱུན་ནམ་མཁའ་བར་སྣང་ལ་བབ་པ་ས་ལ་མ་ལྷུང་བར་ལག་པ་གཅིག་གིས་གཟེད་ལ། 
[4b.2]ཆུ་ཐིགས་པ་འགའ་ཡང་དེའི་ལག་པ་ནས་ཟགས་ཏེ་ས་ལ་ལྷུང་བར་མ་གྱུར་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་
[4b.3]སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་འདུས་མ་བྱས་པ་དང་ཞེས་བྱ་བ་རྒྱས་པར་བྱ་སྟེ། དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་འདི་ཇི་སྙམ་དུ་སེམས། ཇི་ག་རིའི་རྒྱལ་པོ་རི་རབ་ཆེ་བ་དང་
[4b.4]ཤིན་ཏུ་ཆེ་བ་ཡིན་ནམ། གསོལ་པ། བཅོམ་ལྡན་འདས་ཆེ་ལགས་སོ། །བདེ་བར་གཤེགས་པ་མཆོག་ཏུ་ཆེ་བ་ལགས་སོ། །བཀའ་སྩལ་པ། ཤཱ་རིའི་བུ་གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་འདི་ལྟ་བུའི་རྡོ་བའི་ཆར་འདི་ལྟ་སྟེ། རིའི་རྒྱལ་པོ་
[4b.5]རི་རབ་ལྟ་བུའི་རྡོ་བའི་ཆར་གྱི་རྒྱུན་ཆེན་པོ་བབ་པ་དེ་ལ་སྐྱེས་བུ་འགའ་ཞིག་གིས། རེ་ཞིག་རྡོའི་ཆར་ཆེན་པོའི་རྡོ་བའི་ཆར་གྱི་རྒྱུན་ཆེན་པོ་ནམ་མཁའ་བར་སྣང་ལ་མངོན་པར་བབ་པ་ས་ལ་མ་ལྷུང་བར་ལག་པ་གཅིག་གིས་གཟེད་ལ་རྡོའི་གཟེགས་མ་ཆུང་ངུ་ན་ཡུངས་འབྲུ་ཙམ་འགའ་ཡང་དེའི་
[4b.6]ལག་པ་ནས་ཟགས་ཏེ་ས་ལ་ལྷུང་བར་མ་གྱུར་ན། ཤཱ་རིའི་བུ་འདི་ཇི་སྙམ་དུ་སེམས། སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །ཤཱ་རིའི་བུ་དེ་བས་ཀྱང་ཞེས་བྱ་བ་ནས། དེ་
[4b.7]བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ་ཞེས་བྱ་བ་རྒྱས་པར་སྦྱར་རོ། །ཤཱ་རིའི་བུ་དཔེར་ན་བསྲེག་པའི་བསྐལ་པ་ཆེན་པོ་བྱུང་བ་ན། སྐྱེས་བུ་འགའ་ཞིག་གིས་མེའི་ཕུང་པོ་ཆེན་པོ་ཤིན་ཏུ་མཆེད་པ་དེ་མཆིལ་མའི་ཐལ་བ་གཅིག་གིས་ཞི་བར་བྱེད་
[5a]
[5a.1]ཅིང་། ཁའི་དབུགས་ཕྱུང་བ་གཅིག་གིས་འཇིག་རྟེན་གྱི་ཁམས་ཐམས་ཅད་དང་། ལྷའི་གཞལ་མེད་ཁང་རྣམས་ཀུན་ཏུ་དགོད་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་
[5a.2]ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །ཤཱ་རིའི་བུ་དེ་བས་ཀྱང་ཞེས་བྱ་བ་ནས། དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ་ཞེས་བྱ་བ་རྒྱས་པར་སྦྱར་རོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་
[5a.3]གིས་ལག་པ་གཅིག་གི་མཐིལ་དུ་སེམས་ཅན་ཐམས་ཅད་རབ་ཏུ་བཀོད་ལ། ལག་པ་ཅིག་ཤོས་ཀྱིས་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྒྱ་མཚོ་དང་བཅས་པ། རི་དང་བཅས་པ། གླིང་དང་། ནགས་ཚལ་དང་། ཡུལ་ལྗོངས་དང་བཅས་པ། རྩྭ་དང་ཤིང་དང་ཆུར་
[5a.4]བཅས་པ་འདི་གྱེན་དུ་བཏེག་ནས། ནམ་མཁའ་བར་སྣང་ལ་འཛིན་པར་བྱེད་ཅིང་སེམས་ཅན་དེ་དག་ཀྱང་སེམས་གཅིག་དང་། བློ་གྲོས་གཅིག་ཏུ་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་
[5a.5]སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བྱས་པ་དང་། འབྱུང་བ་མེད་པ་དང་། 
[5a.6]འགག་པ་མེད་པ་གསུམ་དང་། བདག་པོ་མེད་པ་བརྒྱད་དང་། རང་བཞིན་མེད་པ་དྲུག་དང་། རང་བཞིན་ཡོད་པ་མ་ཡིན་པ་བདུན་དང་། རང་བཞིན་སྟོང་པ་བརྒྱད་དང་། འཇིག་རྟེན་ཐམས་ཅད་ཡིད་ཆེས་པ་དགུ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་དེ་ནི་ཆེས་ངོ་མཚར་ཡིན་ནོ། །
[5a.7]དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་འདི་དག་ནི་མཚན་ཉིད་མེད་པ་དང་། མཚན་ཉིད་སྤངས་པ་དང་། ཡིད་ལ་བྱེད་པ་མེད་པ་དང་། ཡིད་ལ་བྱེད་པ་དང་ལྡན་པ་མ་ཡིན་པ་དང་། རྩོལ་བ་མེད་པ་དང་། འོང་བ་མེད་པ་དང་། འགྲོ་བ་མེད་པ་དང་། བཀོད་པ་མེད་པ་དང་། སྤྲོས་པ་མེད་པ་དང་། 
[5b]
[5b.1]སྤྲོས་པ་དང་བྲལ་བ་དང་། གདུང་བ་མེད་པ་དང་། གདུང་བ་དང་བྲལ་བ་དང་། ཕ་རོལ་མེད་པ་དང་། ཚུ་རོལ་མེད་པ་དང་། འགྲམ་མེད་པ་དང་། འགྲམ་མ་ཡིན་པ་མེད་པ་དང་། གཤོང་མེད་པ་དང་། ཐང་མེད་པ་དང་། ཆུ་བོ་མེད་པ་དང་། ཆུ་བོ་མ་ཡིན་པ་མེད་པ་དང་། གྲོལ་བ་
[5b.2]མེད་པ་དང་། རྣམ་པར་གྲོལ་བ་མེད་པ་དང་། རྨོངས་པ་མེད་པ་དང་། རྣམ་པར་རྨོངས་པ་མ་ཡིན་པ་མེད་པ་དང་། རབ་ཏུ་རྣམ་པར་རྨོངས་པ་མེད་པ་དང་། རྨོངས་པའི་དྲ་བ་མེད་པ་དང་། ཇི་ལྟ་བ་བཞིན་དུ་མེད་པ་དང་། ཚད་མར་གཟུང་བར་བྱ་བ་མེད་པ་དང་། བརྟག་
[5b.3]པར་བྱ་བ་མེད་པ་དང་། རྟོག་པའི་སྤྱོད་ཡུལ་མེད་པ་དང་། རྒྱུ་བ་མེད་པ་དང་། ཀུན་ཏུ་རྒྱུ་བ་མེད་པ་དང་། སྒྲ་མ་ཡིན་པ་མེད་པ་དང་། ཚིག་རྩུབ་པོ་མེད་པ་དང་། དྲན་པ་མེད་པ་དང་། དྲན་པ་ཚར་གཅད་པ་དང་། སེམས་པ་མེད་པ་དང་། སེམས་ཚར་གཅད་པ་
[5b.4]དང་། ཡིད་མེད་པ་དང་། ཡིད་ཚར་གཅད་པ་དང་། ཐར་པ་མེད་པ་དང་། རྣམ་པར་ཐར་པ་མེད་པ་དང་། བརྫུན་མེད་པ་དང་། བརྫུན་གྱི་ཆོས་མེད་པ་དང་། ཀུན་ཏུ་སླུ་བ་མེད་པ་དང་། ཀུན་ཏུ་སླུ་བའི་ཆོས་མེད་པ་དང་། ཀུན་ཏུ་སླུ་བའི་དྲ་བ་མེད་པ་དང་། མིང་མེད་པ་
[5b.5]དང་། མཚན་མ་མེད་པ་དང་། ཐ་སྙད་མེད་པ་དང་། ཐ་སྙད་མ་ཡིན་པ་མེད་པ་དང་། བཏགས་པ་མེད་པ་དང་། བཏགས་པ་མ་ཡིན་པ་མེད་པ་དང་། མཐར་ཕྱིན་པ་མེད་པ་དང་། མཐར་ཕྱིན་པ་མ་ཡིན་པ་མེད་པ་དང་། འདྲེན་པར་བྱེད་པ་མེད་པ་དང་། ལམ་མེད་པ་དང་། 
[5b.6]ལམ་གྱི་འབྲས་བུ་དང་བྲལ་བ་མེད་པ་དང་། རྨོངས་པ་དང་བྲལ་བ་དང་། རྟོག་པ་མེད་པ་དང་། མི་རྟོག་པ་དང་། ཡོངས་སུ་མི་རྟོག་པ་དང་། ཀུན་ཏུ་མི་རྟོག་པ་དང་། རྣམ་པར་རྟོག་པ་ཐམས་ཅད་སྤངས་པ་དང་། འདྲེས་པ་མེད་པ་དང་། འཛིན་པ་མེད་པ་དང་། ཡོངས་སུ་འཛིན་
[5b.7]པ་མེད་པ་དང་། གཟུང་བ་མེད་པ་དང་། ཡོངས་སུ་གཟུང་བར་བྱ་བ་མེད་པ་དང་། ཐོབ་པ་མེད་པ་དང་། ཐོབ་པར་བྱ་བ་མེད་པ་དང་། བདེན་པ་བསལ་བ་དང་། འདོད་ཆགས་བསལ་བ་དང་། ཞེ་སྡང་བསལ་བ་དང་། གཏི་མུག་བསལ་བ་དང་། བདེན་པ་མེད་པ་དང་། བརྫུན་པ་མེད་པ་
[6a]
[6a.1]དང་། རྟག་པ་མེད་པ་དང་། མི་རྟག་པ་མེད་པ་དང་། གསལ་བ་མེད་པ་དང་། གསལ་བ་མ་ཡིན་པ་མེད་པ་དང་། སྣང་བ་མེད་པ་དང་། མུན་པ་མེད་པ་དང་། བདག་གི་མེད་པ་དང་། རང་གི་ངོ་བོ་མེད་པ་དང་། རང་གི་ངོ་བོར་བྱ་བ་མེད་པ་དང་། རང་གི་ངོ་བོ་སྟོང་པ་
[6a.2]དང་། གྲོལ་བ་མེད་པ་དང་། ཡིད་ལ་བྱེད་པ་མེད་པ་དང་། འཆི་བ་མེད་པ་དང་། ཤིན་ཏུ་མཐར་ཐུག་པ་སྟེ། བདུད་ཀྱི་དཔུང་ཚར་གཅོད་པ་དང་། ཉོན་མོངས་པ་ཚར་གཅོད་པ་དང་། ཕུང་པོ་ཚར་གཅོད་པ་དང་། ཁམས་ཚར་གཅོད་པ་དང་། སྐྱེ་མཆེད་ཚར་གཅོད་པ་དང་། ཕུང་
[6a.3]པོར་འདུ་ཤེས་པ་རྣམས་ཚར་གཅོད་པ་དང་། ཁམས་སུ་འདུ་ཤེས་པ་རྣམས་ཚར་གཅོད་པ་དང་། སྐྱེ་མཆེད་དུ་འདུ་ཤེས་པ་རྣམས་ཚར་གཅོད་པ་དང་། བདག་ཏུ་འདུ་ཤེས་པ་རྣམས་ཚར་གཅོད་པ་དང་། སེམས་ཅན་དུ་འདུ་ཤེས་པ་རྣམས་ཚར་གཅོད་པ་དང་། སྲོག་ཏུ་འདུ་ཤེས་
[6a.4]པ་རྣམས་ཚར་གཅོད་པ་དང་། གང་ཟག་ཏུ་འདུ་ཤེས་པ་རྣམས་ཚར་གཅོད་པ་དང་། སྲིད་པར་འདུ་ཤེས་པ་རྣམས་ཚར་གཅོད་པ་དང་། དངོས་པོར་འདུ་ཤེས་པ་རྣམས་ཚར་གཅོད་པ་དང་། ལོག་པར་ལྟ་བ་རྣམས་དང་། ལོག་པར་ཞུགས་པ་རྣམས་ཚར་གཅོད་པ་ཡིན་ནོ། །ཤཱ་རིའི་བུ་
[6a.5]འཛིན་པ་ཐམས་ཅད་ཚར་གཅོད་ཅིང་འཇོམས་པ་ཡིན་ཏེ། ཤཱ་རིའི་བུ་ཐ་ན་སྐྱེས་བུ་དམ་པ་མ་ཡིན་པ་རྣམས་ཀྱི་ཆོས་སུ་འདུ་ཤེས་པ་ཡང་ཚར་གཅོད་ཅིང་འཇོམས་པ་ཡིན་ནོ། །ཤཱ་རིའི་བུ་དེ་བཞིན་ཉིད་དམ། གཞན་མ་ཡིན་པ་དེ་བཞིན་ཉིད་ལ་མོས་པར་བྱེད་པའི་སྐྱེས་བུ་དམ་པ་མ་ཡིན་པ། 
[6a.6]དེ་བཞིན་གཤེགས་པའི་བཀའ་ལ་ལོག་པར་འཛིན་པ་གང་ཡིན་པ་དེ་དག་གི་ཆོས་དེ་ཡང་ཚར་གཅོད་ཅིང་འཇོམས་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་གང་སུ་དག་བདག་ཏུ་སྨྲ་བའམ། སེམས་ཅན་དུ་སྨྲ་བའམ། སྲོག་ཏུ་སྨྲ་བའམ། གང་ཟག་ཏུ་སྨྲ་བའམ། རྟག་པར་སྨྲ་བའམ། 
[6a.7]ཆད་པར་སྨྲ་བའམ། ཡོད་པར་སྨྲ་བའམ། མེད་པར་སྨྲ་བའམ། མིང་དུ་སྨྲ་བའམ། མཚན་མར་སྨྲ་བའམ། བཏགས་པར་སྨྲ་བའམ། ཤཱ་རིའི་བུ་གང་སུ་དག་དངོས་པོར་དམིགས་པ་དེ་དག་ཐམས་ཅད་ནི་དེ་བཞིན་གཤེགས་པ་དང་མི་འཐུན་པར་འཛིན་པ་ཡིན་ནོ། །ཤཱ་རིའི་བུ་དེ་བཞིན་
[6b]
[6b.1]གཤེགས་པ་དང་མི་འཐུན་པར་འཛིན་པ་གང་ཡིན་པ་དེ་དག་ནི་ལོག་པར་ཞུགས་པ་ཡིན་ནོ། །ལོག་པར་ཞུགས་པ་གང་ཡིན་པ་དེ་དག་ནི་ངའི་ཉན་ཐོས་མ་ཡིན་ནོ། །ངའི་ཉན་ཐོས་མ་ཡིན་པ་གང་ཡིན་པ་དེ་དག་ནི་མྱ་ངན་ལས་འདས་པ་དང་མི་འཐུན་པར་འཛིན་པ་ཡིན། སངས་རྒྱས་དང་
[6b.2]མི་འཐུན་པར་འཛིན་པ་ཡིན། ཆོས་དང་མི་འཐུན་པར་འཛིན་པ་ཡིན། དགེ་འདུན་དང་མི་འཐུན་པར་འཛིན་པ་ཡིན་ནོ། །ཤཱ་རིའི་བུ་ངས་དེ་ལྟ་བུའི་ལྟ་བ་དང་ལྡན་པ་ནི་རབ་ཏུ་འབྱུང་བའི་ཕྱིར་རམ། བསྙེན་པར་རྫོགས་པའི་ཕྱིར་ཡང་སྐབས་མ་ཕྱེའོ། །ཤཱ་རིའི་བུ་ངས་དེ་ལྟ་བུའི་
[6b.3]ལྟ་བ་དང་ལྡན་པ་རྣམས་ལ་ནི་དད་པས་བྱིན་པའི་ཆུ་ཕོར་བུ་གང་ཡང་རྗེས་སུ་མ་གནང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་དག་ཐམས་ཅད་ནི་མི་དགེ་བ་དེ་ལྟ་བུའི་རང་བཞིན་འཛིན་པ་ཡིན་པའི་ཕྱིར་རོ། །ཤཱ་རིའི་བུ་འདི་ལྟར་ཡང་གང་དག་མི་དགེ་བ་དེ་ལྟ་བུའི་རང་བཞིན་འཛིན་པ་
[6b.4]སྤངས་ནས་བསྟན་པ་འདི་ལ་རབ་ཏུ་བྱུང་སྟེ། མྱ་ངན་ལས་འདས་པར་རློམ་སེམས་སུ་མི་བྱེད། མྱ་ངན་ལས་འདས་པ་ལ་རློམ་སེམས་སུ་མི་བྱེད། མྱ་ངན་ལས་འདས་པ་ལ་མངོན་པར་ཞེན་པར་མི་བྱེད། སྟོང་པ་ཉིད་ལ་མི་སྐྲག །མི་དངས། དངང་བར་མི་འགྱུར་བ་གང་ཡིན་པ་དེ་དག་
[6b.5]ནི་ཆོས་རྣམས་ཀྱང་སྤང་བའི་ཕྱིར་འབད་པར་བྱེད་ན། མི་དགེ་བ་དེ་ལྟ་བུའི་རང་བཞིན་འཛིན་པ་རྣམས་ལྟ་ཅི་སྨོས། འདི་ལྟ་སྟེ། བདག་ཏུ་འཛིན་པ་དང་། སེམས་ཅན་དུ་འཛིན་པ་དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་དང་། འཛིན་པ་དེ་དག་ཐམས་ཅད་ཡིད་ལ་མི་བྱེད་
[6b.6]པས་མཚན་མ་མེད་པའི་ཏིང་ངེ་འཛིན་ལ་ཀུན་ཏུ་བསྟེན་པ་ཡིན་ཏེ། དེ་ཡང་མཚན་མར་མི་འཛིན་ཅིང་། མཚན་མ་དེ་དག་ཐམས་ཅད་མཚན་ཉིད་གཅིག་པར་སོ་སོར་རྟོག་པར་བྱེད་དེ། འདི་ལྟ་སྟེ། མཚན་ཉིད་མེད་པའོ། །ཤཱ་རིའི་བུ་དེ་ནི་རེ་ཞིག་རྗེས་སུ་འཐུན་པའི་བཟོད་པ་ཡིན་ནོ། །
[6b.7]ཤཱ་རིའི་བུ་བཟོད་པ་དེ་ལྟ་བུ་དང་ལྡན་པའི་དགེ་སློང་ནི་ངའི་ཉན་ཐོས་ཡིན་པས་དད་པས་བྱིན་པའི་འཐོབ་པ་དང་བཅས་པ་ལ་ལོངས་སྤྱོད་པར་བྱ་སྟེ། སྐྱེས་བུ་དེ་ནི་མ་རྨོངས་པ་ཐོབ་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་འདི་ནི་འགྲོ་བ་མེད་པ་དང་། འོང་བ་མེད་པ་དང་། གཟུང་བ་
[7a]
[7a.1]མེད་པ་དང་། ཡོངས་སུ་གཟུང་བ་མེད་པ་དང་། མངོན་པར་ཞེན་པ་མེད་པ་དང་། ཕྱི་རོལ་མེད་པ་དང་། ཐ་སྙད་ཀུན་ཏུ་བཅད་པ་དང་། ཐ་སྙད་ཀུན་ཏུ་ཆད་པ་དང་། དགའ་བ་མེད་པ་དང་། དགའ་བར་བྱ་བ་མེད་པ་དང་། དགའ་བ་ཚར་བཅད་པ་དང་། འདུ་བ་མེད་
[7a.2]པ་དང་། འདུ་བ་དང་བྲལ་བ་དང་། འགྲོ་བ་མེད་པ་དང་། འགྲོ་བ་དང་འོང་བ་མེད་པ་དང་། འགྲོ་བ་ཐམས་ཅད་རྒྱུན་བཅད་པ་དང་། ཐ་སྙད་ཐམས་ཅད་རྒྱུན་བཅད་པ་དང་། མཐོང་བ་མེད་པ་དང་། བལྟར་མེད་པ་དང་། གཟུང་དུ་མེད་པ་དང་། འདྲེས་པ་མེད་པ་དང་། ཐ་སྙད་
[7a.3]མེད་པ་དང་། བདེན་པ་མེད་པ་དང་། བརྫུན་པ་མེད་པ་དང་། རྟག་པ་མེད་པ་དང་། མི་རྟག་པ་མེད་པ་དང་། ནམ་མཁའ་མེད་པ་དང་། སྣང་བ་མེད་པ་དང་། བར་སྣང་མེད་པ་དང་། བསྡུས་པ་མེད་པ་དང་། དོར་བ་མེད་པ་དང་། འཛིན་པ་མེད་པ་དང་། བསྟན་པར་བྱ་བ་མེད་
[7a.4]པ་དང་། ངེས་པར་བསྟན་པར་བྱ་བ་མེད་པ་དང་། ཚོགས་པ་མེད་པ་དང་། ཚོགས་པ་དང་བྲལ་བ་མེད་པ་དང་། གཡོ་བ་མེད་པ་དང་། རློམ་སེམས་མེད་པ་དང་། བརྟགས་པ་མེད་པ་དང་། རྣམ་པར་གཞག་པ་མེད་པ་དང་། བསྙེམས་པ་མེད་པ་དང་། ཀུན་ནས་ཉོན་མོངས་པ་མེད་པ་
[7a.5]དང་། ཡོངས་སུ་སྦྱང་བའི་འོས་མེད་པ་དང་། མིང་མེད་པ་དང་། མཚན་མ་མེད་པ་དང་། མཚན་མའི་ལས་མེད་པ་དང་། བསམ་པར་བྱ་བ་མེད་པ་དང་། བུད་མེད་མེད་པ་དང་། སྐྱེས་པ་མེད་པ་དང་། ལྷ་མེད་པ་དང་། ཀླུ་མེད་པ་དང་། གནོད་སྦྱིན་མེད་པ་དང་། དྲི་ཟ་མེད་པ་དང་། 
[7a.6]གྲུལ་བུམ་མེད་པ་དང་། ཆད་པ་མེད་པ་དང་། རྟག་པ་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གསོ་བ་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། ཤེད་ལས་སྐྱེས་མེད་པ་དང་། ཤེད་བུ་མེད་པ་དང་། རྟག་པ་མེད་པ་དང་། འཕོ་བ་
[7a.7]མེད་པ་དང་། མི་འཕོ་བ་མེད་པ་དང་། གནོད་པ་མེད་པ་དང་། ཚུལ་ཁྲིམས་མེད་པ་དང་། འཆལ་པའི་ཚུལ་ཁྲིམས་མེད་པ་དང་། ཀུན་ནས་ཉོན་མོངས་པ་མེད་པ་དང་། རྣམ་པར་བྱང་བ་མེད་པ་དང་། ཏིང་ངེ་འཛིན་མེད་པ་དང་། སྙོམས་པར་འཇུག་པ་མེད་པ་དང་། ཏིང་ངེ་འཛིན་
[7b]
[7b.1]གྱི་དབང་པོ་མེད་པ་དང་། བསམ་གཏན་མེད་པ་དང་། བསམ་གཏན་གྱི་འབྲས་བུ་མེད་པ་དང་། ཤེས་པ་མེད་པ་དང་། མཐོང་བ་མེད་པ་དང་། གཟུང་བ་མེད་པ་དང་། གཟུང་བ་མ་ཡིན་པ་མེད་པ་དང་། ལམ་མེད་པ་དང་། ལམ་གྱི་འབྲས་བུ་མེད་པ་དང་། ཤེས་རབ་མེད་
[7b.2]པ་དང་། ཤེས་རབ་ཀྱི་དབང་པོ་མེད་པ་དང་། རིག་པ་མེད་པ་དང་། མ་རིག་པ་མེད་པ་དང་། གྲོལ་བ་མེད་པ་དང་། མ་གྲོལ་བ་མེད་པ་དང་། རྣམ་པར་གྲོལ་བ་མེད་པ་དང་། འབྲས་བུ་མེད་པ་དང་། འབྲས་བུ་ཐོབ་པ་མེད་པ་དང་། མཐུ་མེད་པ་དང་། མཐུ་ཆུང་བ་མེད་པ་དང་། 
[7b.3]བག་ཚ་བ་མེད་པ་དང་། འཇིག་པ་མ་ཡིན་པ་མེད་པ་དང་། དྲན་པ་མེད་པ་དང་། དྲན་པའི་དབང་པོ་མེད་པ་དང་། གནས་མེད་པ་དང་། འདུག་པ་མེད་པ་དང་། ཕྲག་དོག་མེད་པ་དང་། ཕྲག་དོག་གི་ལམ་མེད་པ་དང་། རྟོག་པ་མེད་པ་དང་། མི་རྟོག་པ་མེད་པ་དང་། རྣམ་
[7b.4]པར་རྟོག་པ་མེད་པ་དང་། བྱང་ཆུབ་མེད་པ་དང་། བྱང་ཆུབ་ཀྱི་ཡན་ལག་མེད་པ་དང་། ཤེས་པ་མེད་པ་དང་། མི་ཤེས་པ་མེད་པ་དང་། ས་མེད་པ་དང་། ཆུ་མེད་པ་དང་། མེ་མེད་པ་དང་། རླུང་མེད་པ་དང་། ནམ་མཁའ་མེད་པ་དང་། ལེགས་པར་བྱས་པ་མེད་པ་དང་། 
[7b.5]ཉེས་པར་བྱས་པ་མེད་པ་དང་། ཆོས་མེད་པ་དང་། ཆོས་མ་ཡིན་པ་མེད་པ་དང་། བདེ་བ་མེད་པ་དང་། སྡུག་བསྔལ་མེད་པ་དང་། སྤྲོས་པ་ཐམས་ཅད་བཅད་པ་དང་། སྤྲོས་པ་ཐམས་ཅད་ཀུན་ཏུ་བཅོམ་པ་བྲལ་བ། བསིལ་བར་གྱུར་པ། དུད་པ་མེད་པ། གཞག་པ་
[7b.6]མེད་པ་དང་། ལྟ་བ་ཐམས་ཅད་དང་། འདོད་པ་ཐམས་ཅད་དང་། མདུད་པ་ཐམས་ཅད་དང་། མངོན་པའི་ང་རྒྱལ་ཐམས་ཅད་དང་། མིང་དང་མཚན་མ་ཐམས་ཅད་དང་། མངོན་པའི་ང་རྒྱལ་ཐམས་ཅད་ཡང་དག་པར་བཅོམ་པ་དང་། ཐ་སྙད་རྣམ་པ་དུ་མ་ཆད་པ་ཡོངས་སུ་རྟོག་པ་
[7b.7]མེད་པ། མཚན་མ་མེད་པ་ཡིན་ནོ། །ཤཱ་རིའི་བུ་འདི་ལྟར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་གང་ཡིན་པ་དེ་ལ་རྟག་པ་མེད། མི་རྟག་པ་མེད། བདེ་བ་མེད། སྡུག་བསྔལ་མེད། ཀུན་ནས་ཉོན་མོངས་པ་མེད། རྣམ་པར་བྱང་བ་མེད། ཆད་པ་མེད། རྟག་པ་
[8a]
[8a.1]མེད། སེམས་ཅན་མེད། སྲོག་མེད། གསོ་བ་མེད། སྐྱེས་བུ་མེད། གང་ཟག་མེད། ཤེད་ལས་སྐྱེས་མེད། ཤེད་བུ་མེད། བརྟན་པ་མེད། དྲི་ཟ་མེད། དངོས་པོ་མེད། དངོས་པོ་མ་ཡིན་པ་མེད། འགོག་པ་མེད། མི་འགོག་པ་མེད། ཐོབ་པ་མེད། 
[8a.2]མ་ཐོབ་པ་མེད། འཕོ་བ་མེད། གནོན་པ་མེད། སྐྱེ་བ་མེད། འབྱུང་བ་མེད། འདས་པ་མེད། མ་འོངས་པ་མེད། ད་ལྟར་བྱུང་བ་མེད། སྐྱེ་བ་མེད། རྒ་བ་མེད། ན་བ་མེད། འཆི་བ་མེད། མྱ་ངན་མེད། སྨྲེ་སྔགས་འདོན་པ་མེད། སྡུག་བསྔལ་བ་དང་། ཡིད་མི་བདེ་
[8a.3]བ་དང་། འཁྲུག་པ་རྣམས་མེད། མངོན་པར་རྫོགས་པར་བྱང་ཆུབ་པ་མེད། མངོན་པར་རྫོགས་པར་བྱང་མ་ཆུབ་པ་མེད། སྔོན་གྱི་མཐའ་མེད། ཕྱི་མའི་མཐའ་མེད། དབུས་མེད། ཞི་བ་མེད། དུལ་བ་མེད། བྲི་བ་མེད། འཕེལ་བ་མེད། འཇུག་པ་མེད། བཏགས་པ་མེད། 
[8a.4]མ་བཏགས་པ་མེད། བཏགས་པ་དང་མ་བཏགས་པ་མེད། ནམ་མཁའ་མེད། མངོན་པར་སྐབས་ཡོད་པ་མེད། ཡིད་བྱུང་བ་མེད། འདོད་ཆགས་དང་བྲལ་བ་མེད། འགོག་པ་མེད། མྱ་ངན་ལས་འདས་པ་མེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་བཞིན་གཤེགས་
[8a.5]པས་ཆོས་འགའ་ཡང་མ་དམིགས་པ་གང་ཡིན་པ་ནི་མྱ་ངན་ལས་འདས་པ་ཡིན་ནོ། །དེ་བཞིན་གཤེགས་པས་ཐ་སྙད་འགའ་ཡང་མ་དམིགས་པ་གང་ཡིན་པ་ནི་མྱ་ངན་ལས་འདས་པ་ཡིན་ནོ། །དེ་བཞིན་གཤེགས་པས་དངོས་པོ་འགའ་ཡང་མ་དམིགས་པ་གང་ཡིན་པ་ནི་མྱ་ངན་ལས་
[8a.6]འདས་པ་ཡིན་ནོ། །ཤཱ་རིའི་བུ་འདི་ལྟར་དེ་བཞིན་གཤེགས་པ་ནི་མྱ་ངན་ལས་འདས་པ་ལ་རློམ་སེམས་མི་མངའ། མྱ་ངན་ལས་འདས་པས་རློམ་སེམས་སུ་མི་མཛད། མྱ་ངན་ལས་འདས་པ་རྣམས་ཀྱིས་རློམ་སེམས་སུ་མི་མཛད། མྱ་ངན་ལས་འདས་པ་ལ་མངོན་པར་ཞེན་པ་མི་མངའ། 
[8a.7]མྱ་ངན་ལས་འདས་པ་ལ་མངོན་པར་དགའ་བར་མི་མཛད་དོ། །ཤཱ་རིའི་བུ་དེ་ལྟ་བས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུ་བྱེད་པ་མེད་པ་དང་། འབྱུང་བ་མེད་པ་དང་། 
[8b]
[8b.1]མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་མཆོག་ཏུ་ངོ་མཚར་ཡིན་ནོ། །གླེང་གཞིའི་ལེའུ་སྟེ་དང་པོའོ།། །།གསོལ་པ། བཅོམ་ལྡན་
[8b.2]འདས་ཆོས་ཀྱི་རྣམ་གྲངས་འདི་ལ་གདམས་པ་ཇི་ལྟ་བུ་དང་། རྗེས་སུ་བསྟན་པ་ཇི་ལྟ་བུས་སྡིག་པའི་གྲོགས་པོར་འགྱུར་ལགས། གདམས་པ་ཇི་ལྟ་བུ་དང་། རྗེས་སུ་བསྟན་པ་ཇི་ལྟ་བུས་དགེ་བའི་བཤེས་གཉེན་ཞེས་བགྱི་ལགས། བཀའ་སྩལ་པ། ཤཱ་རིའི་བུ་འདི་ན་དགེ་སློང་
[8b.3]གིས་དགེ་སློང་ལ་འདི་སྐད་རབ་ཏུ་འདོམས་ཤིང་འདི་སྐད་རྗེས་སུ་སྟོན་ཏེ། དགེ་སློང་ཚུར་ཤོག །ཁྱོད་སངས་རྒྱས་ཡིད་ལ་གྱིས་ཤིག །ཆོས་ཡིད་ལ་གྱིས་ཤིག །དགེ་འདུན་ཡིད་ལ་གྱིས་ཤིག །ཚུལ་ཁྲིམས་རྗེས་སུ་དྲན་པ་ཡིད་ལ་གྱིས་ཤིག །གཏོང་བ་རྗེས་སུ་དྲན་པ་ཡིད་
[8b.4]ལ་གྱིས་ཤིག །ལྷ་རྗེས་སུ་དྲན་པ་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་གྱིས་ཤིག །གནས་པའི་མཚན་མ་གཟུང་བའི་ཕྱིར། ལུས་ལ་མི་གཙང་བའི་མཚན་མ་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་འདུ་
[8b.5]བྱེད་ཐམས་ཅད་མི་རྟག་པ་ཡིན་པར་ཡིད་ལ་གྱིས་ཤིག །སྡུག་བསྔལ་བ་ཡིན་པར་ཡིད་ལ་གྱིས་ཤིག །ཆོས་ཐམས་ཅད་བདག་མེད་པ་ཡིན་པར་ཡིད་ལ་གྱིས་ཤིག །སྟོང་པ་ཡིན་པར་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་དམིགས་པའི་མཚན་མ་ཟུང་ལ་བཟུང་ནས་
[8b.6]སེམས་ལ་ཉེ་བར་ཞོག་ཤིག །སེམས་མི་གཡེང་བར་བྱ་བའི་ཕྱིར་དམིགས་པའི་མཚན་མ་ཟུང་ཤིག །དགེ་སློང་ཚུར་ཤོག །ཁྱོད་དགེ་བའི་ཆོས་རྣམས་ལ་ལྟོས་པ་དང་བཅས་པར་གྱིས་ཤིག །མི་དགེ་བའི་ཆོས་རྣམས་ཀྱི་མཚན་མ་མ་འཛིན་ཅིག །མ་འཛིན་ལ་དེ་རྣམས་སྤང་བའི་
[8b.7]ཕྱིར་སྤྲོ་བ་སྐྱེད་ཅིག །མ་འོངས་པ་ན་མི་སྐྱེ་བར་བྱ་བའི་ཕྱིར་མི་དགེ་བའི་ཆོས་སྤངས་པ་རྣམས་ཀྱི་མཚན་མའི་རྗེས་སུ་འབྲང་བར་གྱིས་ཤིག །དགེ་སློང་ཚུར་ཤོག །ཁྱོད་ཕུང་པོའི་རྣམ་པ་དང་། ཁམས་ཀྱི་རྣམ་པ་དང་། སྐྱེ་མཆེད་ཀྱི་རྣམ་པ་ལ་ཡིད་འབྱུང་བར་རྗེས་སུ་ལྟ་ཞིང་གནས་
[9a]
[9a.1]པར་གྱིས་ཤིག །དགེ་སློང་ཚུར་ཤོག །ཁྱོད་དགེ་བ་དང་། མི་དགེ་བའི་ཆོས་རྣམས་ཀྱི་མཚན་མ་ཟུང་ལ། བཟུང་ནས་ཆོས་དེ་རྣམས་སྤང་བའི་ཕྱིར་གནས་འདི་དག་ཡིད་ལ་བྱ་སྟེ། འདི་ལྟ་སྟེ། འདོད་ཆགས་སྤང་བའི་ཕྱིར་མི་གཙང་བ་ཡིད་ལ་གྱིས་ཤིག །ཞེ་
[9a.2]སྡང་སྤང་བའི་ཕྱིར་བྱམས་པ་ཡིད་ལ་གྱིས་ཤིག །གཏི་མུག་སྤང་བའི་ཕྱིར་རྐྱེན་འདི་པའི་རྟེན་ཅིང་འབྲེལ་པར་འབྱུང་བ་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་ཚུལ་ཁྲིམས་ཡོངས་སུ་དག་པ་ཡིད་ལ་གྱིས་ཤིག །ཏིང་ངེ་འཛིན་གྱི་མཚན་མ་ཡིད་ལ་གྱིས་ཤིག །ཤེས་རབ་
[9a.3]ཡོངས་སུ་དག་པ་ཡིད་ལ་གྱིས་ཤིག །བསམ་གཏན་བཞི་པོ་རྣམས་ལ་བརྩོན་པར་གྱིས་ཤིག །འབྲས་བུ་ཐོབ་པར་བྱ་བ་ལ་ལྟོས་པ་དང་བཅས་པར་གྱིས་ཤིག །མི་དགེ་བའི་ཆོས་རྣམས་ལ་མི་ལྟོས་པར་ཡིད་ལ་གྱིས་ཤིག །དགེ་བའི་ཆོས་རྣམས་བསྟེན་པར་ཡིད་ལ་གྱིས་ཤིག །
[9a.4]ལམ་བསྒོམ་པའི་ཕྱིར་བརྩོན་པར་གྱིས་ཤིག །དགེ་བའི་ཆོས་རྣམས་ཀྱི་མཚན་མ་ལེགས་པར་ཟུང་ལ་མྱ་ངན་ལས་འདས་པ་ལ་བདེ་བ་དང་ཞི་བར་ཡིད་ལ་གྱིས་ཤིག །ཁྱོད་ཀྱིས་མྱ་ངན་ལས་འདས་པ་འཐོབ་པར་བྱ་བའི་ཕྱིར་ལྟོས་པ་དང་བཅས་པར་གྱིས་ཤིག །དེས་ཀྱང་དག་པར་
[9a.5]ཡིད་ལ་གྱིས་ཤིག་ཅེས་དེས་དེ་སྐད་འདོམས་ཤིང་། དེ་སྐད་རྗེས་སུ་སྟོན་ན་ཕྱིན་ཅི་ལོག་ཏུ་འཛིན་དུ་འཇུག་སྟེ་ཡང་དག་པར་ལྟ་བའི་འདུ་ཤེས་ཀྱིས་ལོག་པར་ལྟ་བ་འཛིན་དུ་འཇུག་པ་ཡིན་ནོ། །ཤཱ་རིའི་བུ་དེ་ལྟར་རྗེས་སུ་འདོམས་ཤིང་དེ་ལྟར་རྗེས་སུ་སྟོན་ན། སྡིག་པའི་གྲོགས་པོ་ཡིན་ཏེ། 
[9a.6]ང་ལ་ཡང་སྐུར་པ་འདེབས་པ་ཡིན་ནོ། །ཡོད་པ་མ་ཡིན་པ་དང་། ཡང་དག་པ་མ་ཡིན་པས་མུ་སྟེགས་ཅན་གྱི་ཐ་སྙད་སྨྲ་བ་ཡིན་ནོ། །མུ་སྟེགས་ཅན་གྱི་སྨྲ་བས་རང་གི་ཕྱོགས་ལ་ཡང་སྟོན་པར་བྱེད་དོ། །ཤཱ་རིའི་བུ་ངས་སྐྱེས་བུ་དམ་པ་མ་ཡིན་པ་དེ་ལྟ་བུ་ལ་ནི་དད་པས་བྱིན་པའི་ཆུ་ཕོར་
[9a.7]བུ་གང་ཙམ་ཡང་རྗེས་སུ་མ་གནང་ངོ་། །ཤཱ་རིའི་བུ་ང་འདོམས་པ་པོའི་ཆེད་དུ་འདི་སྐད་གསུང་གི། །འདི་སྐད་འདོམས་ཤིང་འདི་སྐད་རྗེས་སུ་སྟོན་པ་ནི་མ་ཡིན་ནོ། །དེ་ཅིའི་ཕྱིར་ཞེ་ན། མངོན་པའི་ང་རྒྱལ་དུ་ལྷུང་བ་ཕལ་ཆེར་ནི་དེ་སྐད་འདོམས་ཤིང་དེ་སྐད་རྗེས་སུ་སྟོན་པ་ཡིན་ནོ། །
[9b]
[9b.1]ཤཱ་རིའི་བུ་གལ་ཏེ་ཡང་མི་ཤེས་པའི་དགེ་སློང་གིས་གནས་འདི་ལོ་ལྔར་ཐམས་ཅད་ཀྱི་ཐམས་ཅད། རྣམ་པ་ཐམས་ཅད་ཀྱི་ཐམས་ཅད་དུ་མི་སྤོང་ན་བདེན་པ་མ་ཡིན་པའི་ཚིག་འདི་ལ་མངོན་པར་བརྩོན་པར་བྱེད་པ་ཡིན་གྱི། དམིགས་པ་མེད་པའི་དགེ་སློང་འཁོད་པ་རྣམས་ལ་
[9b.2]ཡོངས་སུ་མི་འདྲི། ཡོངས་སུ་མི་རྟོག་པས། ཤཱ་རིའི་བུ་ང་ནི་དགེ་སློང་ལོ་ལྔར་ལོག་པའི་བརྩོན་འགྲུས་དང་ལྡན་པ། གཞན་མུ་སྟེགས་ཅན་གྱི་སྤྱོད་ཡུལ་དང་ཀུན་ཏུ་འདྲེས་པ། བདུད་ཀྱི་ཕྱོགས་དང་རྗེས་སུ་འཐུན་པར་སྤྱོད་པ་ཡིན་ནོ་ཞེས་གསུང་ངོ་། །ཤཱ་རིའི་བུ་ཡང་དགེ་སློང་
[9b.3]གང་ཞིག་དེ་སྐད་འདོམས་ཤིང་དེ་སྐད་རྗེས་སུ་སྟོན་པའི་སྟོང་པ་ཉིད་དམིགས་སུ་མེད་པའི་ཆོས་ཐོས་ལ་གདམས་ངག་དེ་ལྟ་བུ་འདོད་ཅིང་སྟོང་པ་ཡིད་ལ་བྱེད་དེ། དམིགས་སུ་མེད་པ་སྟོང་པ་ཉིད་ཀྱི་ཆོས་ལ་ཐེ་ཙོམ་མེད་ཅིང་སོམ་ཉི་མི་ཟ་སྟེ། འཇུག་པར་བྱེད། ཀུན་ཏུ་རྟོག་
[9b.4]པར་བྱེད། གོམ་པར་བྱེད། ལྷག་པར་མོས་པར་བྱེད་ཅིང་རྣམ་པ་ཐམས་ཅད་ཀྱི་ཐམས་ཅད་དུ་གང་ཟག་ཏུ་ལྟ་བ་ལ་རྟེན་པར་མི་བྱེད་ན། ཤཱ་རིའི་བུ་ང་ནི་དགེ་སློང་དེ་ཡོངས་སུ་དག་པ་དང་ཚངས་པར་སྤྱོད་པ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་དགེ་སློང་
[9b.5]དེ་ལྟ་བུ་ནི་ཇི་ལྟར་གྱུར་ཀྱང་དམིགས་སུ་མེད་པའི་བཟོད་པ་དང་ལྡན་ཞིང་མཐོང་བའི་ཆོས་འདི་ཉིད་ལ་ཡོངས་སུ་མྱ་ངན་ལས་འདའ་བར་འགྱུར་རོ། །ཤཱ་རིའི་བུ་དེ་ལྟ་མོད་ཀྱི་ངས་དམིགས་སུ་མེད་པའི་བཟོད་པའི་ཡོན་ཏན་དང་ལྡན་པའི་དགེ་སློང་དེ་ལྟ་བུ་ནི་བཅོམ་ལྡན་འདས་བྱམས་པའི་གསུང་
[9b.6]རབ་ལ་འདུས་པ་ཆེན་པོ་དང་པོར་བགྲང་བར་འགྱུར་ཞིང་། དེར་བཅོམ་ལྡན་འདས་བྱམས་པས་ཀྱེ་མ་འདུས་པ་ཆེན་པོ་ནི་ཤཱཀྱ་ཐུབ་པའི་གསུང་རབ་ལ་དམིགས་སུ་མེད་པའི་སྤྱོད་པ་དང་ལྡན་པ་རྣམས་ཡིན་ནོ། །ཀྱེ་མ་འདུས་པ་ཆེན་པོ་ནི་ཤཱཀྱ་ཐུབ་པའི་གསུང་རབ་ལ་དམིགས་སུ་མེད་པའི་
[9b.7]སྤྱོད་པ་དང་ལྡན་པ་རྣམས་ཡིན་ནོ། །ཀྱེ་མ་འདུས་པ་ཆེན་པོ་ནི་ཤཱཀྱ་ཐུབ་པའི་གསུང་རབ་ལ་དམིགས་སུ་མེད་པའི་སྤྱོད་པ་དང་ལྡན་པ་རྣམས་ཡིན་ནོ་ཞེས་ལན་གསུམ་གྱི་བར་དུ་ཆེད་དུ་བརྗོད་པ་ཆེད་དུ་བརྗོད་པར་མཛད་པར་འགྱུར་རོ་ཞེས་ལུང་སྟོན་པར་འགྱུར་རོ། །དེ་ལྟ་བས་ན་ཤཱ་རིའི་བུ་ང་ནི་
[10a]
[10a.1]བཟོད་པ་དེ་ལྟ་བུ་དང་ལྡན་པའི་ཁྱིམ་པའམ། རབ་ཏུ་བྱུང་བ་ནི་འདི་ལ་ཡོངས་སུ་མྱ་ངན་ལས་འདའ་བའི་བར་དུ་ལུང་སྟོན་པར་མཛད་དོ། །ཤཱ་རིའི་བུ་ཡང་དགེ་སློང་གང་ཞིག་དེ་སྐད་འདོམས་ཤིང་དེ་སྐད་རྗེས་སུ་སྟོན་པའི་དམིགས་སུ་མེད་པའི་སྟོང་པ་ཉིད་ཀྱི་ཆོས་རྣམས་
[10a.2]ཐོས་ནས་སྐྲག་པར་གྱུར། དངངས་པར་གྱུར། ཀུན་ཏུ་དངངས་པར་གྱུར་ན། དེ་མགོན་མེད་པ་དང་། སྐྱབས་མེད་པ་དང་། སྟོན་པ་མེད་པས་སེམས་ཅན་དམྱལ་བར་འགྲོ་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སངས་རྒྱས་ཀྱི་བསྟན་པ་ལ་སྐྲག་པ་གང་
[10a.3]ཡིན་པ་དེ་ནི་ངན་སོང་ཡོངས་སུ་རྫོགས་པར་བྱེད་པ་ཡིན་པའི་ཕྱིར་རོ། །ཤཱ་རིའི་བུ་ཡང་ངས་ཁ་ཅིག་གི་སྐྱེ་བ་གསུངས་པ་ནི་ངན་སོང་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སངས་རྒྱས་ཀྱི་བསྟན་པ་ལ་བཏགས་པ་མེད་པ་དེ་ནི་དམིགས་པ་ལ་བཏགས་པ་མེད་པ་
[10a.4]ཡིན་ནོ། །ཤཱ་རིའི་བུ་མཚམས་མེད་པ་ལྔ་དང་ལྡན་པ་ནི་བླའི། བདག་ཏུ་ལྟ་བ་དང་ལྡན་པ་ནི་དེ་ལྟ་མ་ཡིན་ཏེ། སེམས་ཅན་དུ་ལྟ་བ་དང་ལྡན་པ་མ་ཡིན། སྲོག་ཏུ་ལྟ་བ་དང་ལྡན་པ་མ་ཡིན། གང་ཟག་ཏུ་ལྟ་བ་དང་ལྡན་པ་མ་ཡིན། ཕུང་པོར་ལྟ་བ་དང་ལྡན་པ་མ་ཡིན། ཁམས་སུ་
[10a.5]ལྟ་བ་དང་ལྡན་པ་མ་ཡིན། སྐྱེ་མཆེད་དུ་ལྟ་བ་དང་ལྡན་པ་མ་ཡིན། འབྱུང་བར་ལྟ་བ་དང་ལྡན་པ་མ་ཡིན། འཇིག་པར་ལྟ་བ་དང་ལྡན་པ་མ་ཡིན། ཚུལ་ཁྲིམས་སུ་ལྟ་བ་དང་ལྡན་པ་མ་ཡིན། ཚུལ་ཁྲིམས་སྙིང་པོར་ལྟ་བ་དང་ལྡན་པ་མ་ཡིན། ཏིང་ངེ་འཛིན་སྙིང་པོར་ལྟ་བ་དང་ལྡན་པ་མ་
[10a.6]ཡིན། ཏིང་ངེ་འཛིན་གྱི་སྙིང་པོ་དག་པར་ལྟ་བ་དང་ལྡན་པ་མ་ཡིན། སངས་རྒྱས་ཀྱི་གཟུགས་ཀྱི་མཚན་མའི་རྗེས་སུ་འབྲང་བར་ལྟ་བ་དང་ལྡན་པ་མ་ཡིན། ཆོས་ཐོབ་པ་ཡིད་ལ་བྱེད་པར་ལྟ་བ་དང་ལྡན་པ་མ་ཡིན། གང་ཟག་ཏུ་ལྟ་བ་དགེ་འདུན་གྱི་ཐ་སྙད་དང་ལྡན་པ་མ་ཡིན་ནོ། །ཤཱ་རིའི་བུ་དེ་
[10a.7]ཅིའི་ཕྱིར་ཞེ་ན། འདི་ལྟར་དེ་བཞིན་གཤེགས་པའི་བསྟན་པ་ལ་གང་ཟག་ཏུ་ལྟ་བ་དང་ལྡན་པ་ནི་དགེ་འདུན་གྱི་གྲངས་སུ་གཏོགས་པ་མ་ཡིན་ནོ་ཞེས་གསུངས་པའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ནི་གང་ཟག་མེད་པ། རྟོག་པ་མེད་པ། 
[10b]
[10b.1]རྣམ་པར་མི་རྟོག་པ་ཡིན་པའི་ཕྱིར་རོ། །ཤཱ་རིའི་བུ་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ལ་ནི་མི་དགེ་བ་ཅུང་ཟད་ཀྱང་མེད་དེ། ཚུལ་ཁྲིམས་ཉམས་པ་མེད་པ་ཡིན། སྤྱོད་པ་ཉམས་པ་མེད་པ་ཡིན། འཚོ་བ་ཉམས་པ་མེད་པ་ཡིན། ལྟ་བ་ཉམས་པ་མེད་པ་ཡིན་ནོ། །
[10b.2]ཤཱ་རིའི་བུ་དགེ་བ་གང་ཞེ་ན། དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ནི་འདི་ལྟ་སྟེ། སེམས་དང་མཚུངས་པར་ལྡན་པ་དང་། དངོས་པོ་མེད་པར་རྣམ་པར་རྟོག་པ་དང་། མཚན་མར་རྣམ་པར་རྟོག་པ་དང་། མིང་དུ་དམིགས་པ་དང་། གང་ཟག་ཏུ་དམིགས་པ་
[10b.3]དང་། ཤཱ་རིའི་བུ་ཐ་ན་གང་དུ་འགའ་ཞིག་གིས་སེམས་དང་འབྲེལ་བའི་ཐ་སྙད་དགེ་བ་དང་མི་དགེ་བའི་ཆོས་ཀྱང་མི་དམིགས་པ་དེ་ནི་འཕགས་པའི་ཆོས་འདུལ་བ་ལ་དགེ་བ་ཞེས་གསུངས་སོ། །ཤཱ་རིའི་བུ་དེ་ཅིའི་ཕྱིར་ཞེ་ན། གང་ན་བདེ་བ་ཡོད་པ་དེ་ན་སྡུག་བསྔལ་ཡང་ཡོད་པར་རིག་
[10b.4]པར་བྱ་སྟེ། ཤཱ་རིའི་བུ་འདི་ལྟར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་ནི་ཉེ་བར་ཞི་བ་ཡིན་ནོ། །ཤཱ་རིའི་བུ་འདི་ལྟར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་གང་ཡིན་པ་དེ་ལ་ནི་འདོད་པ་མེད། མི་འདོད་པ་མེད། 
[10b.5]བདེ་བ་མེད། སྡུག་བསྔལ་མེད། སེམས་མེད། སེམས་པ་མེད། འདུ་ཤེས་མེད། ཚོར་བ་མེད་དེ། ཤཱ་རིའི་བུ་ཐ་ན་དེ་ལ་སྟོང་པ་ཉིད་ཀྱང་མེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སྟོང་པའི་འདུ་ཤེས་གང་ཡིན་པ་དེ་ལ་ནི་བདག་གི་འདུ་ཤེས་དང་། སེམས་ཅན་
[10b.6]གྱི་འདུ་ཤེས་དང་། སྲོག་གི་འདུ་ཤེས་དང་། གང་ཟག་གི་འདུ་ཤེས་དང་། རྟག་པའི་འདུ་ཤེས་དང་། ཆད་པའི་འདུ་ཤེས་དང་། འབྱུང་བའི་འདུ་ཤེས་དང་། འཇིག་པའི་འདུ་ཤེས་པ་ཡང་འབྱུང་བར་འགྱུར་བའི་ཕྱིར་རོ། །ཤཱ་རིའི་བུ་དེ་ཅིའི་ཕྱིར་ཞེ་ན། ཇི་ཙམ་དུ་འདུ་ཤེས་
[10b.7]པ་དེ་ཙམ་དུ་མཚན་མའི་འདུ་ཤེས་འཛིན་པ་ཉིད་ཡིན་ནོ་ཞེས་གསུངས་པའི་ཕྱིར་རོ། །དེ་ལྟ་བས་ན་ལོག་པར་ཞུགས་པ་ཡིན་ནོ། །ཤཱ་རིའི་བུ་མཚན་མའི་འདུ་ཤེས་ཅན་གྱི་སྟོང་པ་ཉིད་ཡིད་ལ་བྱེད་པ་མེད་པ་དེས་ན་སྟོང་པ་ཉིད་ཅེས་བྱའོ། །སྟོང་པ་ཉིད་ཡིད་ལ་བྱེད་པས་ཀྱང་སྟོང་པ་དེས་ན་
[11a]
[11a.1]སྟོང་པ་ཉིད་ཅེས་བྱའོ། །ཤཱ་རིའི་བུ་འདི་ལྟར་སྟོང་པ་ཉིད་ལ་དགེ་བའམ། མི་དགེ་བ་མེད་པ་དེས་ན་སྟོང་པ་ཉིད་ཅེས་བྱ་སྟེ། ཤཱ་རིའི་བུ་ཐ་ན་དེ་ལ་སྟོང་པ་ཉིད་ཀྱི་འདུ་ཤེས་ཀྱང་མེད་པ་དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་འདུ་བྱེད་ཐམས་ཅད་ཤེས་
[11a.2]པར་བྱ་སྟེ། དེ་ཡང་ཤེས་པ་མེད་པ་དང་། རྣམ་པར་ཤེས་པ་མེད་པ་དང་། ཡོངས་སུ་ཤེས་པ་མེད་པ་དང་། རྣམ་པར་དཔྱད་པ་མེད་པ་དང་། གནས་པ་མེད་པ་ཡིན་ཏེ། དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་སྟོང་པ་ཉིད་ནི་སུས་ཀྱང་ཡིད་ལ་བྱ་བར་མི་ནུས་ཏེ། 
[11a.3]མཚན་མ་མེད་པར་མ་ཡིན། སྨོན་པ་མེད་པར་མ་ཡིན། མཚན་མ་ཡིད་ལ་བྱེད་པ་མེད་པར་མ་ཡིན་ཏེ། དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་ཅིའི་ཕྱིར་སྟོང་པ་ཉིད་ཀྱིས་གནས་པ་ཞེས་གསུངས་ཞེ་ན། མཚན་མ་ཐམས་ཅད་དང་། ཐ་ན་སྟོང་པ་ཉིད་ཀྱི་མཚན་མ་ཡང་ཡིད་ལ་
[11a.4]མི་བྱེད་པས་དེས་ན་སྟོང་པ་ཉིད་ཀྱིས་གནས་པ་ཞེས་བྱའོ། །མཚན་མ་སྤངས་པ་དེས་ན་མཚན་མ་མེད་པ་ཞེས་བྱའོ། །ཤཱ་རིའི་བུ་མཚན་མ་འདི་དག་གང་དུ་ཡང་ཅི་ཡང་ཡིད་ལ་མི་བྱེད་པ་དང་། ཡིད་ལ་བྱེད་པ་མེད་པ་དང་། མཚན་མ་མེད་པ་དང་། བརྡ་མེད་པ་དེས་ན་མཚན་མ་
[11a.5]མེད་པ་ཞེས་བྱའོ། །ཤཱ་རིའི་བུ་གང་ཅུང་ཟད་མཚན་མར་འཛིན་ཅིང་དམིགས་པ་དེ་ནི་ལོག་པའི་ལྟ་བ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་འདུལ་བ་འདི་ལ་ཉེ་བར་ཞི་བར་དམིགས་ན་ཡང་ལོག་པར་ཞུགས་པ་ཡིན་ན་ཐ་སྙད་ལྟ་ཅི་སྨོས། གང་གི་ཐ་
[11a.6]སྙད་ལྟ་ཅི་སྨོས། གང་དེའི་ཐ་སྙད་ལྟ་ཅི་སྨོས། ཤཱ་རིའི་བུ་ཅིའི་ཕྱིར་སངས་རྒྱས་བཅོམ་ལྡན་འདས་རྣམས་ཐ་སྙད་ལོག་པ་ཡིན་པར་རྒྱ་ཆེར་སྟོན་ཅེ་ན། ཤཱ་རིའི་བུ་ཐ་སྙད་འདི་དག་བདེན་པ་མ་ཡིན་པར་ཁྱོད་ཀྱིས་མི་ཤེས་ཏེ། དེས་ན་ལོག་པ་ཡིན་པར་དེ་བཞིན་གཤེགས་
[11a.7]པས་ཐུགས་སུ་ཆུད་ནས་ཅུང་ཟད་ཙམ་གྱི་ཐ་སྙད་ཀྱང་དམིགས་སུ་མེད་པས། ཤཱ་རིའི་བུ་ཐ་སྙད་ནི་ལོག་པའི་ལྟ་བ་ཡིན་ནོ་ཞེས་གསུངས་སོ། །ཤཱ་རིའི་བུ་དེ་བཞིན་གཤེགས་པ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་དྲན་པ་མེད་པ་ཡིད་ལ་བྱེད་པ་མེད་པ་
[11b]
[11b.1]ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པས་ཆོས་གང་གིས་རང་གི་དེ་ཁོ་ན་ཉིད་མ་དམིགས་ཏེ། རང་གི་ངོ་བོ་དམིགས་པ་མ་ཡིན། གཞན་གྱི་ངོ་བོ་དམིགས་པ་མ་ཡིན། མཉམ་པ་དམིགས་པ་མ་ཡིན། མི་མཉམ་པ་དམིགས་པ་མ་ཡིན་པའི་
[11b.2]ཕྱིར་རོ། །ཤཱ་རིའི་བུ་ཅིའི་ཕྱིར་དྲན་པ་ཉེ་བར་གཞག་པ་ཞེས་བྱ་ཞེ་ན། ཤཱ་རིའི་བུ་ངས་དྲན་པ་ཉེ་བར་གཞག་པ་དམིགས་པ་དང་། རང་བཞིན་དམིགས་པ་དང་། རང་གི་དེ་ཁོ་ན་ཉིད་དམིགས་པ་དང་། རང་གནས་པ་དམིགས་པ་གང་ཡིན་པ་དེ་ནི་གནས་མ་ཡིན་ཞིང་
[11b.3]གོ་སྐབས་མེད་དོ་ཞེས་དེ་བཞིན་གཤེགས་པས་གསུངས་ཏེ། རང་གི་མཚན་ཉིད་ཀྱིས་སྟོང་པའི་ཆོས་རྣམས་ལ་ངེས་པར་རྟོགས་པའི་དོན་གྱིས་དྲན་པ་ཉེ་བར་གཞག་པ་ཞེས་བྱའོ། །ཞེན་པ་མེད་པ་དང་། མངོན་པར་ཞེན་པ་མེད་པ་དང་། གནས་པ་མེད་པ་དང་། སོ་སོ་
[11b.4]ཉེ་བར་གནས་པ་མེད་པ་དང་། ཀུན་ཏུ་གནས་པ་མེད་པ་དང་། གནས་པ་དང་བྲལ་བ་སྟེ། དེ་དག་ལ་དྲན་པ་ཉིད་ཀྱང་མེད་ན་དྲན་པ་ཉེ་བར་གཞག་པ་ལྟ་ཅི་སྨོས་ཏེ། དེས་ན་དྲན་པ་ཉེ་བར་གཞག་པ་ཞེས་བྱའོ། །ཤཱ་རིའི་བུ་གལ་ཏེ་ཆོས་འགའ་ཞིག་གི་རང་གི་དེ་ཁོ་ན་ཉིད་ཐ་ན་
[11b.5]སྐྲའི་རྩེ་མོ་བརྒྱར་གཤེགས་པའི་ཆ་ཤས་ཙམ་ཞིག་ཡོད་པར་གྱུར་ན་ཡང་། ཤཱ་རིའི་བུ་དེ་བཞིན་གཤེགས་པ་འཇིག་རྟེན་དུ་བྱུང་ནས་ཆོས་ཐམས་ཅད་རང་བཞིན་མེད་དོ་ཞེས་ཆོས་སྟོན་པར་མི་འགྱུར་རོ། །ཤཱ་རིའི་བུ་གང་གི་ཕྱིར་ཆོས་ཐམས་ཅད་རང་བཞིན་མེད་པ་དང་། རང་བཞིན་
[11b.6]གྱིས་སྟོང་པ་དང་། མཚན་ཉིད་གཅིག་པ་དང་། མཚན་ཉིད་མེད་པར་མཁྱེན་པ་དེའི་ཕྱིར། དེ་བཞིན་གཤེགས་པས་དྲན་པ་ཉེ་བར་གཞག་པ་ཞེས་དྲན་པ་ཉེ་བར་གཞག་པ་བསྟན་པ་ཡིན་ནོ། །གང་ལ་གནས་པ་མེད་པ་དང་། རྣམ་པར་གནས་པ་མེད་པ་དང་། དྲན་པ་
[11b.7]མེད་པ་དང་། དྲན་པའི་ལས་མེད་པ་དང་། རྟོག་པ་མེད་པ་དང་། རྣམ་པར་རྟོག་པ་མེད་པ་དང་། སེམས་པ་མེད་པ་དང་། སེམས་པའི་ལས་མེད་པ་དང་། ཡིད་མེད་པ་དང་། ཡིད་ཀྱི་ལས་མེད་པ་དང་། ཆོས་མེད་པ་དང་། ཆོས་ཀྱི་འདུ་ཤེས་མེད་པ་དང་། རྣམ་པ་
[12a]
[12a.1]ཐམས་ཅད་ཀྱི་ཐམས་ཅད་དུ་འཛིན་པའི་འདུ་ཤེས་མེད་པ་དང་། གཉིས་ཀྱི་ལས་མེད་པ་དང་། གནས་མེད་པ་དང་། ཀུན་ཏུ་གནས་མེད་པ་སྟེ། དེ་ཉིད་ཀྱི་ཕྱིར་འཕགས་པ་རྣམས་ཀྱི་རྣམ་པར་མི་རྟོག་པ་ནི་དྲན་པ་ཉེ་བར་གཞག་པ་ཞེས་བྱའོ། །
[12a.2]དེ་ལྟར་དེ་བཞིན་གཤེགས་པས་དྲན་པ་ཉེ་བར་གཞག་པ་གསུངས་པ་དངོས་པོའི་རྗེས་སུ་འགྲོ་བ་དེ་དག་ནི་དྲན་པ་ཉེ་བར་གཞག་པ་ཞེས་བྱའོ། །ཤཱ་རིའི་བུ་ཡང་སངས་རྒྱས་རྗེས་སུ་དྲན་པ་ཞེས་བྱ་བ་གང་ཞེ་ན། དངོས་པོ་མེད་པར་མཐོང་བ་ནི་སངས་རྒྱས་རྗེས་སུ་དྲན་
[12a.3]པ་ཞེས་བྱའོ། །སངས་རྒྱས་ཀྱང་བསམ་གྱིས་མི་ཁྱབ་པ། མཚུངས་པ་མེད་པ། སེམས་པ་དེ་བཞིན་ཉིད་དང་བཅས་པ་ནི་སངས་རྒྱས་རྗེས་སུ་དྲན་པ་ཞེས་བྱའོ། །ཤཱ་རིའི་བུ་སེམས་པ་དེ་བཞིན་ཉིད་དང་བཅས་པ་གང་ཞེ་ན། སངས་རྒྱས་བཅོམ་ལྡན་འདས་རྣམས་
[12a.4]ནི་རྟོག་པ་མེད་པ། རྣམ་པར་མི་རྟོག་པ། རྟོག་པ་དང་རྣམ་པར་རྟོག་པར་མེད་པ་ཡིན་ཏེ། དེས་ན་སངས་རྒྱས་རྗེས་སུ་དྲན་པ་ཞེས་བྱའོ། །རང་གི་ངོ་བོ་མཐོང་བས་སངས་རྒྱས་མཐོང་བ་ཡིན་ནོ། །རང་གི་ངོ་བོ་མཐོང་བ་གང་ཞེ་ན། དངོས་པོ་མེད་ལ་དངོས་པོ་མེད་པ་མཐོང་བ་
[12a.5]ནི་སངས་རྒྱས་རྗེས་སུ་དྲན་པ་ཡིན་ནོ། །སངས་རྒྱས་མཐོང་བ་ལ་ནི་སེམས་དང་སེམས་ལས་བྱུང་བའི་ཆོས་རྣམས་ཀྱིས་རྗེས་སུ་དྲན་པའི་ལས་ཕྲ་རབ་ཙམ་ཡང་དམིགས་སུ་མེད་དེ། དེས་ན་སངས་རྒྱས་རྗེས་སུ་དྲན་པ་ཞེས་བྱའོ། །ཤཱ་རིའི་བུ་ཆོས་དེ་ནི་ཐ་སྙད་བཅད་པ་ཡིད་
[12a.6]ལ་བྱེད་པ་ཚར་བཅད་པ་ཡིན་ཏེ་རྗེས་སུ་དྲན་པས་ཀྱང་རྗེས་སུ་དྲན་པར་བྱ་བར་སླ་བ་མ་ཡིན་པས་དེའི་ཕྱིར་སངས་རྒྱས་རྗེས་སུ་དྲན་པ་ཞེས་བྱའོ། །ཤཱ་རིའི་བུ་ཆོས་དེ་ནི་ཡིད་ལ་བྱེད་པ་ཐམས་ཅད་ཉེ་བར་ཞི་བ་ཡིན་ཏེ། དེ་ལ་གང་དག་མངོན་པར་བརྩོན་པ་དེ་དག་གི་སངས་རྒྱས་
[12a.7]རྗེས་སུ་དྲན་པ་ནི་གང་དེ་བཞིན་གཤེགས་པ་ལ་གཟུགས་ཀྱི་མཚན་མར་ཡིད་ལ་མི་བྱེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་རྣམ་པར་ཤེས་པ་ནི་རྟག་ཏུ་གཟུགས་ཀྱི་མཚན་མ་ཙམ་ལ་ཆུམས་པ་ཡིན་ནོ། །གཟུགས་མེད་པ་ལ་དམིགས་པ་དངོས་པོ་མེད་པ་ནི་སངས་རྒྱས་རྗེས་
[12b]
[12b.1]སུ་དྲན་པ་ཡིན་ནོ། །དེ་ལྟ་བས་ན་རྟོག་པ་མེད་པ་རྣམ་པར་མི་རྟོག་པ། གཟུང་བ་མེད་པ་ནི་སངས་རྒྱས་རྗེས་སུ་དྲན་པ་ཞེས་བྱའོ། །དྲན་པ་བསྟན་པའི་ལེའུ་སྟེ་གཉིས་པའོ།། །།སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། བམ་པོ་
[12b.2]གཉིས་པ། །བཅོམ་ལྡན་འདས་ཆོས་འདི་དག་ཇི་ལྟར་སྟོན་ན། སྡིག་པའི་གྲོགས་པོར་མི་འགྱུར་བ་ལགས། བཅོམ་ལྡན་འདས་ཇི་ལྟར་འདོམས་ཤིང་ཇི་ལྟར་རྗེས་སུ་སྟོན་ན་དགེ་བའི་བཤེས་གཉེན་ཞེས་བགྱི་ལགས། བཀའ་སྩལ་པ། ཤཱ་རིའི་བུ་འདི་ལ་དགེ་སློང་གིས་དགེ་
[12b.3]སློང་ལ་འདི་སྐད་འདོམས་ཤིང་འདི་སྐད་རྗེས་སུ་སྟོན་ཏེ། དགེ་སློང་ཚུར་ཤོག །ཁྱོད་སངས་རྒྱས་རྗེས་སུ་དྲན་པ་སྒོམ་ས་ཤིག །མོས་པར་གྱིས་ཤིག །ཁྱོད་ཀྱིས་ཡང་དག་པར་འདུ་བའི་གནས་ཡིད་ལ་མ་བྱེད་ཅིག །ཅི་ནས་ཀྱང་དངོས་པོ་མེད་པ་དེ་ཡང་དག་པར་རྗེས་སུ་མཐོང་བར་
[12b.4]འགྱུར་བ་དེ་ཡང་ཡང་དག་པར་མཐོང་བ་མེད་པའི་ཆོས་ཀྱི་རང་བཞིན་དུ་མོས་པར་བྱས་ལ། རང་བཞིན་མེད་པ་དེའི་ངོ་བོའི་འདུ་ཤེས་རང་གིས་སྤང་བར་བྱའོ། །དེའི་མཚན་མའི་འདུ་ཤེས་སྤོང་ཞིང་དེའི་ཚེ་མཚན་མ་མེད་པའི་དངོས་པོ་ཡང་དམིགས་པར་མི་འགྱུར་ན་དྲན་པའི་ལས་ལྟ་སྨོས་ཀྱང་
[12b.5]ཅི་དགོས། དེ་དེ་ལྟར་རང་གི་ངོ་བོ་མེད་པ་དང་། མཚན་མ་མེད་པ་དང་། མཚན་མའི་འདུ་ཤེས་སྤངས་པས་སོགས་པ་ཉིད་ཀྱང་མེད་ལ། སོགས་པ་མེད་པ་ཡང་མ་ཡིན་པ་དེ་ནི་ཆོས་ཐམས་ཅད་འགོག་པ། སངས་རྒྱས་རྗེས་སུ་དྲན་པ་སྒོམ་པ་ཡིན་ནོ། །དགེ་བ་དང་མི་དགེ་
[12b.6]བའི་ཆོས་རྣམས་ལ་རྣམ་པར་རྟོག་པ་མེད་ཅིང་དཔྱོད་པ་མེད་པས་རྟོག་པ་དང་དཔྱོད་པ་ཀུན་ཏུ་སྤངས་པའི་ཕྱིར་འདི་ལྟར་སངས་རྒྱས་ནི་རྣམ་པར་རྟོག་པ་མེད་པ་སྟེ། རྣམ་པར་རྟོག་པ་མེད་པར་སངས་རྒྱས་ཡིད་ལ་བྱའོ། །རྟོག་པ་མེད་པ་དང་། དཔྱོད་པ་མེད་པ་དང་། མཚན་མ་
[12b.7]མེད་པ་ནི་སངས་རྒྱས་རྗེས་སུ་དྲན་པ་ཡིན་ཏེ། །དེ་ལ་ནི་སེམས་ལས་བྱུང་བའི་ཆོས་རྣམས་ཀྱི་དྲན་པའི་ལས་ཅུང་ཟད་ཙམ་ཡང་ཡོད་པ་མ་ཡིན་ན་ལུས་ཀྱི་ལས་ལྟ་ཅི་སྨོས། ངག་གི་ལས་ལྟ་ཅི་སྨོས། ཡིད་ཀྱི་ལས་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །མཚན་
[13a]
[13a.1]ཉིད་སྤངས་པ་དང་། ཀུན་ཏུ་རྒྱུ་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་ཡིད་ལ་བྱེད་པ་མེད་པ་ནི་སངས་རྒྱས་རྗེས་སུ་དྲན་པ་ཡིན་ནོ། །མིང་མེད་པ་དང་། མཚན་མ་མེད་པ་དང་། རང་གི་མེད་པ་དང་། བསམ་པ་མེད་
[13a.2]པ་དང་། ཐོབ་པ་མེད་པ་དང་། ས་སོར་རྙེད་པ་མེད་པ་དང་། རྟོག་པ་དང་དཔྱོད་པའི་ཀུན་ནས་སློང་བ་མེད་པ་ནི་སངས་རྒྱས་རྗེས་སུ་དྲན་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཇི་ཙམ་དུ་ཡིད་ལ་བྱེད་པའི་རྒྱུན་ཡོད་ན་མཚན་མར་འཛིན་པ་ཡིན་ཏེ། ཤཱ་རིའི་བུ་དེ་ནི་
[13a.3]ལོག་པར་ལྟ་བ་ཡིན་ནོ། །ཤཱ་རིའི་བུ་འདི་ལྟར་ཇི་ཙམ་དུ་མཚན་མ་མེད་པ་དང་། སོ་སོར་རྟོག་པ་མེད་པ་དང་། དངོས་པོ་མེད་པ་དང་། རྟོག་པ་མེད་པ་དང་། དཔྱོད་པ་མེད་པ་དང་། མཚན་མ་མེད་པ་དང་། འགོག་པ་མེད་པ་དང་། འབྱུང་བ་མེད་པ་དང་། ཀུན་ཏུ་རྒྱུ་བ་
[13a.4]མེད་པ་དང་། སྐྱེ་བ་མེད་པ་དང་། མི་སྐྱེ་བ་ལ་བཟོད་པ་འདི་དག་ནི་ཤཱ་རིའི་བུ་སངས་རྒྱས་རྗེས་སུ་དྲན་པ་ཞེས་བྱའོ། །དེ་ལ་ནི་ཆགས་པ་མེད། རབ་ཏུ་ཆགས་པ་མེད། མི་འགོག་པ་མེད། མི་འགལ་བ་མེད། མིང་མེད། མཚན་མ་མེད་པ་སྟེ། མིང་མེད་པ་དང་། མཚན་
[13a.5]མ་མེད་པ་གང་ཡིན་པ་དེ་ནི་ཤཱ་རིའི་བུ་སངས་རྒྱས་རྗེས་སུ་དྲན་པ་ཡིན་ནོ། །དེ་ནི་མཚན་ཉིད་མེད་པ། ཐ་སྙད་མེད་པ་ཡིན་ཏེ། དེ་ལ་ནི་དྲན་པའི་ལས་ཅུང་ཟད་ཙམ་ཡང་མེད་ན། ལུས་དང་ངག་གི་ལས་ལྟ་སྨོས་ཀྱང་ཅི་དགོས་ཏེ། དེ་ནི་གནས་ཡོད་པ་མ་ཡིན་ནོ། །གང་ན་
[13a.6]ལུས་ཀྱི་ལས་མེད་པ་དང་། ངག་གི་ལས་མེད་པ་དང་། ཡིད་ཀྱི་ལས་མེད་པ་ལ་ནི་ཞེན་པ་མེད་པ་དང་། འཛིན་པ་མེད་པ་དང་། ཀུན་ཏུ་འཛིན་པ་མེད་པ་དང་། མི་འགོག་པ་མེད་པ་དང་། འགལ་བ་མེད་པ་དང་། འབྱུང་བ་མེད་པ་དང་། སྐྱེ་བ་མེད་པ་དང་། ཕྱེ་བ་མེད་པ་དང་། བསྡུས་
[13a.7]པ་མེད་པ་དང་། བརྐྱང་བ་མེད་པ་དང་། དངོས་པོ་མེད་པ་དང་། རྣམ་པ་ཐམས་ཅད་དུ་རྟོག་པ་དང་དཔྱོད་པ་རྣམས་རྒྱུན་ཆད་པ་དེ་ལྟ་བུ་དེ་ནི་སངས་རྒྱས་རྗེས་སུ་དྲན་པ་ཞེས་གསུངས་སོ། །དེ་ལྟ་བུའི་རང་བཞིན་གྱི་སངས་རྒྱས་རྗེས་སུ་དྲན་པ་དང་ལྡན་པ་གང་ཡིན་པ་དེ་ནི་འདོད་ན་
[13b]
[13b.1]སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡོངས་སུ་སྒྱུར་བར་བྱེད། བདུད་བྱེ་བ་སྟོང་ཕྲག་བརྒྱ་ཡང་ཕམ་པར་བྱེད་ན། མ་རིག་པ་གཞི་མེད་པ་བདེན་པ་མ་ཡིན་པ་ལ་དམིགས་ཏེ། ཀུན་ནས་བསླང་བ་ལ་ལྟ་སྨོས་ཀྱང་ཅི་དགོས། ཆོས་དེ་དག་ནི་མཚན་མ་མེད་པ་དང་། 
[13b.2]སྤྲོས་པ་མེད་པ་དང་། མ་སྤྲོས་པ་དང་། འགོག་པ་མེད་པ་དང་། འགལ་བ་མེད་པ་དང་། མཚན་ཉིད་མེད་པ་དང་། ཐ་སྙད་མེད་པ་དང་། བཏགས་པ་མེད་པ་དང་། སྣང་བ་མེད་པ་དང་། གསལ་བ་མེད་པ་དང་། བདུད་དང་བདུད་ཀྱི་འཁོར་དང་མ་འདྲེས་པར་སོ་སོར་རྟོགས་ནས་ཐ་
[13b.3]སྙད་ཙམ་གྱིས་འདོམས་ཤིང་རྗེས་སུ་སྟོན་ན་དེ་ལྟ་བུ་ནི་སངས་རྒྱས་རྗེས་སུ་དྲན་པ་ཡིན་པས་མཚན་མར་འཛིན་པ་ཅུང་ཟད་ཙམ་ཡང་ཡིད་ལ་མ་བྱེད་ཅིག །མ་རྟོག་ཤིག །རྣམ་པར་མ་རྟོག་ཤིག །མ་སྤྲོ་ཤིག །དེ་ཅིའི་ཕྱིར་ཞེ་ན། དངོས་པོ་མེད་པའི་ཆོས་དེ་ནི་མཚན་མ་མེད་
[13b.4]པ། མཚན་ཉིད་མེད་པ། ཡིད་ལ་བྱེད་པ་མེད་པ་ཡིན་པས་འདི་ནི་སངས་རྒྱས་རྗེས་སུ་དྲན་པ་ཞེས་བྱ་སྟེ། འདི་ལྟ་སྟེ། མཚན་མ་མེད་པ་དང་། མཚན་ཉིད་མེད་པ་དང་། ཡིད་ལ་བྱེད་པ་མེད་པ་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་སངས་རྒྱས་རྣམས་ནི་
[13b.5]གཟུགས་ཀྱི་མཚན་མ་ལས་ཡིད་ལ་བྱ་བ་མ་ཡིན་ཏེ། རྟོག་པ་ལས་མ་ཡིན། རྣམ་པར་རྟོག་པ་ལས་མ་ཡིན་ཞེན་པ་ལས་མ་ཡིན། མ་ཞེན་པ་ལས་མ་ཡིན། ཏིང་ངེ་འཛིན་ལས་མ་ཡིན། ཤེས་རབ་ལས་མ་ཡིན། རིག་པ་ལས་མ་ཡིན། རིག་པ་མེད་པ་ལས་མ་ཡིན་པའི་
[13b.6]ཕྱིར་རོ། །དེ་ཅིའི་ཕྱིར་ཞེ་ན། འདི་ལྟར་དེ་བཞིན་གཤེགས་པ་རྣམས་ནི་བཏགས་པ་མེད་པ། བསམ་གྱིས་མི་ཁྱབ་པ། ཤིན་ཏུ་བསམ་གྱིས་མི་ཁྱབ་པ་ཡིན་པའི་ཕྱིར་རོ། །དེ་ལྟ་བས་ན་མཚན་མར་མ་འཛིན་ཅིག །དེ་སྤང་བའམ། ཐོབ་པའམ། སྒོམ་པའི་ཆོས་གང་ཡིན་
[13b.7]པ་ལ་ཅུང་ཟད་ཀྱང་ཞེ་ན་པར་མི་བྱེད་དེ། དེ་དེ་བཞིན་གཤེགས་པ་ཉིད་ཀྱང་མི་དམིགས་ན། རྗེས་སུ་དྲན་པ་ལྟ་སྨོས་ཀྱང་ཅི་དགོས། ཤཱ་རིའི་བུ་དགེ་སློང་གིས་དགེ་སློང་ལ་འདི་སྐད་ཅེས་དགེ་སློང་ཚུར་ཤོག །ཁྱོད་ཆོས་རྣམས་ཀྱི་རང་གི་མཚན་ཉིད་རྣམ་པར་སྒོམས་ཤིག །ཆོས་ཀྱི་འདུ་
[14a]
[14a.1]ཤེས་ཡིད་ལ་མ་བྱེད་ཅིག་ཅེས་འདོམས་ཤིང་དེ་སྐད་རྗེས་སུ་སྟོན་ཏོ། །དེ་དེ་ལྟར་ཡིད་ལ་བྱེད་པ་ན་རབ་ཏུ་མ་ཞེན་པ་ཉིད་དང་། མ་ཆགས་པ་ཉིད་དང་། ཆོས་མེད་པ་ཉིད་དང་། དངོས་པོ་མེད་པ་ཉིད་དང་། མཚན་ཉིད་གཅིག་པ་ཉིད་ལ་དགའ་བར་
[14a.2]བྱེད་དོ། །དེ་ཆོས་ཀྱི་འདུ་ཤེས་ཀྱང་མི་འཇུག་ན་གང་ཟག་གི་འདུ་ཤེས་སུ་འགྱུར་བ་ལྟ་སྨོས་ཀྱང་ཅི་དགོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་འདི་ཇི་སྙམ་དུ་སེམས། ཇི་ག་ཆོས་མི་དམིགས་ཏེ་ཆོས་ཀྱི་འདུ་ཤེས་སྐྱེད་པར་བྱེད་དམ། གསོལ་པ། བཅོམ་
[14a.3]ལྡན་འདས་དེ་ནི་མ་ལགས་སོ། །ཇི་ག་ཆོས་ཀྱི་འདུ་ཤེས་ཡིད་ལ་མི་བྱེད་ཅིང་ཆོས་མི་དམིགས་ན་རྣམ་པར་འཇིག་པར་བྱེད་པའི་ཆོས་འགའ་ཡང་ཡོད་དམ་གསོལ་པ། བཅོམ་ལྡན་འདས་དེ་ནི་མ་མཆིས་ལགས་སོ། །བཀའ་སྩལ་པ། ཤཱ་རིའི་བུ་གལ་ཏེ་ཤིང་གི་རྩ་བ་མེད་
[14a.4]པར་ཇི་ག་ཡལ་ག་དང་། ལོ་མ་དང་། ཤུན་པ་འབྱུང་བར་འགྱུར་རམ། གསོལ་པ། བཅོམ་ལྡན་འདས་དེ་ནི་མ་མཆིས་ལགས་སོ། །བཀའ་སྩལ་པ། ཤཱ་རིའི་བུ་དེ་བཞིན་དུ་ཇི་ག་ཆོས་མི་དམིགས་ན་ཆོས་ཀྱི་འདུ་ཤེས་སྐྱེ་བར་འགྱུར་རམ། གསོལ་པ། བཅོམ་ལྡན་
[14a.5]འདས་དེ་ནི་མ་ལགས་སོ། །ཇི་ག་ཆོས་ཀྱི་འདུ་ཤེས་ཡིད་ལ་མི་བྱེད་ཅིང་ཆོས་མི་དམིགས་ན་རྣམ་པར་འཇིག་པར་བྱེད་པའི་ཆོས་འགའ་ཡང་ཡོད་དམ། གསོལ་པ། བཅོམ་ལྡན་འདས་དེ་ནི་མ་མཆིས་ལགས་སོ། །བཀའ་སྩལ་པ། དེ་དེ་ལྟར་ཆོས་སམ་ཆོས་ཀྱི་
[14a.6]འདུ་ཤེས་མི་དམིགས་ཤིང་ཡིད་ལ་མི་བྱེད་ན། འགག་པ་མེད་པ་དང་། འབྱུང་བ་མེད་པ་ལ་སྒོམ་དུ་མེད་དེ་རྟོག་པར་མི་བྱེད། རྣམ་པར་རྟོག་པར་མི་བྱེད། འགོག་པར་མི་བྱེད། རྣམ་པར་འགོག་པར་མི་བྱེད། འཇུག་པར་མི་བྱེད། ལྡོག་པར་མི་བྱེད་དེ། དེ་དེ་ཁོ་ན་ཉིད་ཀྱི་
[14a.7]རང་བཞིན་ཐོབ་ནས་ཐ་སྙད་དུ་བྱེད་དོ། །ཤཱ་རིའི་བུ་དེ་སྐད་འདོམས་ཤིང་དེ་སྐད་རྗེས་སུ་སྟོན་པ་ནི་དགེ་བའི་བཤེས་གཉེན་ཞེས་བྱའོ། །དོན་དམ་པར་ནི་དགེ་བ་ཡང་མེད། མི་དགེ་བ་ཡང་མེད་དོ། །ཤཱ་རིའི་བུ་མཚན་ཉིད་དེ་དག་དང་ལྡན་པ་གང་ཡིན་པ་དེ་དག་ནི་འཇིག་རྟེན་ན་
[14b]
[14b.1]དཀོན་པ་ཡིན་ཏེ། འདི་ལྟ་སྟེ་ཕྱིན་ཅི་མ་ལོག་པར་ཡང་དག་པའི་ལྟ་བ་དང་ལྡན་པ་དེས་ན་ཡང་དག་པའི་ལྟ་བ་ཞེས་བྱའོ། དེ་ལྟ་མོད་ཀྱི་ཤཱ་རིའི་བུ་ཡང་དག་པའི་ལྟ་བ་དང་། ཡང་དག་པའི་བཟོད་པ་དང་། ཡང་དག་པའི་མོས་པ་ནི་འདི་ལྟ་སྟེ། ཕྱིན་ཅི་མ་ལོག་པར་ཡང་
[14b.2]དག་པར་རྗེས་སུ་ལྟ་བ་དེ་ནི་དེ་བཞིན་གཤེགས་པས་ཡང་དག་པའི་ལྟ་བ་ཞེས་གསུངས་སོ། །ཤཱ་རིའི་བུ་གང་སུ་ཡང་རུང་ཕྱིན་ཅི་མ་ལོག་པར་ཡང་དག་པར་ལྟ་བ་མེད་པ་དེ་ནི་ཡང་དག་པའི་ལྟ་བ་མ་ཡིན་ནོ། །ཤཱ་རིའི་བུ་བདག་ཏུ་སྨྲ་བ་དང་། སེམས་ཅན་དུ་སྨྲ་བ་དང་། 
[14b.3]སྲོག་ཏུ་སྨྲ་བ་དང་། གང་ཟག་ཏུ་སྨྲ་བ་དང་། རྟག་པར་སྨྲ་བ་དང་། ཆད་པར་སྨྲ་བ་གང་ཅི་ཡང་རུང་བ་དེ་དག་ཐམས་ཅད་ནི་ལོག་པར་ཞུགས་པ་ཡིན་ནོ། །ཤཱ་རིའི་བུ་དེ་བཞིན་གཤེགས་པ་རྣམས་སམ། དེ་བཞིན་གཤེགས་པའི་ཉན་ཐོས་རྣམས་ནི་བདག་ཏུ་སྨྲ་བ་མ་
[14b.4]ཡིན། སེམས་ཅན་དུ་སྨྲ་བ་མ་ཡིན། སྲོག་ཏུ་སྨྲ་བ་མ་ཡིན། གང་ཟག་ཏུ་སྨྲ་བ་མ་ཡིན། རྟག་པར་སྨྲ་བ་མ་ཡིན། ཆད་པར་སྨྲ་བ་མ་ཡིན་ཏེ། དེ་ནི་དེ་བཞིན་གཤེགས་པ་རྣམས་དང་། དེ་བཞིན་གཤེགས་པའི་ཉན་ཐོས་རྣམས་ཀྱི་ཡང་དག་པའི་ལྟ་བ་ཞེས་བྱའོ། །
[14b.5]ཡང་དག་པར་ལྟ་བ་དང་། ཕྱིན་ཅི་མ་ལོག་པར་ལྟ་བ་དང་། ཇི་ལྟ་བ་བཞིན་དུ་ལྟ་བ་མ་གཏོགས་པ་ནི་བྱིས་པ་སོ་སོའི་སྐྱེ་བོ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་བྱིས་པ་སོ་སོའི་སྐྱེ་བོ་ནི་འགའ་ལ་ཡང་ཡང་དག་པའི་ལྟ་བ་མེད་དོ། །གཞན་དུ་ན་རྗེས་སུ་འཐུན་པའི་
[14b.6]བཟོད་པ་དང་ལྡན་པ་གང་དག་ཡིན་པ་དེ་དག་ལ་ནི་ཡང་དག་པའི་ལྟ་བའི་ཆ་ཤས་ཡོད་པ་ཡིན་ཡང་ཇི་ལྟ་བ་བཞིན་དུ་མཐོང་བས་ནི་མ་ཡིན་པའི་ཕྱིར་རོ། །ཤཱ་རིའི་བུ་དེ་ལྟར་ཡང་དག་པའི་ལྟ་བ་དང་། ལོག་པའི་ལྟ་བ་ཡིན་ཏེ། ཡང་དག་པ་མཐོང་བས་ནི་ཡང་དག་པའི་ལྟ་བ་
[14b.7]ཡིན་ལ། འཇིག་རྟེན་གྱི་ཟང་ཟིང་གི་སྦྱིན་པས་ནི་ལོངས་སྤྱོད་འཕེལ་བ་ཡིན་ནོ། །ཤཱ་རིའི་བུ་འདི་ལྟར་སླུ་བར་བྱེད་པ་འཁོར་བར་རྒྱུ་བར་བྱེད་པ། སྨད་པའི་ཆོས་གང་ཡིན་པ་ནི་དེ་བཞིན་གཤེགས་པས་ཚངས་པར་སྤྱད་པའི་ཐ་སྙད་ཡིན་ནོ་ཞེས་གསུངས་སོ། །ཤཱ་རིའི་བུ་
[15a]
[15a.1]འདི་ལྟར་ཡང་དག་པའི་ལྟ་བ་ནི་འདི་ཡིན་ནོ། །ལོག་པའི་ལྟ་བ་ནི་འདི་ཡིན་ནོ། །ཞེས་མ་གསུངས་པ་མ་ཡིན་ཏེ། དེ་ཅིའི་ཕྱིར་ཞེ་ན། ཤཱ་རིའི་བུ་ལྟ་བར་གྱུར་པ་ཐམས་ཅད་ནི་ཡང་དག་པ་མ་ཡིན་པ་ལ་དམིགས་པ་ཡིན་པའི་ཕྱིར་རོ། །ཤཱ་རིའི་བུ་གང་སུ་
[15a.2]ཡང་རུང་འདི་སྙམ་དུ་ཡང་དག་པའི་ལྟ་བ་ནི་འདི་ཡིན་ནོ། །ལོག་པའི་ལྟ་བ་ནི་འདི་ཡིན་ནོ་སྙམ་དུ་སེམས་ན། དེ་ཉིད་ལོག་པར་ལྟ་བ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འཕགས་པའི་ཆོས་འདུལ་བ་འདི་ལ་ནམ་མཁའ་དང་། ལག་མཐིལ་ཇི་ལྟ་བ་བཞིན་དུ་ལྟ་བར་གྱུར་པ་
[15a.3]ཐམས་ཅད་ཀུན་ཏུ་སྤངས་པ་དང་། ཐ་སྙད་ཐམས་ཅད་ཀུན་ཏུ་ཆད་པ་ཡིན་ཏེ་དེ་ལྟ་བུ་ནི་དགེ་སྦྱོང་གི་ཆོས་ཡིན་ནོ། །དགེ་བའི་བཤེས་གཉེན་གྱི་ལེའུ་སྟེ་གསུམ་པའོ།། །།ཤཱ་རིའི་བུ་དེ་ལ་འཕགས་པའི་དགེ་འདུན་ཞེས་བྱ་བ་གང་ཞེ་ན། གང་དག་སྐྱེ་བ་མེད་པ་
[15a.4]དང་། འགག་པ་མེད་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། སྤྲོས་པ་མེད་པ་དེ་ལ་འཇུག་པ་དང་། ལྷག་པར་མོས་པ་དང་། ཡང་དག་པར་སྟོན་པ་དང་། ཡང་དག་པར་གཞོལ་བ་དེ་ལྟ་བུའི་བཟོད་པ་དང་ལྡན་པ་སྟེ། མཚན་ཉིད་མེད་
[15a.5]པ་ལ་ལྷག་པར་མོས་པ་ནི་བདག་གང་ཡིན་པ་ཡང་མི་དམིགས་ན། རྒྱུན་དུ་ཞུགས་པ་དམིགས་པ་ལྟ་ཅི་སྨོས། ལན་ཅིག་ཕྱིར་འོང་བ་ལྟ་ཅི་སྨོས། ཕྱིར་མི་འོང་བ་ལྟ་ཅི་སྨོས། དགྲ་བཅོམ་པ་དམིགས་པ་ལྟ་ཅི་སྨོས། ཆོས་སུ་དམིགས་པ་ལྟ་ཅི་སྨོས། སྐྱེས་པ་དང་བུད་
[15a.6]མེད་དང་མ་ནིང་ལྟ་ཅི་སྨོས། བཏགས་པར་དམིགས་པ་ལྟ་ཅི་སྨོས། གནས་སུ་དམིགས་པ་ལྟ་ཅི་སྨོས་ཏེ། འདི་དང་འདི་ལྟ་བུའོ་ཞེས་བྱ་བ་མི་དམིགས་པ་འདི་ནི་དགེ་འདུན་ཡིན་ནོ། །དེ་ལྟ་མོད་ཀྱི་ཤཱ་རིའི་བུ་མཚན་ཉིད་མེད་པ་དང་། འགག་པ་མེད་པ་དང་། འབྱུང་བ་མེད་པ་དེ་ལ་མོས་པ་
[15a.7]ནི་ཉུང་ངོ་། །ཤཱ་རིའི་བུ་མཚན་ཉིད་མེད་པ་དང་། འགག་པ་མེད་པ་དང་། འབྱུང་བ་མེད་པ་ལ་མོས་པ་གང་ཡིན་པ་དེ་དག་ནི་ཕྱིན་ཅི་མ་ལོག་པའི་ཤེས་པས་གཞན་དང་གཞན་དག་ཤེས་ཤིང་། གཞན་དང་གཞན་དག་རབ་ཏུ་ཤེས་ནས། ཀུན་ཏུ་གླེང་བར་བྱེད། ཡང་དག་པར་གཞོལ་བར་
[15b]
[15b.1]བྱེད། གཞན་དང་གཞན་དག་སྟོན་པར་བྱེད་པ་ན། བདེན་པ་ལ་དམིགས་པས་བཅིངས་ཤིང་ཞེན་པའི་འཇིག་རྟེན་པ་འདི་ཐམས་ཅད་མ་གཏོགས་པར་དངོས་པོ་ཅུང་ཟད་ཙམ་ཡང་མི་དམིགས་སོ། །དེ་དག་ནི་ཡང་དག་པའི་ལུས་ལ་གནས་པ་ཡིན་ཏེ། དེ་ནི་འཕགས་པའི་དགེ་
[15b.2]འདུན་ཞེས་བྱའོ། །དེ་དག་ཐ་སྙད་དེ་ལ་ཡང་དམིགས་ལ། མིང་དང་མཚན་མས་མཚན་ཉིད་མེད་པ་འདོམས་པར་བྱེད། སྤྲོས་པ་མེད་པ་ཉིད་ཀུན་ཏུ་སྟོན་པར་བྱེད་དོ། །ཤཱ་རིའི་བུ་དེ་དག་ནི་དགེ་འདུན་དཀོན་མཆོག་ཡོན་གནས་ཀྱི་འོས་ཡིན་ཏེ། འདི་ལྟ་སྟེ་ཕྱིན་ཅི་མ་ལོག་པའི་
[15b.3]དོན་གྱིས་དགེ་འདུན་ཞེས་བྱའོ། །ཤཱ་རིའི་བུ་དེ་བཞིན་དུ་དགེ་སློང་གིས་གནས་གང་ཡིད་ལ་བྱེད་པའི་གནས་དེ་ཉིད་ཀྱང་རང་གི་མཚན་ཉིད་སྟོང་པ་ཡིན་པར་ཤེས་བཞིན་དུ་དེ་སྐད་འདོམས་ཤིང་དེ་སྐད་རྗེས་སུ་སྟོན་པའི་དགེ་སློང་ནི་དགེ་བའི་བཤེས་གཉེན་ཞེས་བྱའོ། །ཤཱ་རིའི་བུ་ཐ་
[15b.4]སྙད་ཀུན་ཏུ་ཆད་པ་ནི་འཕགས་པའི་དགེ་འདུན་ཞེས་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་འཕགས་པའི་ཆོས་འདུལ་བ་འདི་ལ་ནི་གང་ཡང་དག་པར་བཏགས་པར་གྱུར་པའི་ཐ་སྙད་ཀྱང་མི་དམིགས་པའི་ཕྱིར་རོ། །ཤཱ་རིའི་བུ་དེ་ལྟ་བས་ན་ཐ་སྙད་ཀུན་ཏུ་ཆད་པ་ནི་འཕགས་པའི་དགེ་
[15b.5]འདུན་ཞེས་བྱའོ། །ཤཱ་རིའི་བུ་དེ་ལ་གང་དག་འདི་སྐད་ཅེས་ཅིའི་ཕྱིར་དགེ་འདུན་གྱི་ཐ་སྙད་ཅེས་བྱ་ཞེ་ན། གང་ལ་ཡང་དག་པར་བཏགས་པར་གྱུར་པའི་ཐ་སྙད་འགའ་ཡང་མི་དམིགས་པ་གང་ཡིན་པའོ་ཞེས་སྨྲ་ན། ཤཱ་རིའི་བུ་དེ་ལ་ང་ནི་འདི་སྐད་ཅེས་དགེ་འདུན་ནི་ཇི་ལྟ་བ་བཞིན་
[15b.6]དུ་རྟོག་པའི་དོན་དང་། ཆགས་པའི་མཚན་མ་མེད་པ་སྒྲོགས་པའི་དོན་གྱི་དངོས་པོ་འགའ་ཡང་མི་དམིགས་པ་ཡིན་ཏེ། བློ་གཅིག་ཏུ་གྱུར་པའི་ཕྱིར་དང་། བཟོད་པ་གཅིག་པའི་ཕྱིར་དང་། རོ་གཅིག་པའི་ཕྱིར་རོ་ཞེས་གསུངས་ཏེ། ཐ་སྙད་གཅིག་པོ་དེ་ཡང་འཇིག་རྟེན་པའི་
[15b.7]ཐ་སྙད་ཙམ་གྱིས་ཐ་སྙད་དུ་བྱེད་ཀྱི། དོན་དམ་པར་ནི་དགེ་འདུན་འགའ་ཡང་མེད་དོ། །གང་ཞིག་རྟག་པའམ། བརྟན་པའམ། ཐེར་ཟུག་པའམ། མི་འགྱུར་བའི་ཆོས་ཅན་གྱི་བཞི་པོ་དེ་ནི་འགའ་ཡང་དམིགས་སུ་མེད་དེ། འདི་ལྟ་སྟེ། ཆོས་ཤེས་བྱ་བའི་ཐ་སྙད་ཡང་
[16a]
[16a.1]དག་པར་བཏགས་པའི་ཐ་སྙད་གང་ཡིན་པ་དེ་ཡང་འཕགས་པ་རྣམས་ཀྱིས་སྨད་པ་ཡིན་ནོ། །འདི་ནི་སྐྱེས་པའོ། །འདི་ནི་བུད་མེད་དོ། །འདི་ནི་མ་ནིང་ངོ་། །འདི་ནི་ལྷའོ། །འདི་ནི་ཀླུའོ། །འདི་ནི་གནོད་སྦྱིན་ནོ། །འདི་ནི་དྲི་ཟའོ། །འདི་
[16a.2]ནི་གྲུལ་བུམ་མོ། །འདི་ནི་ཆོས་སོ། །འདི་ནི་ཆོས་མ་ཡིན་པའོ་ཞེས་བྱ་བ་དེ་ལྟ་བུའི་ཆོས། དེ་རིང་དུ་སྤངས་ནས་གཞི་རྣམ་པ་དུ་མ་ལ་དམིགས་ཏེ། ཚིག་འདི་སྐད་ཅེས་དགེ་སློང་ཚུར་ཤོག །ཁྱོད་འདུག་ཤིག །འདིར་མལ་གྱིས་ཤིག །འདི་ནི་ཆེ་གེ་མོ་ཞིག་གོ་ཞེས་
[16a.3]སྨྲ་ཞིང་བརྫུན་གྱི་ཚིག་ཏུ་བཏགས་ནས་མིང་དང་མཚན་མར་ཐ་སྙད་དུ་བྱེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་ཆོས་ཐམས་ཅད་ནི་མིང་དང་མཚན་མ་མེད་པ། མཚན་ཉིད་མེད་པ། ཡིད་ལ་བྱེད་པ་མེད་པ་ཡིན་ནོ། །ཤཱ་རིའི་བུ་འདི་ཇི་སྙམ་དུ་སེམས། 
[16a.4]ཆོས་གང་ཡང་ཡིད་ལ་བྱེད་པ་མེད་པ་དེ་ཐ་སྙད་ཀྱིས་ཐོག་ཏུ་ཕེབས་པར་བརྗོད་དུ་ཡོད་དམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། ཤཱ་རིའི་བུ་གང་ཞིག་འདི་སྐད་ཅེས་འདི་ནི་བུད་མེད་དོ། །འདི་ནི་སྐྱེས་པའོ། །འདི་ནི་མ་ནིང་ངོ་། །
[16a.5]འདི་ནི་ལྷའོ། །འདི་ནི་ཀླུའོ། །འདི་ནི་གནོད་སྦྱིན་ནོ། །འདི་ནི་གྲུལ་བུམ་མོ། །འདི་ནི་ཆོས་སོ། །འདི་ནི་ཆོས་མ་ཡིན་པའོ་ཞེས་སྨྲ་ན། དེ་ནི་ངེས་པར་བརྫུན་གྱི་ཚིག་སྨྲ་ཞིང་། ཡང་དག་པ་མ་ཡིན་པའི་མཐའ་ལ་ཞུགས་པ་ཡིན་པས་དེས་ན་དགེ་འདུན་ཞེས་
[16a.6]མི་བྱ་སྟེ། ཤཱ་རིའི་བུ་ཕྱིན་ཅི་མ་ལོག་པ་ལ་ཞུགས་པས་དེའི་ཕྱིར་འཕགས་པའི་དགེ་འདུན་ཞེས་བྱའོ། །ཤཱ་རིའི་བུ་དེ་ལ་རེ་ཞིག་མི་དགེ་བ་ནི་འདི་ལྟ་བུ་ལ་དམིགས་པ་ཡིན་པར་ཤེས་པར་བྱ་སྟེ། འདི་ལྟ་སྟེ། མིང་དང་མཚན་མ་ཡིན་ཏེ། འདི་ནི་མི་དགེ་བ་ཐམས་ཅད་ཀྱི་རྩ་
[16a.7]བ་ཡིན་ནོ། །ཤཱ་རིའི་བུ་འཕགས་པའི་ཆོས་འདུལ་བ་ལ་ནི་མིང་དང་མཚན་མ་རྣམས་རྒྱུན་ཆད་པ་ཡིན་ཏེ། མིང་གིས་རློམ་སེམས་སུ་མི་བྱེད་ན་དགེ་འདུན་དེ་ནི་འདི་ཡིན་ནོ། །འདི་ནི་འཕགས་པའི་དགེ་འདུན་ནོ། །འདི་ནི་ཀུན་རྫོབ་ཀྱི་དགེ་འདུན་ནོ། །འདི་ནི་འབྲས་བུའི་དགེ་
[16b]
[16b.1]འདུན་ནོ། །འདི་ནི་བློ་བུར་དུ་ལྷགས་པའི་དགེ་འདུན་ནོ། །འདི་ནི་གཉུག་མར་གནས་པའི་དགེ་འདུན་ནོ། །འདི་ནི་དགེ་སློང་གི་དགེ་འདུན་ནོ། །འདི་ནི་དགེ་སློང་མའི་དགེ་འདུན་ནོ། །འདི་ནི་འཐུན་པ་དང་། འདི་ནི་མི་འཐུན་པའི་དགེ་འདུན་ནོ་ཞེས་བྱ་བར་ཇི་ལྟར་འགྱུར་ཏེ། ཐམས་
[16b.2]ཅད་སྤངས་པ་དང་། ཐམས་ཅད་རྒྱུན་བཅད་པས་འཕགས་པའི་དགེ་འདུན་ཞེས་བྱའོ། །མིང་དང་མཚན་མ་མེད་པ། ཐ་སྙད་མེད་པ། འཇུག་པ་མེད་པ། ཐ་སྙད་རྒྱུན་ཆད་པ་དེ་དག་ནི་མཆོག་ཏུ་འཕགས་པར་བརྗོད་པའི་ཕྱིར་དངོས་པོ་དེ་དག་མི་དམིགས་པ་ཡིན་ནོ། །ཤཱ་རིའི་བུ་
[16b.3]ཡོངས་སུ་བརྟགས་ནས་མིང་དང་མཚན་མ་རྣམས་ཀྱི་ཐ་སྙད་དམིགས་པར་གྱུར་ན་ནི་ལྟ་བར་གྱུར་པ་རྣམ་པ་དུ་མ་ལ་ཆགས་པ་ཡིན་ཏེ། གང་ཞིག་སྲིད་པ་འབྱུང་བའི་རྒྱུར་གྱུར་པ་ཕུང་པོའི་འདུ་ཤེས་དང་ཕུང་པོ་ལྔ་ལ་ཡོངས་སུ་རྟེན་པ་ནི་ལོག་པར་ལྟ་བའི་གནས་ཡིན་པའི་ཕྱིར་རོ། །ཡང་
[16b.4]དག་པ་མ་ཡིན་པའི་འདུ་ཤེས་ཡོངས་སུ་བཟུང་ནས། འདི་ལྟ་སྟེ། ཕུང་པོའི་འདུ་ཤེས་ལོག་པར་འཛིན་པ་དང་། ངན་སོང་ལ་འཛིན་པ་དང་། དམིགས་པ་ལ་འཛིན་པ་དང་། ལམ་གོལ་བ་ལ་འཛིན་པ་དང་། ཡང་དག་པ་མ་ཡིན་པ་ལ་འཛིན་པ་དེ་དག་ནི་འཕགས་པ་ཉན་ཐོས་
[16b.5]རྣམས་ལ་ཡོད་པ་མ་ཡིན་ཏེ། ཡང་དག་པ་མ་ཡིན་པ་ལ་དམིགས་པ་ཁམས་གསུམ་པ་མི་ཤེས་པ་ཐམས་ཅད་མ་གཏོགས་ཏེ། དེས་ན་འཕགས་པའི་དགེ་འདུན་ཞེས་བྱའོ། །ཤཱ་རིའི་བུ་ཡང་དག་པ་མ་ཡིན་པ་སྒྲ་སྣ་ཚོགས་ལ་ཞེན་པ་གང་ཅི་ཡང་རུང་བ་དེ་དག་ནི་འཕགས་པའི་དགེ་
[16b.6]འདུན་ལ་དམིགས་སུ་ཡོད་པ་མ་ཡིན་ཏེ། འདི་ལྟ་སྟེ། བདག་ཏུ་འཛིན་པ་དང་། སེམས་ཅན་དུ་འཛིན་པ་དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་དང་། མིར་འཛིན་པ་དང་། མི་མ་ཡིན་པར་འཛིན་པ་དང་། བུད་མེད་དུ་འཛིན་པ་དང་། སྐྱེས་པར་འཛིན་པ་དང་། 
[16b.7]ལྷར་འཛིན་པ་དང་། དམྱལ་བར་འཛིན་པ་དང་། དུད་འགྲོའི་སྐྱེ་གནས་སུ་འཛིན་པ་དང་། གཤིན་རྗེའི་འཇིག་རྟེན་དུ་འཛིན་པ་དང་། ཕུང་པོར་འཛིན་པ་དང་། ཁམས་སུ་འཛིན་པ་དང་། སྐྱེ་མཆེད་དུ་འཛིན་པ་དང་། འབྱུང་བར་འཛིན་པ་དང་། འཇིག་པར་འཛིན་པ་དང་། 
[17a]
[17a.1]དུང་གི་སྒྲར་འཛིན་པ་དང་། རྔ་བོ་ཆེའི་སྒྲར་འཛིན་པ་དང་། ཁར་རྔའི་སྒྲར་འཛིན་པ་དང་། རྫ་རྔའི་སྒྲར་འཛིན་པ་དང་། པི་བང་གི་སྒྲར་འཛིན་པ་དང་། གླུའི་སྒྲར་འཛིན་པ་དང་། དེ་བཞིན་དུ་རོལ་མོའི་སྒྲ་ཐམས་ཅད་དང་། ས་དང་ཆུ་དང་། མེ་དང་རླུང་དང་ཚུལ་
[17a.2]ཁྲིམས་དང་། འཆལ་པའི་ཚུལ་ཁྲིམས་ཀྱི་སྒྲར་འཛིན་པ་དང་། ལམ་གྱི་སྒྲར་འཛིན་པ་དང་། ལོག་པའི་ལམ་གྱི་སྒྲར་འཛིན་པ་དང་། དྲེགས་པའི་སྒྲར་འཛིན་པ་དང་། ཀུན་ནས་ཉོན་མོངས་པའི་སྒྲར་འཛིན་པ་དང་། རྣམ་པར་བྱང་བའི་སྒྲར་འཛིན་པ་དང་། བསམ་གཏན་གྱི་སྒྲར་འཛིན་
[17a.3]པ་དང་། ཏིང་ངེ་འཛིན་གྱི་སྒྲར་འཛིན་པ་དང་། སྙོམས་པར་འཇུག་པའི་སྒྲར་འཛིན་པ་དང་། བརྒྱད་པའི་སྒྲར་འཛིན་པ་དང་། རྒྱུན་དུ་ཞུགས་པའི་སྒྲར་འཛིན་པ་དང་། ལན་ཅིག་ཕྱིར་འོང་བའི་སྒྲར་འཛིན་པ་དང་། ཕྱིར་མི་འོང་བའི་སྒྲར་འཛིན་པ་དང་། དགྲ་བཅོམ་པའི་སྒྲར་འཛིན་པ་དང་། 
[17a.4]རིག་པའི་སྒྲར་འཛིན་པ་དང་། རྣམ་པར་གྲོལ་བའི་སྒྲར་འཛིན་པ་དང་། འབྲས་བུ་ཐོབ་པའི་སྒྲར་འཛིན་པ་དང་། སངས་རྒྱས་ཀྱི་སྒྲར་འཛིན་པ་དང་། ཆོས་ཀྱི་སྒྲར་འཛིན་པ་དང་། དགེ་འདུན་གྱི་སྒྲར་འཛིན་པ་དང་། མྱ་ངན་ལས་འདས་པའི་སྒྲར་འཛིན་པ་དང་། ཡོངས་སུ་མྱ་ངན་ལས་
[17a.5]འདས་པའི་སྒྲར་འཛིན་པ་སྟེ། ཤཱ་རིའི་བུ་ཡང་དག་པ་མ་ཡིན་པའི་སྒྲ་སྣ་ཚོགས་སུ་འཛིན་པ་གང་ཡིན་པ་འདི་དག་ནི་དོན་དམ་པར་འཕགས་པའི་ཉན་ཐོས་རྣམས་ཀྱིས་མི་དམིགས་སོ། །དེ་ལྟ་མོད་ཀྱི་སྒྲ་སྣ་ཚོགས་དང་། སྒྲ་སྣ་ཚོགས་སུ་འཛིན་པའི་རྣམ་པ་དུ་མ་དེ་དག་ནི་ཤེས་པ་གཅིག་
[17a.6]གི་མཚན་ཉིད་ཡིན་ཏེ། འདི་ལྟ་སྟེ། མཚན་ཉིད་མེད་པའོ། །མཚན་མ་མེད་པ་དང་མི་འཐུན་པ་ནི་འདུ་ཤེས་ཕྱིན་ཅི་ལོག་ཏུ་ཞུགས་པ་ཡིན་གྱི། ཕྱིན་ཅི་མ་ལོག་པའི་བཟོད་པ་དང་ལྡན་པ་ནི་འཕགས་པའི་དགེ་འདུན་ཞེས་བྱའོ། །གང་དག་མཚན་ཉིད་མེད་པ་དང་། མཚན་
[17a.7]མ་མེད་པ་དང་། ཆགས་པ་མེད་པ་དང་། ཀུན་ཏུ་ཆགས་པ་མེད་པ་དང་། གཟུང་བ་མེད་པ་དང་། སྐྱེ་བ་མེད་པ་དང་། འགག་པ་མེད་པས་ནི་ཕྱིན་ཅི་མ་ལོག་པའི་བཟོད་པ་ཡིན་ནོ། །དེ་ལ་རང་གི་ངང་གིས་འཇུག་པ་གང་ཡིན་པ་དེ་ལ་ནི་སྒོམ་པ་མེད། རྣམ་པར་སྒོམ་པ་མེད། 
[17b]
[17b.1]རབ་ཏུ་སྐྱོ་བ་མེད། རློམ་སེམས་མེད། རྣམ་པར་རློམ་སེམས་མེད། རྣམ་པར་རློམ་སེམས་མ་ཡིན་པ་མེད། འགལ་བ་མེད་དོ། །དེ་ལ་ནི་ཚུ་རོལ་མེད། ཕ་རོལ་མེད། རྟོག་པ་མེད། རྣམ་པར་རྟོག་པ་མེད་པའི་མཚན་ཉིད་དུ་སོ་སོར་རྟོགས་པས་འཕགས་པའི་དགེ་འདུན་ཞེས་བྱའོ། །
[17b.2]ཤཱ་རིའི་བུ་འདུས་པ་རྣམས་ཀུན་དུ་བཅད་པས་དེའི་ཕྱིར་འཕགས་པའི་དགེ་འདུན་ཞེས་བྱའོ། །ཤཱ་རིའི་བུ་འདི་ལྟར་ཡང་ངས་ཆོས་མཐོང་བ་གང་ཡིན་པ་དེ་ནི་ང་མཐོང་བ་ཡིན་ནོ་ཞེས་གསུངས་པ། ཤཱ་རིའི་བུ་ང་ནི་ནམ་ཡང་ཆོས་ཡིན་པར་མི་འགྱུར་རོ། །ཤཱ་རིའི་བུ་འདི་ལྟར་ང་ལ་གཟུགས་
[17b.3]ཀྱི་སྐུར་སྐྱེས་བུ་གཏི་མུག་ལྷས་བྱིན་དང་། དེ་བཞིན་དུ་མུ་སྟེགས་པ་གཞན་དག་གིས་ཀྱང་མཐོང་སྟེ། ཤཱ་རིའི་བུ་འདི་ལྟར་དེ་བཞིན་གཤེགས་པ་ལ་གཟུགས་སུ་མཐོང་ན་མཐོང་བ་མ་ཡིན་ནོ། །སྒྲས་ཀྱང་མ་ཡིན་ཏེ་དེ་བཞིན་དུ་སྦྱར་བར་བྱའོ། །ཤཱ་རིའི་བུ་དེ་བཞིན་གཤེགས་པ་ལ་
[17b.4]གཟུགས་ཀྱི་སྐུར་མཐོང་ནས་མཐོང་ངོ་ཞེས་སྨྲ་བ་གང་ཡིན་པའི་ཚིག་དེ་ནི་ཚིག་གི་ངོ་བོ་ཙམ་དུ་ཟད་ཀྱི། དྲིས་ན་ཡང་དག་པར་ཤེས་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་གང་དག་དེ་བཞིན་གཤེགས་པ་ལ་གཟུགས་སུ་མཐོང་ན་མཐོང་བ་མ་ཡིན་པའི་ཕྱིར་རོ། །ཤཱ་རིའི་བུ་གང་ཞིག་
[17b.5]མཚན་ཉིད་མེད་པ་དང་། མཚན་མ་མེད་པ་དང་། ཡིད་ལ་བྱེད་པ་གསུམ་མེད་པ་དང་། རྩོལ་བ་མེད་པ་དང་། འགག་པ་མེད་པ་དང་། འབྱུང་བ་མེད་པ་དང་། སྤྲོས་པ་མེད་པའི་ཆོས་ཐམས་ཅད་ལ་རློམ་སེམས་སུ་མི་བྱེད། མྱ་ངན་ལས་འདས་པ་ལ་ཡང་རློམ་སེམས་སུ་མི་བྱེད། མྱ་ངན་ལས་
[17b.6]འདས་པས་རློམ་སེམས་སུ་མི་བྱེད། མྱ་ངན་ལས་འདས་པ་ལ་དགའ་བར་མི་བྱེད། རྟོག་པར་མི་བྱེད། རྣམ་པར་རྟོག་པར་མི་བྱེད་དེ། ཆོས་ཐམས་ཅད་མཚན་ཉིད་གཅིག་པར་མོས་པ་ནི་འདི་ལྟ་སྟེ། མཚན་ཉིད་མེད་པ་ཉིད་ཡིན་ནོ། །ཤཱ་རིའི་བུ་དེ་བཞིན་གཤེགས་པ་ཡང་དེ་ལྟ་བུ་ཡིན་ལ། 
[17b.7]དེ་བཞིན་གཤེགས་པ་མཐོང་བ་ཡང་དེ་ལྟ་བུ་ཡིན་ནོ། །དེ་བཞིན་གཤེགས་པ་མཐོང་བ་ཡང་གང་ཞེ་ན། རྩོལ་བ་མེད་པ་དང་། སྤྲོས་པ་མེད་པ་དང་། འབྱུང་བ་མེད་པ་སྟེ། དེ་ནི་རྟོག་པ་མེད་པ་དང་། ཞེན་པ་མེད་པ་དང་། ངེས་པར་འཛིན་པ་མེད་པ་དང་། མིང་མེད་པ་དང་། 
[18a]
[18a.1]མཚན་མ་མེད་པ་དང་། མཚན་མ་མ་ཡིན་པ་མེད་པ་དང་། མཚན་མའི་ལས་མེད་པ་དང་། ཐ་སྙད་དུ་གཟུང་བ་མེད་པ་དང་། བཏགས་པའི་ལས་མེད་པ་ཡིན་ཏེ། དེས་ན་དངོས་པོ་མེད་པ་ཐ་སྙད་ཀུན་ཏུ་ཆད་པ་དེ་ལ་རློམ་སེམས་སུ་མི་བྱེད་པ་གང་ཡིན་པ་དེ་ནི་དེ་བཞིན་
[18a.2]གཤེགས་པ་མཐོང་བའི་མཆོག་ཡིན་ནོ། །ཤཱ་རིའི་བུ་གང་མཐོང་ན་དེ་བཞིན་གཤེགས་པ་མཐོང་བར་འགྱུར་བ་དེ་བཞིན་གཤེགས་པས་ཆོས་མཐོང་བ་གསུངས་པ་གང་ཞེ་ན། མཚན་མ་མེད་པ་དང་། སྨོན་པ་མེད་པ་དང་། སྤྲོས་པ་མེད་པ་དང་། ལེན་པ་མེད་པ་དང་། ཐ་སྙད་ཐམས་ཅད་ལ་
[18a.3]རྟག་ཏུ་མི་དམིགས་པ་སྟེ། དེ་ཡང་འདི་ལྟ་སྟེ། མྱ་ངན་ལས་འདས་པ་ལ་རློམ་སེམས་སུ་མི་བྱེད་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ང་ཡང་མྱ་ངན་ལས་འདས་པ་ལ་རློམ་སེམས་སུ་མི་མཛད། མྱ་ངན་ལས་འདས་པས་རློམ་སེམས་སུ་མི་མཛད། མྱ་ངན་ལས་འདས་པ་ལ་མངོན་པར་དགྱེས་
[18a.4]པར་མི་མཛད་ན། ཤཱ་རིའི་བུ་ང་མྱ་ངན་ལས་འདས་པ་ལ་རློམ་སེམས་སུ་བྱོས་ཤིག་ཅེའམ། མྱ་ངན་ལས་འདས་པས་རློམ་སེམས་སུ་བྱོས་ཤིག་ཅེའམ། མྱ་ངན་ལས་འདས་པ་ལ་མངོན་པར་དགའ་བར་བྱོས་ཤིག་ཅེས་དེ་ཅི་གསུང་བར་འགྱུར་རམ། ཤཱ་རིའི་བུ་གང་སུ་ཡང་རུང་མྱ་ངན་ལས་
[18a.5]འདས་པ་དམིགས་པར་གྱུར་ན། དེ་དག་གི་རྗེས་སུ་ང་རབ་ཏུ་མི་འབྱུང་བ་ཞིག་ན། སྟོན་པ་གང་ཡིན་པ་དེ་དག་གི་རྗེས་སུ་རབ་ཏུ་བྱུང་སྟེ། སྟོན་པ་གང་ཡིན་པ་དེ་དག་གི་སྟོན་པའི་ཆོས་ནི་སྐྱོབ་པ་ཡིན་པར་ཤཱ་རིའི་བུ་ཆོས་འདུལ་བ་འདི་ལ་རིག་པར་བྱའོ། །དེ་དག་ནི་ཆོས་འདུལ་བ་འདི་
[18a.6]ལ་སུན་འབྱིན་པ་ཡིན་པར་རིག་པར་བྱའོ། །དེ་དག་ནི་ཆོས་འདུལ་བ་འདི་ལ་རྩོད་པ་ཅན་ཡིན་པར་རིག་པར་བྱ་སྟེ། ཤཱ་རིའི་བུ་དཔེར་ན་གྲོང་རྡལ་དང་། ཚོང་རྡལ་དང་། གྲོང་ཁྱེར་དག་གི་ཆོམ་རྐུན་པ་ཆེན་པོ་བཞིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་སྐྱེས་བུ་བླུན་པོ་དེ་དག་ནི་མྱ་ངན་
[18a.7]ལས་འདས་པ་ལ་དམིགས་པ་ན་དམིགས་པར་བྱེད་ན། གང་ཟག་ཏུ་ལྟ་སྨོས་ཀྱང་ཅི་དགོས། ཤཱ་རིའི་བུ་དེ་དག་གི་སྟོན་པ་ཡང་ང་མ་ཡིན་ལ་ངའི་ཉན་ཐོས་ཀྱང་དེ་དག་མ་ཡིན་ཞིང་འདི་ལྟར་ངའི་ཉན་ཐོས་ཀྱི་དགེ་འདུན་འདུ་བའི་ནང་དུ་ཡང་མི་གཏོགས་པས་ང་ནི་སྐྱེས་བུ་བླུན་པོ་དེ་དག་ལག་བརྡས་སྐྲོད་པར་
[18b]
[18b.1]མཛད་དོ། །ཤཱ་རིའི་བུ་གང་ཞིག་ཆོས་ཐམས་ཅད་ནི་རྒྱུ་ཅན་མ་ཡིན་པ། ཡིད་ལ་བྱེད་པ་མེད་པ། མཚན་མ་མེད་པ། བཟོད་པ་དང་ལྡན་པ་མ་ཡིན་པ། མངོན་པར་རྫོགས་པར་བྱང་ཆུབ་པ་མ་ཡིན་པ་སྟེ། དེ་དག་ནི་མྱ་ངན་ལས་འདས་པ་ཡང་དམིགས་པར་མི་བྱེད་ན། གང་གི་མྱ་ངན་ལས་
[18b.2]འདས་པ་ལྟ་སྨོས་ཀྱང་ཅི་དགོས། ཤཱ་རིའི་བུ་འདི་ནི་གང་མཐོང་ན་དེ་བཞིན་གཤེགས་པ་མཐོང་བ་ཡིན་ནོ་ཞེས་དེ་བཞིན་གཤེགས་པས་ཆོས་མཐོང་བ་གསུངས་པ་ཡིན་ནོ། །ཤཱ་རིའི་བུ་ཡང་དེ་བཞིན་གཤེགས་པ་གང་ཞེ་ན། དེ་བཞིན་ཉིད་དང་། མ་ནོར་བ་དེ་བཞིན་ཉིད་དང་། གཞན་མ་ཡིན་
[18b.3]པ་དེ་བཞིན་ཉིད་དེ། ཤཱ་རིའི་བུ་འདི་ནི་དེ་བཞིན་གཤེགས་པ་ཞེས་བྱའོ། །ཡང་ཆོས་ལ་ནེམ་ནུར་མེད་ཅིང་ཐེ་ཙོམ་མི་ཟ་བ་གང་ཡིན་པ་དེ་དག་ནི་འཕགས་པའི་ཉན་ཐོས་ཞེས་བྱའོ། །རྟོག་པ་མེད་པ་དང་། རྟོག་པ་དང་བྲལ་བ་དང་། སྤྲོས་པ་མེད་པ་དང་། མཚན་མ་མེད་པ་ལ་
[18b.4]གནས་པ་དེ་དག་ནི་སྐྱེས་བུ་དམ་པ་ཡིན་ཏེ། དེ་དག་ནི་འཕགས་པའི་དགེ་འདུན་ཞེས་བྱའོ། །ཤཱ་རིའི་བུ་སྔོན་བྱུང་བ་སྐྱེས་བུ་བྱིས་པའི་རང་བཞིན་ཅན་སྔོན་ཆད་ལན་འགའ་ཡང་སྤྲེའུ་མ་མཐོང་བ་ཞིག་དགོས་པ་འགའ་ཞིག་གི་ཕྱིར་ནགས་ཚང་ཚིང་ཞིག་ཏུ་སོན་པ་དང་། དེས་དེར་སྤྲེའུའི་
[18b.5]ཚོགས་ཆེན་པོ་མཐའ་གཅིག་ཏུ་འདུས་པ་དག་མཐོང་ངོ་། །དེས་སྤྲེའུའི་ཚོགས་ཆེན་པོ་དེ་མཐོང་བ་དང་། དེ་འདི་སྙམ་དུ་སུམ་ཅུ་རྩ་གསུམ་པའི་ལྷ་ཞེས་བྱ་བ་ཞིག་ཡོད་དོ། །ཞེས་ཐོས་པའི་སུམ་ཅུ་རྩ་གསུམ་པའི་ལྷ་དེ་རྣམས་ནི་འདི་དག་ཡིན་པ་ལྟ་ཞིག་སྙམ་ནས། དེ་
[18b.6]རིངས་ཤིང་བརྟབས་པའི་གཟུགས་ཀྱིས་མྱུར་བར་རང་གི་གྲོང་རྡལ་དུ་སོང་སྟེ། སོན་པ་དང་། དེའི་ཚེ་གྲོང་རྡལ་དེ་ན་སྐྱེ་བོའི་ཚོགས་ཆེན་པོ་འདུས་པར་གྱུར་ཏོ། །དེས་སྐྱེ་བོའི་ཚོགས་ཆེན་པོ་དེ་ལ་འདི་སྐད་ཅེས་སྨྲས་སོ། །ཁྱོད་ཀྱིས་སུམ་ཅུ་རྩ་གསུམ་པའི་ལྷ་རྣམས་སྔོན་ཆད་
[18b.7]མཐོང་ངམ། དེ་དག་གིས་སྨྲས་པ། གྲོགས་པོ་བདག་ཅག་གིས་སྔོན་ཆད་སུམ་ཅུ་རྩ་གསུམ་པའི་ལྷ་རྣམས་མ་མཐོང་ངོ་། །དེས་སྨྲས་པ། ཤེས་ལྡན་དག་བདག་གིས་ནི་སུམ་ཅུ་རྩ་གསུམ་པའི་ལྷ་རྣམས་མཐོང་ན་ཁྱེད་ཅག་ཀྱང་སུམ་ཅུ་རྩ་གསུམ་པའི་ལྷ་རྣམས་ལ་བལྟ་བར་འདོད་
[19a]
[19a.1]དམ། དེ་དག་གིས་སྨྲས་པ། གྲོགས་པོ་བདག་ཅག་ཀྱང་སུམ་ཅུ་རྩ་གསུམ་པའི་ལྷ་རྣམས་ལ་བལྟ་བར་འཚལ་ལོ། །དེས་གྲོང་རྡལ་གྱི་སྐྱེ་བོའི་ཚོགས་དེ་དེད་ནས་ནགས་ཚང་ཚིང་ཆེན་པོ་གང་ན་བ་དེར་སོང་སྟེ། ཤེས་ལྡན་དག་སུམ་ཅུ་རྩ་གསུམ་པའི་ལྷ་
[19a.2]རྣམས་ལ་ལྟོས་ཤིག་ཅེས་སྤྲེའུའི་ཚོགས་ཆེན་པོ་དེ་བསྟན་པ་དང་དེ་དག་གིས་ཀྱེ་སྐྱེས་བུ་འདི་དག་ནི་སུམ་ཅུ་རྩ་གསུམ་པའི་ལྷ་རྣམས་མ་ཡིན་ནོ། །ཀྱེ་སྐྱེས་བུ་འདི་དག་ནི་ནགས་ན་རྒྱུ་བའི་སྤྲེའུ་ཞེས་བྱ་བ་ཡིན་ཏེ། ཀྱེ་སྐྱེས་བུ་ཁྱོད་ནི་ནོར་བ། ཕྱིན་ཅི་ལོག་པ། འདི་ལྟར་སྤྲེའུ་ཡང་མི་ཤེས། 
[19a.3]སུམ་ཅུ་རྩ་གསུམ་པའི་ལྷ་ཡང་མི་ཤེས་སོ་ཞེས་སྨྲས་སོ། །ཤཱ་རིའི་བུ་སྐྱེས་བུ་རྨོངས་པ་དེས་སྐྱེ་བོའི་ཚོགས་དེ་དོན་མེད་པར་བསླུས་པ་དེ་བཞིན་དུ། ཤཱ་རིའི་བུ་མ་འོངས་པའི་དུས་ན་དགེ་སློང་འདི་ལྟ་བུ་དག་འབྱུང་བར་འགྱུར་ཏེ། དེ་དག་ཁྱིམ་པ་དག་གི་དྲུང་དུ་དོང་ནས། འདི་སྐད་ཅེས་
[19a.4]ཁྱེད་ཅག་བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ལ་བལྟ་བ་དང་། སངས་རྒྱས་ཀྱི་གསུང་ཉན་པར་འདོད་དམ་ཞེས་སྨྲས་པ་དང་། ཤཱ་རིའི་བུ་དེ་ལ་ཁྱིམ་པ་དག་མངོན་པར་དགའ་བར་གྱུར་ནས། འདི་སྐད་ཅེས་བདག་ཅག་ཀྱང་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ལ་
[19a.5]བལྟ་བ་དང་། སངས་རྒྱས་ཀྱི་གསུང་ཉན་པར་འཚལ་ལོ་ཞེས་སྨྲའོ། །ཤཱ་རིའི་བུ་དེ་ལ་དགེ་སློང་སྨྲ་བ་ལྷུར་ལེན་པ་གང་ཡིན་པ་དག་འབྱུང་བར་འགྱུར་ཏེ། དེ་དག་ཁྱིམ་པ་དེ་དག་དང་དགེ་འདུན་གྱི་ཀུན་དགའ་ར་བར་ཞུགས་ནས་སྟོན་པར་བྱེད་དོ། །རྣམ་པར་རིག་བྱེད་ལ་མཁས་པ། ཡི་གེ་
[19a.6]ལྷུར་བྱེད་པ། ཡི་གེ་ལ་མཁས་པ། ཡི་གེའི་རྗེས་སུ་འབྲང་བ། ཡི་གེ་ལ་རྟོན་པ། ཡི་གེ་ལ་མོས་པར་འགྱུར་བའི་དགེ་སློང་དག་འབྱུང་བར་འགྱུར་ཏེ། དེ་དག་ནི་བྱ་བ་དེ་དང་དེའི་རྗེས་སུ་འཐུན་པ། དེའི་རྗེས་སུ་འབྲང་བ། ཡི་གེ་ཙམ་ཆེད་ཆེར་བྱེད་པ། ཡི་གེ་ལྷུར་ལེན་པའི་དགེ་
[19a.7]སྦྱོང་ཚོགས་ཀྱི་གཟུགས་བརྙན་ཕྱུགས་རྫི་ལྟ་བུ་གྲངས་མ། སྨྲ་བ་ལ་དགའ་བ། སྨྲ་བ་ལ་སྲེད་པ། སྨྲ་བ་ལ་དགའ་བའི་སྦྱོར་བའི་རྗེས་སུ་བརྩོན་པ། ཡང་དག་པ་མ་ཡིན་པའི་མཐའ་ལ་ཞུགས་པ། གཞན་ལ་སྨྲ་བ་མང་བ། གསང་ཚིག་ངན་པས་འཚོ་བ། འཇིག་རྟེན་རྒྱང་ཕན་པ་
[19b]
[19b.1]སྣ་ཚོགས་ལ་མཁས་པ། ཡོངས་སུ་མ་དག་པའི་ཆོས་བྱེད་པ། ཡོངས་སུ་མ་དག་པའི་ཆོས་སྟོན་པ། གཏམ་ལ་སེམས་པ། འཇིག་རྟེན་པའི་ལམ་དུ་བྱིང་བ། མདངས་ངན་པ། མདོག་ངན་པ། དཔེ་ཆད་པ། མི་སྨྲ་བའི་རང་བཞིན་བོར་བ། ཏིང་ངེ་འཛིན་མ་ཡིན་པ་ལྷུར་བྱེད་པ་དེ་
[19b.2]དག་ནི་ཉིན་པར་རམ། མཚན་མོའམ། ཉིན་མཚན་དུ་རྩོད་པའི་གཏམ་ལ་མངོན་པར་དགའ་ཞིང་ཤིན་ཏུ་གཟབས་པའི་མལ་སྔས་ནང་ཚངས་ཅན་བཅུག་པ། གདིང་བ་དང་གཡོག་པ་འཇམ་པོ་ལ་ཉལ་བར་བྱེད་ཀྱི། དེ་དག་བསམ་གཏན་ལ་གཞོལ་བའི་སེམས་གཅིག་ཀྱང་སྐྱེད་པར་མི་
[19b.3]བྱེད་ན། འབྲས་བུ་ཐོབ་པར་བྱེད་པ་ལྟ་སྨོས་ཀྱང་ཅི་དགོས་ཏེ། དེ་ནི་གནས་མེད་དོ། །དེ་དག་འཇིག་རྟེན་རྒྱང་པ་ན་པ་ཡིད་ལ་བྱེད་པའི་སྦྱོར་བས་ཉལ་ཞིང་དེ་ལྟ་བུའི་སེམས་ཀྱིས་གཉིད་ལོག་པར་འགྱུར་རོ། །དེ་དག་ནམ་གྱི་ཆ་སྟོད་དང་། གུང་ཐུན་དང་། ནམ་གྱི་ཆ་སྨད་ཀྱི་ཐུན་ལ་ཡང་
[19b.4]རྗེས་སུ་འཐུན་པའི་བཟོད་པ་སྐྱེད་པར་བྱེད་པ་མ་ཡིན་ནོ། །དེ་དག་དེ་ན་དམན་པ་མ་དག་པའི་གཏམ་ལ་མངོན་པར་བརྩོན་ཞིང་ཆོས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། ཡོ་བྱད་ཀྱི་རྙེད་པ་དང་ལྡན་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་
[19b.5]སྐྱེས་བུ་དམ་པ་མ་ཡིན་པ་རྣམས་བསྡུ་བའི་ཕྱིར་བདུད་སྡིག་ཅན་མངོན་པར་བརྩོན་པར་བྱེད་དེ། དེ་དག་བདུད་སྡིག་ཅན་ལ་སྤྲོ་བར་འགྱུར་ཞིང་མངོན་པར་བརྩོན་པར་བྱེད་དོ། །དེ་དག་ཕལ་བའི་གཏམ་དེ་ལ་མངོན་པར་བརྩོན། མངོན་པར་དགའ་བ་སྟེ། དོན་དམ་པ་ལ་བརྩོན་པར་མི་བྱེད་
[19b.6]དོ། །དེ་དག་རིགས་པ་མ་ཡིན་པ་དང་། འཐུན་པས་འདི་ལྟ་བུའི་ངེས་པའི་གཏམ་འཛིན་པར་མི་འགྱུར་གྱི། སྐྲག་པར་འགྱུར། དངང་བར་འགྱུར། ཀུན་དུ་དངང་བར་འགྱུར། གཏམ་གྱི་སྙིང་པོ་འདོར་ཞིང་ལྕགས་ཀྱི་ཚ་ཚ་ལྟ་བུ་དག་འཛིན་པར་འགྱུར་རོ། །དེ་དག་གི་བཀུར་
[19b.7]སྟི་དེ་སྐྱེས་བུ་དམ་པ་མ་ཡིན་པ་བྱིས་པ་གཞན་དག་གིས་ཀྱང་མཐོང་ནས་དགའ་བར་འགྱུར་རོ། །དེ་དག་འདི་སྙམ་དུ་བདག་ཅག་ཀྱང་རེ་ཞིག་འདི་ལྟ་བུའི་གཏམ་བཙལ་ཞིང་མཐར་ཕྱིན་པར་བྱའོ། །སྙམ་ནས་དེ་དག་བླ་ན་མེད་པའི་ཆོས་འདུལ་བ་འདི་སྤོང་བར་འགྱུར་རོ། །ཤཱ་རིའི་
[20a]
[20a.1]བུ་དེ་ལ་དེ་ལྟ་བུའི་དགེ་སློང་འབྱུང་བར་འགྱུར་བ་གང་ཡིན་པ་དེ་དག་ནི་ལམ་མ་རྙེད་པ། དེ་དག་ནི་ལམ་གོལ་བ་བཟུང་བ། དགེ་སྦྱོང་གི་དྲི་མ་ཅན། དགེ་སྦྱོང་གདོལ་པ་ཡིན་ནོ། །དེ་དག་གི་ཁྱིམ་པ་གང་ཡིན་པ་དག་ཤེས་ནས་དྲུང་དུ་འདོང་བར་སེམས་སོ། །སྐྱེས་བུ་དམ་པ་མ་
[20a.2]ཡིན་པ་དེ་དག་གི་དྲུང་དུ་དོང་ནས་ཇི་སྲིད་འཚོ་བའི་ལམ་གྱི་དོན་དུ་སངས་རྒྱས་ཀྱི་བསྔགས་པ་བརྗོད་པར་འགྱུར་རོ། །ཆོས་ཀྱི་བསྔགས་པ་བརྗོད་པར་འགྱུར་རོ། །དགེ་འདུན་གྱི་བསྔགས་པ་བརྗོད་པར་འགྱུར་རོ། །དེ་དག་ནི་འཚོ་བ་དོན་དུ་གཉེར་བ། ཟང་ཟིང་གིས་བཀོལ་བ། ཟས་དང་བགོ་བ་
[20a.3]ལྷུར་ལེན་པ་ཡིན་པས། གང་དག་དེ་དག་ལ་རྟག་པར་སྦྱིན་པར་བྱེད་དོ། །དེ་དག་དེ་བས་ཀྱང་ལྷག་པར་དེ་བཞིན་གཤེགས་པས་ཚངས་པར་སྤྱོད་པ་གསུངས་པ་ནི་འདི་ཡིན་ཏེ། འདི་ལྟ་བུའི་སྦྱིན་པ་ཆེན་པོ་བྱིན་པས་ནི་མཐོ་རིས་ལེན་པར་འགྱུར་རོ་ཞེས་བསྔགས་པ་བརྗོད་པར་འགྱུར་རོ། །དེ་དག་ནི་
[20a.4]དོན་ཤེས་པ་མ་ཡིན། ཆོས་ཤེས་པ་མ་ཡིན། སྦྱིན་པ་ལྷུར་ལེན་པ། གང་ཟག་ཏུ་འཛིན་པ་ཡིན་ཏེ། འདི་ལྟར་དོན་དམ་པའི་གཏམ་གྱི་སྙིང་པོ་འཛིན་པར་མི་འགྱུར་རོ། །ཤཱ་རིའི་བུ་དེ་ལ་ཁ་ཅིག་དད་པ་རྙེད་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འགྱུར་རོ། །དེ་དག་དེ་ལ་རབ་ཏུ་བྱུང་
[20a.5]ནས་ཀྱང་སྐྱེས་བུ་དམ་པ་མ་ཡིན་པ་དེ་ལྟ་བུ་དག་དང་། རིགས་པ་མ་ཡིན་པའི་སྦྱོར་བས་ལྷན་ཅིག་ཏུ་གནས་པར་འགྱུར་རོ། །དེ་དག་ནི་དམིགས་པ་ཅན་བདག་ཏུ་སྨྲ་བ། སེམས་ཅན་དུ་སྨྲ་བ། སྲོག་ཏུ་སྨྲ་བ། གང་ཟག་ཏུ་སྨྲ་བ་ཡིན་ཏེ། དེ་དག་ནི་དངོས་པོ་ཡོད་པ་མ་ཡིན་པ་ལ་ཡོད་པར་བརྟགས་
[20a.6]ནས་འཇིག་པར་འདོགས་པར་འགྱུར། ཆད་པར་སྨྲ་བ་དང་། མ་བྱས་པར་སྨྲ་བར་འགྱུར་ཏེ། ཤཱ་རིའི་བུ་དེའི་ཚེ་གསུང་རབ་རྒྱ་ཆེན་པོ་འདི་ལ་མུ་སྟེགས་ཅན་མང་དུ་འབྱུང་བར་འགྱུར་རོ། །དེ་དག་སྐྱེ་བོའི་ཚོགས་ཆེན་པོ་འབྱེད་པར་འགྱུར་རོ། །ཤཱ་རིའི་བུ་དེ་ལྟར་དེ་བཞིན་གཤེགས་པའི་བསྟན་པ་དོན་
[20a.7]དམ་པ་དམིགས་སུ་མེད་པ་བླ་ན་མེད་པའི་ཆོས་དཀོན་མཆོག་འདི་ཡང་ནུབ་པར་འགྱུར་རོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་ལྟ་བུ་དེ་དག་གིས་ངའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྤོང་བར་འགྱུར་རོ། །ཤཱ་རིའི་བུ་ངས་དེ་དག་ནི་རབ་ཏུ་འབྱུང་བའི་ཕྱིར་རམ། བསྙེན་པར་རྫོགས་པའི་ཕྱིར་རམ། 
[20b]
[20b.1]དད་པས་བྱིན་པ་ཐ་ན་ཆུ་ཕོར་བུ་གང་ཙམ་ལ་ཡང་ཡོངས་སུ་ལོངས་སྤྱད་པའི་ཕྱིར་སྐབས་མ་ཕྱེའོ། །དེ་ཅིའི་ཕྱིར་ཞེ་ན། ཤཱ་རིའི་བུ་གང་སུ་ཡང་རུང་འདི་ལྟར་དམིགས་པར་ལྟ་བ་དང་། བདག་ཏུ་ལྟ་བ་དང་། སེམས་ཅན་དུ་ལྟ་བ་དང་། སྲོག་ཏུ་ལྟ་བ་དང་། གང་ཟག་ཏུ་ལྟ་བ་སྟེ། ལྟ་བ་འདི་དག་
[20b.2]སོ་སོར་མ་སྤངས་པའི་ཕྱིར་རོ། །ཤཱ་རིའི་བུ་དེ་དག་གིས་ནི་ཆོས་འདུལ་བ་འདི་ལ་འབྲས་བུ་ཐོབ་པར་མི་ནུས་སོ། །དེ་ཅིའི་ཕྱིར་ཞེ་ན། ཤཱ་རིའི་བུ་ང་ནི་ལྟ་བ་དེ་ལྟ་བུ་དང་ལྡན་པ་རྣམས་ནི་གཞན་མུ་སྟེགས་ཅན་ཡིན་ནོ་ཞེས་གསུང་ངོ་། །ཤཱ་རིའི་བུ་དེ་བཞིན་གཤེགས་པས་དོན་འདི་མ་འོངས་པ་ན་
[20b.3]འབྱུང་བར་ཡང་དག་པར་གཟིགས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཉིད་ཀྱང་སྦེད་པར་མཛད་ཀྱི་ཆོས་ལ་སེར་སྣ་བྱ་བའི་ཕྱིར་ནི་མ་ཡིན་ནོ། །ཤཱ་རིའི་བུ་དེ་ལ་གང་ཞིག་ཡང་དག་པ་དོན་དམ་པ་དེ་བཞིན་གཤེགས་པས་དགོངས་ཏེ་གསུངས་པ་མ་ཤེས་པ་རྣམས་ནི་གང་ཟག་ཏུ་སྨྲ་
[20b.4]བར་འགྱུར་ཞིང་གང་ཟག་ཏུ་ཁས་ལེན་པར་འགྱུར་རོ། །གལ་ཏེ་ཡང་དམིགས་སུ་མེད་པ་བླ་ན་མེད་པའི་ཆོས་དཀོན་མཆོག་འདི་ཐོས་ནས་དད་པར་གྱུར་ན་རང་གི་གནས་སུ་ཁྲིད་ནས་སླར་ཡང་རབ་ཏུ་དབྱུང་བར་བྱའོ། །སླར་ཡང་བསྙེན་པར་རྫོགས་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་
[20b.5]གང་དག་འདི་ལྟ་སྟེ། དམིགས་པར་ལྟ་བ་དང་། བདག་ཏུ་ལྟ་བ་དང་། སེམས་ཅན་དུ་ལྟ་བ་དང་། སྲོག་ཏུ་ལྟ་བ་དང་། གང་ཟག་ཏུ་ལྟ་བ་སྟེ། འདི་ལྟར་ལྟ་བ་དེ་དག་སོ་སོར་མ་སྤངས་པའི་ཕྱིར་གཞན་མུ་སྟེགས་ཅན་ཡིན་ནོ་ཞེས་གསུངས་པའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་
[20b.6]བུ་དེ་བཞིན་གཤེགས་པས་འཇིག་རྟེན་གྱི་ཐ་སྙད་ལ་བརྟེན་ནས་གང་ཟག་གསུང་བར་མཛད་ཀྱི་དོན་དམ་པར་ནི་མ་ཡིན་ནོ། །ཤཱ་རིའི་བུ་དེ་ལ་གལ་ཏེ་གང་དག་འདི་སྐད་ཅེས་བདག་ཅག་ཀྱང་འཇིག་རྟེན་གྱི་ཐ་སྙད་ཀྱིས་གང་ཟག་ཅེས་ཐ་སྙད་དུ་བྱེད་ཀྱི་དོན་དམ་པར་ནི་མ་ཡིན་ནོ། །ཞེས་སྨྲ་ན། 
[20b.7]དེ་དག་གི་བཟོད་པ་འདི་ནི་འདི་ལྟ་སྟེ། འབྱུང་བ་མེད་པ། འགག་པ་མེད་པ། སྐྱེ་བ་མེད་པ། མཚན་ཉིད་མེད་པ། སོ་སོར་རིག་པ་མེད་པ། སྨད་དུ་མེད་པ་ཡིན་ཏེ། ངས་གསུངས་པ་དང་མི་འཐུན་པ་མེད་པས་དེ་དག་ནི་ངའི་ཉན་ཐོས་ཡིན་ནོ། །ཤཱ་རིའི་བུ་གང་ཞིག་འདི་སྐད་ཅེས་
[21a]
[21a.1]དེ་བཞིན་གཤེགས་པས་གང་ཟག་མེད་པ་ལ་གང་ཟག་ཅེས་གསུངས་པ་ནི་ཅི་ནས་ཀྱང་འཇིག་རྟེན་གྱི་ཐ་སྙད་ཀྱི་དོན་དུ་ཡིན་ནོ་ཞེ་ན། རེ་ཞིག་དེ་བཞིན་གཤེགས་པ་འཇིག་རྟེན་གྱི་ཐ་སྙད་ཀྱི་དོན་དུ་བརྫུན་མི་གསུང་ཞིང་། དེ་བཞིན་གཤེགས་པས་མདོ་སྡེ་མང་པོ་དེ་དག་ལས་གང་ཟག་གི་སྒྲ་
[21a.2]གསུངས་པ་ཡང་། རེ་ཞིག་དེ་བཞིན་གཤེགས་པའི་ཡང་དག་པ་ལ་ཡང་དག་པ་མ་ཡིན་པར་མི་འགྱུར་རོ་ཞེས་སྨྲ་ན། ཤཱ་རིའི་བུ་དེ་ལ་ཡང་ཚིག་འདི་སྐད་ཅེས། དེ་བཞིན་གཤེགས་པས་ཆོས་ཐམས་ཅད་ནི་བདག་པོ་མེད་པ་དངོས་པོ་མེད་པར་གསུངས་ཏེ། དེ་བཞིན་གཤེགས་པས་འཇིག་རྟེན་གྱི་ཐ་
[21a.3]སྙད་ཀྱིས་བརྗོད་པ་མཛད་ཀྱི། ཇི་ལྟར་འཕགས་པ་རྣམས་ཀྱི་ཐ་སྙད་དོན་དམ་པར་ནི་མ་ཡིན་ནོ། །དེ་བཞིན་གཤེགས་པ་དང་འདྲ་བ་འགའ་ཡང་མེད་ན། དེ་བས་ལྷག་པའི་ལྷའམ། ཀླུའམ། གནོད་སྦྱིན་ལྟ་ག་ལ་ཡོད། གང་ཞིག་དེ་བཞིན་གཤེགས་པ་བས་ལྷག་པར་མཁས་པའམ། 
[21a.4]ལྷག་པར་བྱང་བའམ། ལྷག་པར་ཡིད་གཞུངས་པའམ། ལྷག་པར་ཤེས་རབ་དང་ལྡན་པར་གྱུར་པ་དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་སངས་རྒྱས་ཀྱི་གསུང་བསམ་གྱིས་མི་ཁྱབ་པ་གང་ཡིན་པ་ནི་སེམས་ཅན་ཐམས་ཅད་ཀྱིས་མི་ཤེས་ན། ཤཱ་རིའི་བུ་ཅི་འདིར་དེ་བཞིན་གཤེགས་
[21a.5]པ་བདག་དང་འཇིག་རྟེན་ལྷན་ཅིག་ཏུ་མཚུངས་པར་བྱ་བ་ཡིན་ནམ། གླང་པོ་ཆེན་པོས་ཅིའི་ཕྱིར་གང་ཟག་གསུངས་ཞེན། ཤཱ་རིའི་བུ་འཇིག་རྟེན་ནི་ང་དང་ལྷན་ཅིག་རྩོད་པར་བྱེད་ཀྱི། ང་ནི་འཇིག་རྟེན་དང་ལྷན་ཅིག་རྩོད་པར་མི་མཛད་དེ། ཤཱ་རིའི་བུ་ང་ནི་གང་ཟག་ཏུ་ལྟ་བའི་སེམས་
[21a.6]ཅན་སྐྲོད་པར་མཛད་དོ། །ཤཱ་རིའི་བུ་དེ་བཞིན་གཤེགས་པས་གང་དུ་གང་ཟག་མེད་པ་དང་། དངོས་པོ་མེད་པ་དེ་ལས་དགོངས་ཏེ་གསུངས་པ་སེམས་ཅན་མང་པོས་མ་ཤེས་ནས་ཆོས་འདུལ་བ་འདི་ལ་མི་འཇུག་ཅིང་ངན་སོང་དུ་འདོང་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་
[21a.7]བུ་ངས་གཞན་མུ་སྟེགས་ཅན་གྱི་ཚིག་གསུངས་ཀྱང་དེ་བཞིན་གཤེགས་པ་ནི་གཞན་མུ་སྟེགས་ཅན་མ་ཡིན་ནོ། །ཤཱ་རིའི་བུ་ང་ནི་ཆད་པར་སྨྲ་བ་དམ་འཆའ་ཡང་དེ་བཞིན་གཤེགས་པ་ནི་ལམ་གོལ་བ་ལ་གཞོལ་བ་མ་ཡིན་ནོ། །ཤཱ་རིའི་བུ་ང་ནི་ཐམས་ཅད་རྒྱུ་མེད་པར་དམ་འཆའ་ཡང་དེ་བཞིན་
[21b]
[21b.1]གཤེགས་པ་ནི་རྒྱུ་མེད་པར་གསུང་བ་མ་ཡིན་ནོ། །ཤཱ་རིའི་བུ་ང་ནི་བྱེད་པ་མེད་པའི་ཚིག་དམ་འཆའ་ཡང་དེ་བཞིན་གཤེགས་པ་ནི་བྱེད་པ་མེད་པ་གསུང་བ་མ་ཡིན་ནོ། །ཤཱ་རིའི་བུ་ང་ནི་ལོག་པར་ལྟ་བ་དམ་འཆའ་ཡང་དེ་བཞིན་གཤེགས་པ་ནི་ལོག་པར་ལྟ་བ་མ་ཡིན་ནོ། །ཤཱ་རིའི་བུ་ལོག་
[21b.2]པར་ལྟ་བ་ལ་ལོག་པར་ལྟ་བ་ཡིན་པར་རབ་ཏུ་ཤེས་པ་དེ་ནི་དེའི་ཡང་དག་པར་ལྟ་བ་ཡིན་ནོ། །ཤཱ་རིའི་བུ་ལོག་པར་ལྟ་བ་ནི་ནམ་ཡང་ཡང་དག་པའི་ལྟ་བར་མི་འགྱུར་ཏེ། ལྟ་བས་ལྟ་བ་ནི་ནམ་ཡང་ཤེས་པའམ་མཐོང་བ་མ་ཡིན་ནོ། །ཤཱ་རིའི་བུ་འཇིག་རྟེན་ཐམས་ཅད་ཀྱིས་ཡིད་ཆེས་པར་
[21b.3]དཀའ་བའི་གནས་ནི་འདི་ཡིན་ཏེ། འདི་ལྟ་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་བྱང་ཆུབ་ཡིན་ནོ། །ཤཱ་རིའི་བུ་ང་ནི་ཡིད་མི་ཆེས་པར་བྱ་བ་མ་ཡིན་ནོ། །ཤཱ་རིའི་བུ་ང་ནི་མཐུ་དང་ལྡན་པས་ལྷ་དང་བཅས་པའི་འཇིག་རྟེན་གྱིས་ཡིད་མི་
[21b.4]ཆེས་པར་བྱ་བ་མ་ཡིན་ཏེ། ཤཱ་རིའི་བུ་དེ་བཞིན་གཤེགས་པས་ཕ་རོལ་ཏུ་འགྲོ་བའི་ཆོས་བསྟན་པ་དེ་ལ་ཡང་ཆོས་བསྟན་པ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་མི་ཟད་པའི་ཆོས་བསྟན་པ་དེ་ལ་ཡང་འཇུག་པ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་
[21b.5]པས་ཉེ་བར་ཞི་བའི་ཆོས་བསྟན་པ་དེ་ལ་ཡང་ཉེ་བར་ཞི་བ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་ཡོངས་སུ་མྱ་ངན་ལས་འདའ་བར་བྱ་བའི་ཕྱིར་ཆོས་བསྟན་པ་དེ་ལ་ཡང་ཡོངས་སུ་མྱ་ངན་ལས་འདའ་བ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་གྲོལ་བར་
[21b.6]བྱ་བའི་ཕྱིར་ཆོས་བསྟན་པ་དེ་ལ་ཡང་གྲོལ་བ་མེད་ཅིང་རྣམ་པར་གྲོལ་བ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་ངེས་པར་འབྱུང་བར་བྱ་བའི་ཕྱིར་ཆོས་བསྟན་པ་དེ་ལ་ཡང་ལེན་པ་མེད་ཅིང་དུལ་བ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་མཁས་པས་
[21b.7]ཤེས་པ་དང་རིག་པར་བྱ་བའི་ཕྱིར་ཆོས་བསྟན་པ་དེ་ལ་ཡང་རིག་པ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་སེམས་རྣམ་པར་བྱང་བར་བྱ་བའི་ཕྱིར་ཆོས་བསྟན་པ་དེ་ལ་ཡང་ཀུན་ནས་ཉོན་མོངས་པ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་ལྷ་རྣམས་
[22a]
[22a.1]ཀྱི་ཕྱིར་ཆོས་བསྟན་པ་དེ་ལ་ཡང་ལྷ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་མི་རྣམས་ཀྱི་ཕྱིར་ཆོས་བསྟན་པ་དེ་ལ་ཡང་མི་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་སེམས་ཅན་གྱི་ཕྱིར་ཆོས་བསྟན་པ་དེ་ལ་ཡང་སེམས་ཅན་འགའ་
[22a.2]ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་རིག་པ་དང་རྣམ་པར་གྲོལ་བར་བྱ་བའི་ཕྱིར་ཆོས་བསྟན་པ་དེ་ལ་ཡང་རིག་པ་དང་རྣམ་པར་གྲོལ་བ་འགའ་ཡང་མེད་དོ། །ཤཱ་རིའི་བུ་དེ་བཞིན་གཤེགས་པས་སངས་རྒྱས་རྗེས་སུ་དྲན་པའི་ཆོས་བསྟན་པ་ལ་ཡང་སངས་རྒྱས་བཅོམ་ལྡན་
[22a.3]འདས་རྣམས་ཀྱིས་ཀྱང་རྗེས་སུ་དྲན་པར་མི་སྤྱོད་དོ། །ཤཱ་རིའི་བུ་དེ་བཞིན་གཤེགས་པས་སྟོང་པ་ཉིད་ཀྱིས་གནས་པ་གསུངས་པ་ལ་ཡང་སྟོང་པ་ཉིད་ཀྱི་ཕྱིར་ཡང་གནས་པར་མི་ནུས་ཤིང་སྟོང་པ་ཉིད་ཡིད་ལ་བྱ་བར་ཡང་མི་ནུས་སོ། །ཤཱ་རིའི་བུ་དེ་བཞིན་གཤེགས་པས་མདོ་སྡེ་དེ་དང་དེ་དག་
[22a.4]བསྟན་པ་དེ་ལ་ཡང་སྟོན་པ་པོའམ། འཆད་པ་པོ་འགའ་ཡང་མེད་ན། སྐྱེས་བུ་བླུན་པོ་གང་ཡིན་པ་དེ་ནི་དམིགས་ནས་གཞན་ལ་ཆོས་སྟོན་པར་འགྱུར། ང་ལ་ཡང་སྟོན་པ་ཡིན་ནོ་ཞེས་སྨྲ་བར་འགྱུར། དགེ་འདུན་གྱི་མིང་གིས་ཀྱང་བགྲང་ཞིང་ཀུན་ཏུ་འབྲེལ་བར་བྱེད་པར་འགྱུར་ཏེ་ཆོས་
[22a.5]གང་དག་དང་ལྡན་ན་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་དུ་འགྱུར་བའི་ཆོས་དེ་དག་དང་ལྡན་པར་མི་འགྱུར་རོ། །ཤཱ་རིའི་བུ་དཔེར་ན་སྤྲེའུ་དག་དང་སུམ་ཅུ་རྩ་གསུམ་པའི་ལྷ་རྣམས་ནི་འདྲ་བ་མ་ཡིན་ནོ། །དེ་བཞིན་དུ་སྐྱེས་བུ་བླུན་པོ་དེ་དག་དང་ངའི་ཉན་ཐོས་ཀྱི་དགེ་འདུན་ཡང་འདྲ་བ་མ་
[22a.6]ཡིན་ནོ། །ཤཱ་རིའི་བུ་བྱིས་པའི་རང་བཞིན་གྱིས་ལྷ་ཐོས་པ་ཙམ་གྱིས་སྤྲེའུ་སྟོན་པར་བྱེད་པ་དེ་བཞིན་དུ་སྐྱེས་བུ་བླུན་པོ་དེ་དག་ཀྱང་ཚིག་ཙམ་ལྷུར་བྱེད་པ་དགེ་སྦྱོང་གི་འདུ་ཤེས་ཅན་དུ་འགྱུར་རོ། །ཤཱ་རིའི་བུ་དེ་ལ་འདྲི་བ་པོའི་རང་བཞིན་དུ་འགྱུར་བ་གང་ཡིན་པ་དེ་དག་ནི་དགེ་སློང་རྣམས་ལ་འདི་ལྟ་བུས་
[22a.7]མགུ་བར་བྱེད་པར་འགྱུར་ཏེ། གང་དག་མིང་དང་གཟུགས་ཀྱི་བརྗོད་པ་མེད་པ་དང་། ཐ་སྙད་མེད་པ་དང་། དམིགས་པ་མེད་པ་དང་། འབྱུང་བ་མེད་པ་དང་། འཇིག་པ་མེད་པ་དང་། འགལ་བ་མེད་པ་དང་། རྣམ་པར་མི་རྟོག་པར་བྱ་བའི་ཕྱིར་མཚན་ཉིད་མེད་པར་ས་སོར་ཁོང་དུ་ཆུད་པར་
[22b]
[22b.1]བྱེད་དོ། །གང་དག་གིས་མཚན་ཉིད་མེད་པ་དང་། འབྱུང་བ་མེད་པ་དེ་ལྟ་བུ་དེ་དག་ཐོས་ནས་མི་སྐྲག་མི་དངང་། དངང་བར་མི་འགྱུར་ན། ཤཱ་རིའི་བུ་དེ་དག་ནི་ངས་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ་ཡིན་ནོ་ཞེས་གསུང་ངོ་། །དེ་དག་ནི་ཆོས་འདུལ་བ་འདི་ལ་ཀུན་ཤེས་པ་ཡིན་ནོ། །
[22b.2]དེ་དག་ནི་འཕགས་པའི་དགེ་འདུན་ཞེས་བྱའོ། །འཕགས་པའི་དགེ་འདུན་གྱི་ལེའུ་སྟེ་བཞི་པའོ།། །།སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། བམ་པོ་གསུམ་པ། ཤཱ་རིའི་བུ་ཡང་ཚུལ་ཁྲིམས་འཆལ་པའི་དགེ་སློང་རྣམས་ཀྱི་གདུང་བ་ནི་
[22b.3]བཅུ་པོ་འདི་དག་ཡིན་ཏེ། ཚུལ་ཁྲིམས་འཆལ་པའི་དགེ་སློང་མྱ་ངན་གྱི་ཟུག་རྔུ་བཅུ་དང་ལྡན་པ་རྣམས་ནི་སངས་རྒྱས་ཀྱི་གསུང་གི་རོ་མི་མྱང་ངོ་། །ཆོས་ཟབ་མོ་བཤད་པ་རྣམས་ལ་མི་འཇུག་ཅིང་མོས་པར་མི་འགྱུར་རོ། །དམིགས་སུ་མེད་པའི་སྟོང་པ་ཉིད་དང་། མཚན་མ་མེད་པ་དང་། སྨོན་
[22b.4]པ་མེད་པའི་ཆོས་ཐོས་ན་སྐྲག་པར་འགྱུར། དངང་བར་འགྱུར་ཀུན་དུ་དངང་བར་འགྱུར་རོ། །དེ་བཞིན་གཤེགས་པས་དགོངས་ཏེ་གསུངས་པའི་དོན་མི་ཤེས་སོ། །ཆོས་སྨྲ་བའི་དགེ་སློང་ལ་ཡང་སྡང་བར་བྱེད་དོ། །ཆོས་སྨྲ་བའི་དགེ་སློང་ལ་ཡང་ལྟ་མི་འདོད་པར་འགྱུར་རོ། །བཅུ་གང་ཞེ་ན། 
[22b.5]ཤཱ་རིའི་བུ་འདི་ལ་ཚུལ་ཁྲིམས་འཆལ་པའི་དགེ་སློང་ནི་དགེ་འདུན་འཐུན་པ་ལ་མི་དགའ་ཞིང་ཡིད་མི་བདེ་བ་སྐྱེད་པར་འགྱུར་རོ། །དེ་ཅིའི་ཕྱིར་ཞེ་ན། དགེ་སློང་གི་དགེ་འདུན་འཐུན་པའི་གསོ་སྦྱོང་གི་ལས་ཀྱི་མཐས་བདག་ཉམས་པར་མི་འགྱུར་གྲང་སྙམ་སྟེ། དེ་རང་གི་སྐྱོན་ལ་བལྟས་
[22b.6]ནས་རྟག་ཏུ་ཡིད་གཉིས་ཀྱི་སྡུག་བསྔལ་གྱིས་གནས་ཤིང་ཚུལ་ཁྲིམས་དང་ལྡན་པའི་དགེ་སློང་རྣམས་ལ་ཡང་གནོད་པར་སེམས་པར་འགྱུར་རོ། །ཤཱ་རིའི་བུ་འདི་ནི་ཚུལ་ཁྲིམས་འཆལ་པའི་དགེ་སློང་རྣམས་ཀྱི་འཆལ་པའི་ཚུལ་ཁྲིམས་ཀྱི་སྐྱོན་དང་པོ་ཡིན་ཏེ། ངན་སོང་ཡོངས་སུ་
[22b.7]རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་ནི་སྐྱེ་བོ་མང་པོས་སྨད་པའི་འོས་སུ་འགྱུར་རོ། །གླང་རྭ་རྣོན་བཞིན་དུ་བསྐྲད་པའི་འོས་ཡིན་ཏེ། དེ་རང་གི་སྐྱོན་ལ་ཀུན་ཏུ་བལྟས་ནས་སྡུག་བསྔལ་གྱིས་གནས་པར་འགྱུར་རོ། །
[23a]
[23a.1]ཤཱ་རིའི་བུ་འདི་ནི་ཚུལ་ཁྲིམས་འཆལ་པའི་དགེ་སློང་གི་འཆལ་པའི་ཚུལ་ཁྲིམས་ཀྱི་སྐྱོན་གཉིས་པ་ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་གིས་དགེ་སློང་གི་འཁོར་མཐོང་
[23a.2]ན་ཐག་མི་རིང་བར་འདུག་ནས་གཡས་གཡོན་དུ་ལྟ་བར་བྱེད་དེ་དེ་ན་བདག་དང་མཚུངས་པར་མ་མཐོང་ནས་ཡི་ཆད་པ་ཉིད་ཀྱི་སླར་ལྡོག་པར་འགྱུར། དགེ་སློང་གི་འཁོར་གྱི་ནང་དུ་ཉེ་བར་འགྲོ་བར་མི་སྤྲོ་ཞིང་ཉེ་བར་སོང་ན་ཡང་ཞུམ་ཞུམ་པོར་བྱས་ནས་འདུག་པར་འགྱུར་རོ། །ཤཱ་རིའི་བུ་འདི་
[23a.3]ནི་ཚུལ་ཁྲིམས་འཆལ་པའི་དགེ་སློང་གི་འཆལ་པའི་ཚུལ་ཁྲིམས་ཀྱི་སྐྱོན་གསུམ་པ་ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་ནི་གཏུམ་པ། སྙིང་རྗེ་མེད་པ། གསོ་དཔྱད་མེད་པ། 
[23a.4]མུ་སྟེགས་ཀྱི་ཚུལ་ཁྲིམས་ལ་རབ་ཏུ་གནས་པ་ཡིན་ནོ། །དེ་ཚུལ་ཁྲིམས་རལ་ཞིང་ཚུལ་ཁྲིམས་མཚུངས་པ་དང་ལྡན་པའི་དགེ་སློང་རྣམས་ལས་ལེགས་པར་བགོ་བཤའ་མ་བྱས་པ་ཡིན་ཏེ། དེ་ཚུལ་ཁྲིམས་ཉམས་པས་ངོ་ཚ་མེད་པ་ཡིན་ནོ། །ཤཱ་རིའི་བུ་འདི་ནི་ཚུལ་ཁྲིམས་འཆལ་པའི་
[23a.5]དགེ་སློང་གི་འཆལ་པའི་ཚུལ་ཁྲིམས་ཀྱི་སྐྱོན་བཞི་པ་ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་ནི་གཞན་གྱིས་བསགས་པའི་ལོངས་སྤྱོད་ཀྱིས་ལུས་གསོ་བར་བྱེད་དོ། །ཤཱ་རིའི་བུ་ང་ནི་དེ་ལྟ་
[23a.6]བུའི་དགེ་སློང་ལ་ཁུར་ཁྱེར་བ་ཡིན་ནོ། །ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་ངས་རིགས་པ་ཅན་དང་། གྲོལ་བ་ཅན་རྣམས་ལ་ནི་དད་པས་བྱིན་པ་རྗེས་སུ་གནང་ངོ་། །ཤཱ་རིའི་བུ་ཡང་ཚུལ་ཁྲིམས་འཆལ་པའི་དགེ་སློང་ནི་རིགས་པ་མེད་པ་ཉིད་ཀྱིས་གྲོལ་བ་མ་ཡིན་
[23a.7]ནོ། །ཤཱ་རིའི་བུ་དེ་ལྟ་བས་ན་ཚུལ་ཁྲིམས་འཆལ་པའི་དགེ་སློང་གིས་བསྐལ་པ་བྱེ་བ་ཕྲག་བརྒྱ་སྟོང་དུ་ཡན་ལག་དང་། ཉིང་ལག་གི་ཤ་གཏུབས་ཀྱང་སླར་སོར་ཆུད་པར་འགྱུར་བའི་གནས་དེ་ནི་ཡོད་པ་མ་ཡིན་ནོ། །དུད་འགྲོའི་སྐྱེ་གནས་སུ་གཏོགས་པ་གླང་དང་། བོང་བུའི་
[23b]
[23b.1]ཁུར་ལེན་པར་འགྱུར་བས་དེ་སླར་སོར་ཆུད་པར་འགྱུར་བའི་གནས་དེ་ནི་ཡོད་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་ཚུལ་ཁྲིམས་འཆལ་པའི་དགེ་སློང་རྣམས་ཀྱིས་དད་པས་བྱིན་པ་ལ་བྱེ་བ་བརྒྱ་སྟོང་དུ་གཤེགས་པའི་ཆ་ཤས་ཀྱང་ཡོངས་སུ་སྦྱང་བར་མི་ནུས་ན། ཆོས་
[23b.2]གོས་སམ། བསོད་སྙོམས་ལྟ་སྨོས་ཀྱང་ཅི་དགོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་ངས་དྲང་སྲོང་གི་རྒྱལ་མཚན་གྱིས་གཡོགས་པ་ཚུལ་ཁྲིམས་འཆལ་པའི་དགེ་སློང་ནི་གཙུག་ལག་ཁང་གི་གཞི་ལ་གོམ་པ་གཅིག་ཀྱང་འདོར་བར་རྗེས་སུ་མ་གནང་ན་ཆུའི་སྣོད་ལྟ་ཅི་
[23b.3]སྨོས། ཁྲིའམ་ཁྲིའུ་ལྟ་ཅི་སྨོས། དེ་ཅིའི་ཕྱིར་ཞེ་ན། ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་དག་ནི་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཡིན་པའི་ཕྱིར་རོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་དག་ནི་ལྷ་དང་བཅས་པའི་འཇིག་རྟེན་གྱིས་བསྐྲད་པར་བྱ་བའི་འོས་ཡིན་
[23b.4]ནོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་དག་ནི་ལྷ་དང་བཅས་པའི་འཇིག་རྟེན་གྱི་དགྲ་བོ་ཡིན་ཏེ། དེ་དག་ནི་སྡིག་པའི་གྲོགས་པོ་ཞེས་བྱའོ། །ཤཱ་རིའི་བུ་ངས་ལྷ་དང་བཅས་པའི་འཇིག་རྟེན་ལ་ཆོས་བསྟན་པའི་ཕྱིར་སྐབས་དབྱེ་བར་བྱའོ། །ཤཱ་རིའི་བུ་ང་ནི་ཚུལ་ཁྲིམས་
[23b.5]འཆལ་པའི་དགེ་སློང་ཚུལ་ཁྲིམས་ཉམས་པ། སྤྱོད་པ་ཉམས་པ། འཚོ་བ་ཉམས་པ། ལྟ་བ་ཉམས་པ་རྣམས་ནི་ལག་བརྡས་སྐྲོད་པར་མཛད་དོ། །དེ་དག་ནི་ངས་བལྟ་བའི་ཕྱིར་ཡང་སྐབས་མ་ཕྱེ་ན། བསྟན་པ་འདི་ལ་མཚན་གཅིག་གམ། ཉིན་གཅིག་གམ། སྐད་ཅིག་
[23b.6]ཙམ་ཉེ་བར་འགྲོ་བའི་ཕྱིར་ལྟ་ཅི་སྨོས། ཤཱ་རིའི་བུ་དཔེར་ན་སྦྲུལ་གྱི་རོའམ། ཁྱི་རོའམ། མི་རོ་མི་གཙང་བ། རུལ་བ། དྲི་མི་ཞིམ་པ་དག་ནི་ལྷའི་འཁོར་དང་འཐུན་པ་མ་ཡིན་ཞིང་འདོད་པའི་རྩེད་མོ་རྣམས་དང་ཡང་འཐུན་པ་མ་ཡིན་ཏེ། གལ་ཏེ་དེ་དག་མཐོང་ན་རྒྱང་རིང་པོ་ཁོ་ན་
[23b.7]ནས་ཡོངས་སུ་སྤོང་བར་བྱེད་དོ། །ཤཱ་རིའི་བུ་དེ་བཞིན་དུ་མཁས་པ་རྣམས་ཀྱིས་ཚུལ་ཁྲིམས་འཆལ་པའི་དགེ་སློང་ཡང་སྦྲུལ་གྱི་རོ་དང་འདྲ་བར་རིག་པར་བྱ་སྟེ། འདི་ལྟར་དེ་ནི་རྒྱང་རིང་པོར་ཡོངས་སུ་སྤང་བར་བྱའོ། །དེ་དག་དང་བཀྲ་ཤིས་ཀྱི་ལས་སམ། གས་སྦྱོང་ངམ། དགག་
[24a]
[24a.1]དབྱེ་ཡང་ལྷན་ཅིག་ཏུ་མི་བྱའོ། །དེ་ཅིའི་ཕྱིར་ཞེ་ན། འདི་ལྟར་སྐྱེས་བུ་བླུན་པོ་དེ་དག་ནི་ཡུན་རིང་པོར་གནོད་པ་དང་། ཕན་པ་མ་ཡིན་པ་དང་། བདེ་བ་མ་ཡིན་པ་དང་། སྡུག་བསྔལ་བ་དང་། ཉམས་པ་དང་། གཞན་གྱིས་ཟིལ་གྱིས་མནན་པ་དང་། ལོག་
[24a.2]པར་ལྷུང་བ་ཀུན་ཏུ་རྫོགས་པར་འགྱུར་བ་ཡིན་པའི་ཕྱིར་རོ། །ཚུལ་ཁྲིམས་དང་ལྡན་པའི་དགེ་སློང་གང་ཡིན་པ་དག་ལ་གུས་པར་མི་བྱེད། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་ཞིང་བྱ་བ་དང་ལས་དང་། གསོ་སྦྱོང་བ་
[24a.3]དང་། དགག་དབྱེ་རྣམས་འདྲལ་བར་བྱེད་དོ། །ཤཱ་རིའི་བུ་ངའི་བསྟན་པ་འདི་ལ་ཚུལ་ཁྲིམས་དང་ལྡན་པར་བཀུར་བའི་དགེ་སློང་གང་ཡིན་པ་དེ་དག་གིས་ཚུལ་ཁྲིམས་འཆལ་པའི་དགེ་སློང་རྣམས་མཐོང་ན་རྒྱང་རིང་པོ་ཁོ་ནར་ཡོངས་སུ་སྤོང་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་
[24a.4]འདི་ལྟར་ཚུལ་ཁྲིམས་འཆལ་པའི་དགེ་སློང་རྣམས་ཀྱི་ལྷུང་བཟེད་དམ་ཆོས་གོས་གང་ཡིན་པ་དེ་དག་དང་། ཚུལ་ཁྲིམས་དང་ལྡན་པའི་དགེ་སློང་རྣམས་ཀྱིར་འདྲེས་ན་དུག་དང་འདྲེས་པ་ལྟ་བུར་རིག་པར་བྱའོ། །ཤཱ་རིའི་བུ་ང་ནི་སྦྲུལ་གྱི་རོས་གང་བའམ། ཁྱི་རོས་གང་བའམ། མི་
[24a.5]རོས་གང་བའི་ས་ལ་སྤྱོད་ལམ་བཞི་པོ་རྣམས་ལས་སྤྱོད་ལམ་གང་ཡང་རུང་བས་གནས་པར་ནི་སྤྲོ་ཡི། ཤཱ་རིའི་བུ་ང་ནི་ཚུལ་ཁྲིམས་འཆལ་པའི་དགེ་སློང་སྤྱོད་པ་ཉམས་པ། འཚོ་བ་ཉམས་པ། ལྟ་བ་ཉམས་པ་རྣམས་དང་། མཚན་གཅིག་གམ། ཉིན་གཅིག་གམ། སྐད་ཅིག་
[24a.6]གམ། ཐ་ན་སེ་གོལ་གཏོགས་པ་ཙམ་ཡང་ལྷན་ཅིག་ཏུ་གནས་པར་ཡང་མི་སྤྲོའོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་ལྟ་བུའི་དགེ་སློང་རྣམས་ནི་དགེ་སྦྱོང་ཐ་ཤལ་ཞེས་བྱའོ། །དགེ་སྦྱོང་བཀྲེན་པ་ཞེས་བྱའོ། །དགེ་སྦྱོང་ཕལ་པ་ཞེས་བྱའོ། །དགེ་སྦྱོང་སྤུན་པ་ཞེས་
[24a.7]བྱའོ། །དགེ་སྦྱོང་རུལ་པ་ཞེས་བྱའོ། །དགེ་སྦྱོང་དྲི་མ་ཅན་ཞེས་བྱའོ། །དགེ་སྦྱོང་གི་སྙིགས་མ་ཞེས་བྱའོ། །དགེ་སྦྱོང་གི་དྲི་མ་ཞེས་བྱའོ། །དགེ་སྦྱོང་གདོལ་པ་ཞེས་བྱའོ། །དགེ་སྦྱོང་ཉམས་པ་ཞེས་བྱའོ། །དགེ་སྦྱོང་སྡིག་ཅན་ཞེས་བྱའོ། །དགེ་སྦྱོང་སྲེད་ཞེས་བྱའོ། །
[24b]
[24b.1]འཕགས་པའི་ལམ་ལས་ཕྱི་རོལ་པ་ཞེས་བྱའོ། །དགེ་སྦྱོང་ཆུ་སྐྱར་ཞེས་བྱའོ། །དགེ་སྦྱོང་སུན་འབྱིན་པ་ཞེས་བྱ་སྟེ། དེ་དག་ངའི་བསྟན་པ་འདི་ལ་རབ་ཏུ་བྱུང་ནས་བསོད་ནམས་མ་ཡིན་པའི་ཕུང་པོ་མང་དུ་འཐོབ་པར་འགྱུར་རོ། །ཤཱ་རིའི་བུ་དེ་དག་ནི་དེ་བཞིན་གཤེགས་པའི་
[24b.2]བསྟན་པ་ལ་ཐབ་ཁྲོལ་བ་ཡིན་ནོ། །ཤཱ་རིའི་བུ་དེ་དག་ནི་དེ་བཞིན་གཤེགས་པའི་བསྟན་པ་ལ་ཆོམ་རྐུན་ཆོས་སུན་འབྱིན་པ་ཡིན་ནོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་དག་ནི་ཚུལ་འཆོས་པ། འཚོ་བ་ལྷུར་ལེན་པ། འཇིག་རྟེན་གྱི་ཟང་ཟིང་གིས་བཀོལ་བ། ཟས་དང་བགོ་བ་
[24b.3]ལྷུར་ལེན་པ་ཡིན་ནོ། །ཤཱ་རིའི་བུ་དཔེར་ན་མ་ནིང་ནི་བུད་མེད་ཀྱང་མ་ཡིན། སྐྱེས་པ་ཡང་མ་ཡིན་ནོ་ཞེས་བརྗོད་པར་བྱའོ། །ཤཱ་རིའི་བུ་དེ་བཞིན་དུ་ཚུལ་ཁྲིམས་འཆལ་པའི་དགེ་སློང་ཡང་ཁྱིམ་པ་ཡང་མ་ཡིན་དགེ་སྦྱོང་ཡང་མ་ཡིན་ནོ་ཞེས་བརྗོད་པར་བྱ་སྟེ། དེའི་ཐ་སྙད་ཀྱི་བདེན་པའི་ཚིག་གི་དོན་
[24b.4]གྱི་བླ་དགས་ནི་སེམས་ཅན་དམྱལ་བ་ཞེས་བྱ་བ་ཁོ་ན་ཡིན་ནོ། །ཤཱ་རིའི་བུ་དཔེར་ན་བྱ་མ་བྱི་ནི་འདབ་ཆགས་ཀྱི་བྲེལ་བ་བྱུང་ན་ནི་ཕུག་ཏུ་ཞུགས་ནས་བྱི་བའི་འདུ་ཤེས་འབྱིན་ནོ། །བྱི་བའི་བྲེལ་བ་བྱུང་ན་ནི་འདབ་ཆགས་རྣམས་ཀྱི་གྲངས་ཀྱི་ཁ་སྐོང་བར་བྱེད་དོ། །དེ་ལ་ནི་བྱ་བ་དང་བསྐྱོད་པའི་
[24b.5]མཐུ་ཡོད་པ་མ་ཡིན། སྐད་དང་གདངས་ཆེན་པོ་འབྱིན་པ་མ་ཡིན། ཁ་དོག་བཟང་པོ་དང་ངན་པའི་གནས་རྣམས་བསྟན་དུ་མེད་དེ། འདི་ལྟར་མུན་ཁུང་ཉིད་ལ་སྟེན་པ་དང་། དེ་བདག་ཉིད་ཀྱི་རང་བཞིན་ཡང་དྲི་མི་ཞིམ་པ་ཡིན་ནོ། །ཤཱ་རིའི་བུ་དེ་བཞིན་དུ་ཚུལ་ཁྲིམས་འཆལ་པའི་
[24b.6]དགེ་སློང་ཡང་བྱ་བ་དང་བསྐྱོད་པ་ལ་མཐུ་མེད་པར་འགྱུར་ཏེ། རྒྱལ་པོའི་ལས་ལ་ནི་དགེ་སྦྱོང་དང་ཐུན་མོང་བཟང་པོའི་ལས་ལ་ནི་ཁྱིམ་པ་དང་ཐུན་མོང་དུ་བྱེད་དེ། དེ་ལྟ་བས་ན་དེ་ནི་ཁྱིམ་པ་ཡང་མ་ཡིན་དགེ་སྦྱོང་ཡང་མ་ཡིན་པར་བརྗོད་པར་བྱའོ། །རོའམ་མགལ་མེའི་འཁོར་ལོ་བཞིན་དུ་
[24b.7]བྱ་བ་དང་གཡོ་བ་ཡོངས་སུ་ཉམས་པར་དེ་ཉིད་ཀྱིས་ཚུལ་ཁྲིམས་ཀྱི་དྲི་ཡོད་པ་མ་ཡིན། ཏིང་ངེ་འཛིན་གྱི་དྲི་ཡོད་པ་མ་ཡིན། ཤེས་རབ་ཀྱི་དྲི་ཡོད་པ་མ་ཡིན། རྣམ་པར་གྲོལ་བའི་དྲི་ཡོད་པ་མ་ཡིན། རྣམ་པར་གྲོལ་བའི་ཡེ་ཤེས་མཐོང་བའི་དྲི་ཡོད་པ་མ་ཡིན་གྱི། གཞན་དུ་ན་དེ་ལ་
[25a]
[25a.1]ཚུལ་ཁྲིམས་འཆལ་པའི་དྲི་ཁོ་ན་ཡོད་དོ། །དགེ་སྦྱོང་དང་འདྲ་བའི་སྐད་དང་གཏམ་འདི་ལྟ་སྟེ། ཚུལ་ཁྲིམས་ཀྱི་གཏམ་འམ། ཏིང་ངེ་འཛིན་གྱི་གཏམ་འམ། ཤེས་རབ་ཀྱི་གཏམ་འམ། རྣམ་པར་གྲོལ་བའི་གཏམ་འམ། རྣམ་པར་གྲོལ་བའི་ཡེ་ཤེས་
[25a.2]མཐོང་བའི་གཏམ་འམ། འབྲས་བུ་ཐོབ་པའི་གཏམ་མངོན་པར་མི་བརྗོད་ཀྱི། གཞན་དུ་ན་ཚུལ་ཁྲིམས་འཆལ་པའི་དགེ་སློང་ནི་འདུ་འཛི་ལ་དགའ་ཞིང་མངོན་པར་མགུ་བར་བྱེད་པ་ཁོ་ན་ཡིན་ནོ། །དེ་ནི་རིགས་པ་མ་ཡིན་པ་ལ་སྦྱོར་བ་དེ་འདྲ་བ་དག་དང་ལྷན་ཅིག་མ་དག་པའི་གཏམ་མང་
[25a.3]པོ་འདི་ལྟ་སྟེ། ཆོས་གོས་བགོས་པའི་གཏམ་དང་། བདག་གིས་ཁ་ཟས་རྙེད་ནས་ཟོས་པའི་གཏམ་དང་། སྦྱིན་པ་བྱིན་ན་བྱིན་ལེན་བྱ་བའི་གཏམ་དང་། ཕོ་ཉ་དང་སྤྲིང་ཡིག་སྐྱེལ་བའི་གཏམ་དང་། ལོ་མ་དང་། མེ་ཏོག་དང་། འབྲས་བུ་སྦྱིན་པའི་གཏམ་དང་། བཞད་
[25a.4]གད་དང་རྩེད་མོ་དང་ཀུན་ཏུ་འབྲེལ་བ་དང་། གདུལ་དཀའ་བ་དང་། དགང་དཀའ་བ་དང་། གསོ་དཀའ་བ་སྨྲ་སྟེ། གཏམ་འདི་འདྲ་བ་མ་དག་པ་དག་གིས་ཉིན་མཚན་ལྷག་པར་འདའ་བར་བྱེད་དོ། །དེ་ལྟར་དེ་དག་ཡོངས་སུ་མ་དག་པའི་ལུས་ཀྱི་ལས་ཀྱི་མཐའ་དང་། ཡོངས་སུ་མ་
[25a.5]དག་པའི་ངག་གི་ལས་ཀྱི་མཐའ་དང་། ཡོངས་སུ་མ་དག་པའི་ཡིད་ཀྱི་ལས་ཀྱི་མཐའ་དང་། ཡོངས་སུ་མ་དག་པའི་འཚོ་བ་བས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་ལྟུང་བར་འགྱུར་རོ། །ཤཱ་རིའི་བུ་དཔེར་ན་བྱ་མ་བྱི་ནི་
[25a.6]མུན་ཁྲོད་ན་སྟེན་པ་ཡིན་ནོ་ཞེས་གསུང་ངོ་། །སྐྱེས་བུ་བླུན་པོ་དེ་དག་ཀྱང་དེ་བཞིན་གཤེགས་པས་གསུངས་པའི་མདོ་སྡེ་ཡང་དག་པ་ཇི་ལྟ་བ་བཞིན་སྐུལ་བར་བྱེད་པ་འདི་ལྟ་བུ་ཐོས་ནས་སྡུག་བསྔལ་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་འཇིག་རྟེན་ནི་བདེན་པ་ལ་
[25a.7]ཁྲོ་བ་ཡིན་པས་དེ་དག་ཆོས་སྨྲ་བ་ལ་སེམས་མ་དད་པར་འགྱུར་རོ། །དེ་དག་ལྷག་པར་ཡང་ངན་སོང་གི་གནས་ཀུན་ཏུ་འཕེལ་བ་དང་། ཡོངས་སུ་རྫོགས་པར་བྱེད་པར་འགྱུར་རོ། །ཤཱ་རིའི་བུ་འདི་ནི་ཚུལ་ཁྲིམས་འཆལ་པའི་དགེ་སློང་གི་འཆལ་པའི་ཚུལ་ཁྲིམས་ཀྱི་སྐྱོན་ལྔ་པ་ཡིན་ཏེ། ངན་
[25b]
[25b.1]སོང་ཡོངས་སུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་ནི་སྤྱི་བརྟོལ་ཅན་ཡིན། མུ་ཅོར་སྨྲ་བ་ཡིན། ཐུགས་ཐུབ་ཅན་ཡིན། ཕལ་པའི་དབང་པོ་ཅན་ཡིན་ནོ། །ལུས་ཀྱི་ལས་མི་གཙང་བ་རྣམས་དང་ལྡན་པ་ཡིན་ནོ། །ངག་གི་ལས་མི་
[25b.2]གཙང་བ་རྣམས་དང་། ཡིད་ཀྱི་ལས་མི་གཙང་བ་རྣམས་དང་ལྡན་པ་ཡིན་ནོ། །སྤྱོད་ལམ་མི་གཙང་བ་རྣམས་དང་ལྡན་པ་ཡིན་ནོ། །ཆོས་གོས་མི་གཙང་བའི་དགོན་པ་དང་ལྡན་པ་ཡིན་ནོ། །བརྫུན་དུ་སྨྲ་བ་ཡིན། ངག་མ་བསྡམས་པ་ཡིན། སེམས་ཀུན་ནས་ཉོན་མོངས་པ་ཅན་ཡིན་ནོ། །
[25b.3]ཤཱ་རིའི་བུ་དཔེར་ན་ས་ལས་བྱས་པའི་སྣོད་སར་པ་ཞིག་ཡོད་ལ། དེར་སྐྱེས་པ་འགའ་ཞིག་གིས་ངན་སྐྱུགས་བླུགས་ནས་དེ་ཕོ་སྟེ། ཙན་དན་དམར་པོས་སླར་བཀང་ནས་ཙན་དན་དམར་པོ་དེ་ཡང་ཕོ་ན། ཤཱ་རིའི་བུ་འདི་ཇི་སྙམས་དུ་སེམས། ས་ལས་བྱས་པའི་སྣོད་སར་པ་དེ་ལ་འདི་ལྟར་
[25b.4]ཙན་དན་གྱི་དྲིའམ། འོན་ཏེ་ངན་སྐྱུགས་ཀྱི་དྲི་དྲིའི་རང་བཞིན་གང་ཞིག་གི་མཐུ་ཡོད་པར་འགྱུར། བཅོམ་ལྡན་འདས་དོག་སའི་སྣོད་དེ་ངན་སྐྱུགས་ཀྱི་དྲི་གང་ལགས་པ་ཁོ་ནས་ཐོག་མར་བསྒོས་པས་དྲི་དེའི་རང་བཞིན་ཁོ་ནར་འགྱུར་ལགས་ཏེ། འདི་ལྟ་སྟེ་ངན་སྐྱུགས་ཀྱི་དྲི་ལགས་སོ། །
[25b.5]ཙན་དན་གྱི་དྲི་ནི་མ་ལགས་ཏེ། དེས་ནི་ཙན་དན་དམར་པོའི་བགྱི་བ་དང་བསྒྲུབ་པ་རྔོ་མི་ཐོགས་ལགས་སོ། །ཤཱ་རིའི་བུ་དེ་བཞིན་དུ་འདི་ན་སེམས་ཅན་ཁ་ཅིག་དབང་པོ་ཡོངས་སུ་རྫོགས་ཤིང་ཡོངས་སུ་དག་སྟེ། དགེ་བའི་ཆོས་རྣམས་དང་ལྡན་ཞིང་། དེ་དད་པས་ཁྱིམ་ནས་ཁྱིམ་མེད་པར་
[25b.6]རབ་ཏུ་འབྱུང་སྟེ། དེ་དག་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་སྡིག་པའི་གྲོགས་པོའི་ལག་ཏུ་འདོང་བ་དང་། དབང་དུ་འདོང་བ་དང་། ཉེ་བར་འདོང་བར་འགྱུར་རོ། །ཤཱ་རིའི་བུ་སྡིག་པའི་གྲོགས་པོ་ཞེས་བྱ་བ་དེ་དག་གང་ཞེ་ན། ཤཱ་རིའི་བུ་སྡིག་པའི་གྲོགས་པོ་ནི་འདི་ལྟ་
[25b.7]སྟེ། རྒོད་པ་དང་། ཕོ་ཐེག་ཆེ་བ་དང་། མི་བརྟན་པ་དང་། མུ་ཅོར་སྨྲ་བ་དང་། ཐུགས་ཐུབ་ཅན་དང་། ཚིག་ཟློས་བུ་ཅན་དང་། ལེ་ལོ་ཅན་དང་། བརྩོན་འགྲུས་ཞན་པ་དང་། བརྗེད་ངས་པ་དང་། སེམས་མཉམ་པར་མ་བཞག་པ་དང་། སེམས་འཁྲུག་པ་དང་། མཛེས་
[26a]
[26a.1]པ་མ་ཡིན་པ་དང་། ཤེས་བཞིན་མ་ཡིན་པ་དང་། ཤེས་རབ་འཆལ་པ་དང་། ལུག་ལྟར་ལྐུགས་པ་དང་། ཕལ་པའི་དབང་པོ་ཅན་གྱི་དགེ་སློང་རྣམས་ཡིན་ནོ། །དེ་དག་དགེ་སློང་དེ་ལྟ་བུ་དག་ལ་ཉེ་བར་སྟེན་ཅིང་བཀུར་སྟི་དང་བསྙེན་བཀུར་བྱེད་པ་ན། རྒྱུན་དུ་
[26a.2]ཞུགས་པའི་འབྲས་བུ་ལས་ཡོངས་སུ་ཉམས་པར་འགྱུར་རོ། །ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ལས་ཡོངས་སུ་ཉམས་པར་འགྱུར་རོ། །ཐ་ན་མཐོ་རིས་སུ་སྐྱེ་བ་ལས་ཀྱང་ཡོངས་སུ་ཉམས་པར་འགྱུར་རོ། །ཆོས་ཀྱིས་
[26a.3]ཕོངས་པར་འགྱུར་བའི་ལས་ཡོངས་སུ་མངོན་པར་འདུ་བྱེད་པར་འགྱུར་རོ། །ཆོས་ཀྱིས་ཕོངས་པར་འགྱུར་བ་དང་ལྡན་པ་དག་དང་ལྷན་ཅིག་གནས་པ་དང་། ཀུན་ཏུ་གཞོལ་བར་འགྱུར་རོ། །ཡོངས་སུ་མ་དག་པའི་ལུས་ཀྱི་ལས་དང་ལྡན་པར་འགྱུར་རོ། །ཡོངས་སུ་མ་དག་པའི་ངག་གི་ལས་དང་། 
[26a.4]ཡིད་ཀྱི་ལས་དང་ལྡན་པར་འགྱུར་རོ། །དགེ་སློང་འཚོ་བ་ཡོངས་སུ་མ་དག་པ་དེ་ལྟ་བུ་དག་ལ་བསྟེན་ཅིང་བཀུར་སྟི་དང་བསྙེན་བཀུར་བྱས་ནས་ལུས་ཞིག་ནས་ཤི་བའི་འོག་ཏུ་ངན་འགྲོར་འགྲོ་བར་འགྱུར་རོ། །ཤཱ་རིའི་བུ་ངན་འགྲོ་ཞེས་བྱ་བ་གང་ཞེ་ན། ཤཱ་རིའི་བུ་ངན་འགྲོ་ཞེས་བྱ་བ་ནི་འདི་ལྟ་སྟེ། སེམས་
[26a.5]ཅན་དམྱལ་བ་དང་། དུད་འགྲོའི་སྐྱེ་གནས་དང་། ཡི་དགས་ཀྱི་ཡུལ་དང་། ལྷ་མ་ཡིན་གྱི་རིས་སོ། །ཤཱ་རིའི་བུ་སྲོག་ཆགས་ཀྱི་རིགས་རྙེད་དགུ་ཟ་ཞེས་བྱ་བ་ཞིག་ཡོད་པ་དང་། ཤཱ་རིའི་བུ་སྲོག་ཆགས་ཀྱི་རིགས་མཆུས་རྐོ་ཞེས་བྱ་བ་ཞིག་ཡོད་པ་དང་། ཤཱ་རིའི་བུ་སྲོག་ཆགས་ཀྱི་རིགས་ཁབ་
[26a.6]ཀྱི་ཁ་ཞེས་བྱ་བ་ཞིག་ཡོད་པ་དང་། ཤཱ་རིའི་བུ་སྲོག་ཆགས་ཀྱི་རིགས་ས་བརྩོག་ཅེས་བྱ་བ་ཞིག་ཡོད་དེ། དེར་སྡིག་པའི་གྲོགས་པོ་སྐྱེས་བུ་བླུན་པོ་དེ་དག་སྐྱེ་བར་འགྱུར་རོ། །ཤཱ་རིའི་བུ་སྡིག་པའི་གྲོགས་པོ་དེ་དག་གི་ལག་ཏུ་སོང་བ་དང་། དབང་དུ་སོང་བ་དང་། ཉེ་བར་སོང་བ་གང་ཡིན་པ་དེ་དག་
[26a.7]ཀྱང་ལུས་ཞིག་ནས་ཤི་བའི་འོག་ཏུ་ངན་འགྲོར་འགྲོ་བར་འགྱུར་རོ། །ཤཱ་རིའི་བུ་ངན་འགྲོ་ཞེས་བྱ་བ་གང་ཞེ་ན། ཤཱ་རིའི་བུ་ངན་འགྲོ་ཞེས་བྱ་བ་ནི་འདི་ལྟ་སྟེ། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། ཡི་དགས་ཀྱི་ཡུལ་དང་། ལྷ་མ་ཡིན་གྱི་རིས་སོ། །གལ་ཏེ་སེམས་ཅན་
[26b]
[26b.1]དམྱལ་བ་ནས་ཤི་འཕོས་ཏེ་མི་རྣམས་སུ་སླར་སྐྱེ་བར་འགྱུར་ཏེ། དེ་དག་མི་རྣམས་སུ་སླར་སྐྱེས་ན་མ་དང་ཡང་འབྲལ་བར་འགྱུར་ཞིང་། ཕ་དང་ཡང་འབྲལ་བ་དང་། སྤུན་དང་ཡང་འབྲལ་བ་དང་། སྲིང་མོ་དང་ཡང་འབྲལ་བ་དང་། བུ་དང་ཡང་འབྲལ་བ་དང་། བུ་མོ་དང་ཡང་འབྲལ་བ་དང་། 
[26b.2]བྲན་གཡོག་དང་ཡང་འབྲལ་བ་དང་། གྲོགས་པོ་དང་ཡང་འབྲལ་བ་དང་། ཉེ་དུ་དང་ཡང་འབྲལ་བ་དང་། ནད་ཀྱིས་ཀྱང་ཉམ་ཐག་པ་དང་། ལོངས་སྤྱོད་དང་ཡང་འབྲལ་བ་དང་། ཡུལ་དང་ཡང་འབྲལ་བ་དང་། ཡུལ་ཕྱོགས་དང་ཡང་འབྲལ་བར་འགྱུར་རོ། །མི་ཁོམ་པ་བརྒྱད་
[26b.3]དང་ཡང་ལྡན་པར་འགྱུར་རོ། །དལ་བ་ཕུན་སུམ་ཚོགས་པ་དང་ཡང་འབྲལ་བར་འགྱུར་རོ། །འདོད་ཆགས་བདོ་བ་དང་། ཞེ་སྡང་བདོ་བ་དང་། གཏི་མུག་བདོ་བར་ཡང་འགྱུར་རོ། །རྒོད་པ་དང་། ཕོ་ཐེག་ཆེ་བ་དང་། མི་བརྟན་པ་དང་། མུ་ཅོར་སྨྲ་བ་དང་། ཐུགས་ཐུབ་ཅན་དང་། ཚིག་ཟློས་བུ་
[26b.4]ཅན་དང་། ལེ་ལོ་ཅན་དང་། བརྩོན་འགྲུས་ཞན་པ་དང་། མ་བསྡམས་པ་དང་། ཤེས་བཞིན་མ་ཡིན་པ་དང་། མཉམ་པར་མ་བཞག་པ་དང་། བརྗེད་ངས་པ་དང་། ཤེས་རབ་འཆལ་པ་དང་། ལུག་ལྟར་ལྐུགས་པ་དང་། སེམས་འཁྲུག་པ་དང་། ཕལ་པའི་དབང་པོ་ཅན་རྣམས་སུ་
[26b.5]འགྱུར་རོ། །འདོད་ཆགས་ཀྱིས་ཀྱང་བཅོམ་པར་འགྱུར་ཏེ། ཞེ་སྡང་གིས་བཅོམ་པ་དང་། གཏི་མུག་གིས་བཅོམ་པ་དང་། ང་རྒྱལ་གྱིས་བཅོམ་པར་ཡང་འགྱུར་རོ། །ལོང་བ་དང་། ཞར་བ་དང་། སྒུར་པོ་དང་། འགྲམ་པ་ཞོམ་པ་དང་། འོན་པ་དང་། རྣ་བ་ཡ་ཅིག་འོན་པ་དང་། ལྷག་
[26b.6]པར་འོན་པ་དང་། རྐྱེན་གྱིས་འོན་པ་དང་། གླེན་པ་དང་། དིག་པ་དང་། ལུག་ལྟར་ལྐུགས་པ་རྣམས་སུ་འགྱུར་རོ། །དེ་ལ་སྐྱེས་བུ་བླུན་པོ་དེ་དག་ནི་གང་དུ་སངས་རྒྱས་བཅོམ་ལྡན་འདས་རྣམས་མངོན་སུམ་དུ་མི་འགྱུར་བ་དང་། ཡང་དག་པར་མངོན་སུམ་དུ་མི་འགྱུར་བ་དེར་སྐྱེ་བར་འགྱུར་རོ། །
[26b.7]འདི་ལྟར་ཁ་ཕྱིར་བལྟས་པར་ཡང་འགྱུར་རོ། །གང་ན་ཆོས་མི་ཐོས་པ་དང་། སངས་རྒྱས་ཀྱི་ཉན་ཐོས་དགྲ་བཅོམ་པ་ཟག་པ་ཟད་པ་རྣམས་དང་ཀུན་ཏུ་ཕྲད་པར་མི་འགྱུར་རོ། །དེ་དག་ལས་ངན་པ་རྣམས་མངོན་པར་འདུ་བྱེད་པར་འགྱུར་རོ། །དེ་དག་ལས་ངན་པ་མངོན་པར་འདུས་བྱས་ནས་ངན་པ་
[27a]
[27a.1]ཁོ་ན་རྣམས་དང་ལྷན་ཅིག་སྐྱེ་བར་འགྱུར་རོ། །ངན་པ་རྣམས་ལ་དགའ་བར་འགྱུར་རོ། །དེ་དག་ཡང་དག་པའི་ལྟ་བ་ལ་ལོག་པའི་ལྟ་བ་ཡིན་པར་འདུ་ཤེས་ཤིང་། ལོག་པའི་ལྟ་བ་ལ་ཡང་དག་པའི་ལྟ་བ་ཡིན་པར་འདུ་ཤེས་པར་འགྱུར་རོ། །དེ་དག་ངན་པ་འདོད་པ་དང་། 
[27a.2]ངན་པ་ལ་སེམས་པ་དང་། ངན་པ་དོན་དུ་གཉེར་བ་དང་། ངན་པ་ལ་སྨོན་པ་དང་། ངན་པ་མངོན་པར་འདུ་བྱེད་པ་དང་། ངན་པའི་ལྟ་བ་དང་། ངན་པའི་བཟོད་པ་དང་། ངན་པའི་ཤེས་རབ་དང་། ངན་པའི་ཤེས་པ་ཅན་དུ་འགྱུར་རོ། །ཤཱ་རིའི་བུ་ཤེས་པ་ངན་པ་ཅན་གྱི་སེམས་ཅན་
[27a.3]རྣམས་ནི་ནམ་ཡང་ཡིད་འབྱུང་བའམ། འདོད་ཆགས་དང་བྲལ་བའི་ཕྱིར་རམ། འགོག་པའི་ཕྱིར་རམ། ཉེ་བར་ཞི་བའི་ཕྱིར་རམ། མངོན་པར་ཤེས་པའི་ཕྱིར་རམ། མངོན་པར་བྱང་ཆུབ་པའི་ཕྱིར་རམ། དགེ་སྦྱོང་གི་ཕྱིར་རམ། མྱ་ངན་ལས་འདའ་བར་བྱ་བའི་ཕྱིར་སེམས་གཞོལ་བར་
[27a.4]མི་བྱེད་དེ། ཤཱ་རིའི་བུ་འདི་ལྟ་བུ་དག་གིས་ཕོངས་པར་འགྱུར་རོ། །སྡིག་པའི་གྲོགས་པོའི་དབང་དུ་སོང་བའི་སེམས་ཅན་རྣམས་ཀྱི་ཚུལ་ནི་འདི་དག་ཡིན། རྟགས་ནི་འདི་དག་ཡིན། མཚན་མ་ནི་འདི་དག་ཡིན་ནོ། །ཤཱ་རིའི་བུ་སྐྱེས་བུ་བླུན་པོ་དེ་དག་དེ་བཞིན་གཤེགས་པས་གསུངས་པའི་མདོ་
[27a.5]སྡེ་འདི་ལྟ་བུ་དག་ཐོས་ནས་སྐྲག་པར་འགྱུར། དངང་བར་འགྱུར། ཀུན་ཏུ་དངང་བར་འགྱུར་ཏེ། གཡང་སའི་འདུ་ཤེས་སུ་འགྱུར་ཞིང་། གཡང་ས་ཆེན་པོར་ཡང་ལྟུང་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་བཞིན་གཤེགས་པས་ཡང་དག་ཕུལ་གྱི་མདོ་སྡེ་འདི་ལས་ཚུལ་
[27a.6]ཁྲིམས་འཆལ་པའི་སྐྱོན་རྣམས་གསུངས་པའི་ཕྱིར་རོ། །ཤཱ་རིའི་བུ་རྒྱུ་གང་དང་། རྐྱེན་ཅི་ཞིག་གིས་གང་གི་ཕྱིར་འཆལ་པའི་ཚུལ་ཁྲིམས་རྣམས་ཞེས་བྱ་ཞེ་ན། ཤཱ་རིའི་བུ་ཚུལ་ཁྲིམས་ཀྱི་སྤྱོད་པ་འཆལ་པས་ཚུལ་ཁྲིམས་འཆལ་པ་རྣམས་ཞེས་བྱ་སྟེ། ངན་པའི་ཚིག་སྤྱོད་པ་དང་། མཁས་
[27a.7]པ་མ་ཡིན་པའི་ཚིག་སྤྱོད་པ་དང་། ཀུན་ནས་ཉོན་མོངས་པའི་ཚིག་སྤྱོད་པ་དང་། མི་འཐུན་པར་སྤྱོད་པ་དང་། ཆགས་པར་སྤྱོད་པ་དང་། ཀུན་ཏུ་ཆགས་པར་སྤྱོད་པ་དང་། འདོད་ཆགས་ལ་སྤྱོད་པ་དང་། ཀུན་ནས་འདོད་ཆགས་ལ་སྤྱོད་པ་དང་། ཞེ་སྡང་ལ་སྤྱོད་པ་དང་། རབ་ཏུ་
[27b]
[27b.1]ཞེ་སྡང་ལ་སྤྱོད་པ་དང་། གཏི་མུག་ལ་སྤྱོད་པ་དང་། ཀུན་ནས་གཏི་མུག་ལ་སྤྱོད་པ་དང་། ལས་ཀྱི་མཐའ་མང་བ་དང་། སྨྲ་བ་ལ་དགའ་བ་དང་། གཉིད་ལ་དགའ་བ་དང་། འདུ་བ་ལ་དགའ་བ་དང་། འདུ་འཛི་ལ་དགའ་བ་དང་། སྤྲོས་པ་ལ་དགའ་བ་དང་། རིགས་པ་མེད་པའི་གཏམ་
[27b.2]དང་། མ་དག་པའི་གཏམ་དང་། བདག་ཏུ་འཛིན་པ་དང་། སེམས་ཅན་དུ་འཛིན་པ་དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་དང་། མར་མི་འཛིན་པ་དང་། ཕར་མི་འཛིན་པ་དང་། དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པ་དང་། སྨད་པའི་ཐ་སྙད་ཀྱིས་ཁྱིམ་
[27b.3]སུན་འབྱིན་པ་ལ་དགའ་བ་དང་། ཕོ་ཉར་འགྲོ་བ་དང་། ཁྱིམ་པའི་ལས་ཀྱི་མཐའ་བྱེད་དུ་འཇུག་པ་དང་། ཁྱིམ་པའི་འདུ་འཛི་བྱེད་པ་དང་། ཁྱིམ་པའི་གོ་རེ་ལོང་བྱེད་པ་དང་། ལོ་མ་དང་། མེ་ཏོག་དང་། འབྲས་བུ་འཇིག་པ་དང་། གཅེར་བུ་པའི་སྡོམ་པ་བདག་གིར་བྱེད་པ་དང་། 
[27b.4]གཅེར་བུ་པ་སྲེལ་བ་དང་། འཇིག་རྟེན་ལས་འདས་པའི་ཡེ་ཤེས་སྤོང་བ་དང་། ལོ་ཉི་ཤུ་མ་ཚང་བར་བསྙེན་པར་རྫོགས་པ་དང་། ཡན་ལག་མ་ཚང་བར་བསྙེན་པར་རྫོགས་པ་དང་། འབྲུ་མ་བཅོས་པ་བྱིན་ལེན་བྱེད་པ་དང་། ཤ་མ་བཙོས་པ་བྱིན་ལེན་བྱེད་པ་དང་། གསེར་དང་དངུལ་
[27b.5]བྱིན་ལེན་བྱེད་པ་དང་། བདག་ཏུ་སྨྲ་བ་ལ་མི་སྨོད་པ་དང་། བདག་ཤེས་པ་མ་ཡིན་པ་དང་། གང་ཟག་གཞན་དང་གཞན་ཤེས་པར་བྱེད་པ་དང་། བརྫུན་དུ་སྨྲ་བ་དང་། སྡོམ་པ་ལ་ལྷོད་པ་དང་། གྱ་གྱུ་བྱེད་པ་དང་། དད་པ་མེད་པ་དང་། སྲན་ཆུང་བ་དང་། བྱས་པ་མི་ཤེས་
[27b.6]པ་དང་། མ་རིག་པ་དང་། ལེ་ལོ་དང་། གཉིད་དང་། རྒོད་པ་དང་། འགྱོད་པ་དང་། ཁྲོ་བ་དང་། འཁོན་དུ་འཛིན་པ་དང་། འཆབ་པ་དང་། ཆགས་པ་དང་། སྒྱུ་དང་། གཡོ་དང་། ཕྲག་དོག་དང་། སེར་སྣ་དང་། ཁྲེལ་མེད་པ་དང་། ངོ་ཚ་མེད་པ་དང་། རྒྱགས་པ་
[27b.7]དང་། བག་མེད་པ་དང་། ཁེངས་པ་དང་། ཀུན་ལ་རྩོམ་པ་དང་། དགའ་བ་མེད་པ་དང་། སྒྱིད་ལུག་པ་དང་། གླལ་བ་དང་། ཟས་ཀྱིས་དྲེགས་པ་དང་། སེམས་ཞུམ་པ་དང་། ང་རྒྱལ་དང་། མངོན་པའི་ང་རྒྱལ་དང་། ང་རྒྱལ་ལས་ཀྱང་ང་རྒྱལ་དང་། ངའོ་སྙམ་
[28a]
[28a.1]པའི་ང་རྒྱལ་དང་། ཅུང་ཟད་སྙམ་པའི་ང་རྒྱལ་དང་། ལོག་པའི་ང་རྒྱལ་དང་། ཚུལ་འཆོས་པ་དང་། ཁ་གསག་དང་། གཞོགས་སློང་དང་། ཐོབ་ཀྱིས་འཇལ་བ་དང་། ཆོས་དང་མི་འཐུན་པ་དང་། རྙེད་པས་རྙེད་པ་སྒྲུབ་པ་དང་། ཚུལ་ཁྲིམས་ཀྱི་ཕུང་པོ་ཉམས་པ་
[28a.2]དང་། ཤེས་རབ་ཀྱི་ཕུང་པོ་ཉམས་པ་དང་། རྣམ་པར་གྲོལ་བའི་ཕུང་པོ་ཉམས་པ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ཉམས་པ་དང་། སངས་རྒྱས་ལ་མ་དད་པ་དང་། ཆོས་ལ་མ་དད་པ་དང་། དགེ་འདུན་ལ་མ་དད་པ་དང་། ལས་ཀྱི་རྣམ་པར་སྨིན་པ་ལ་ཡིད་མི་ཆེས་པ་
[28a.3]དང་། ཚེ་འདི་གཙོ་བོར་བྱེད་པ་དང་། ཚེ་ཕྱི་མའི་ཆོས་ལ་གཅེས་པར་མི་བྱེད་པ་དང་། སོམ་ཉི་དང་། ཡིད་གཉིས་དང་། ཐེ་ཙོམ་དང་། ཕོ་ཐེག་ཆེ་བ་དང་། འཇིགས་སུ་རུང་བའི་རང་བཞིན་ཅན་ཡིན་ཏེ། ཤཱ་རིའི་བུ་གང་ཟག་དེ་དག་ནི་ཆོས་འདུལ་བ་འདི་ལ་ངན་སྐྱུགས་དང་འདྲ་བར་རིག་པར་
[28a.4]བྱའོ། །མི་གཙང་བའི་ལུས་ཀྱི་ལས་དང་ལྡན་པ་དང་། མི་གཙང་བའི་ངག་གི་ལས་དང་ལྡན་པ་དང་། མི་གཙང་བའི་ཡིད་ཀྱི་ལས་དང་ལྡན་པ་དང་། འཚོ་བ་མ་དག་པ་གང་ཡིན་པ་དེ་དག་ནི་ལུས་ཞིག་ནས་ཤི་བའི་འོག་ཏུ་སེམས་ཅན་དམྱལ་བར་ལྟུང་བར་འགྱུར་རོ། །དེ་དག་ནི་སངས་རྒྱས་
[28a.5]རྣམས་དང་། སངས་རྒྱས་ཀྱི་ཉན་ཐོས་རྣམས་དང་། དེ་བཞིན་དུ་གཞན་ཡང་དགེ་བ་དོན་དུ་གཉེར་བ་རྣམས་དང་། ཡོངས་སུ་མྱ་ངན་ལས་འདའ་བར་འདོད་པ་རྣམས་ཀྱིས་ཡོངས་སུ་སྤང་བའི་འོས་ཡིན་ནོ། །ཤཱ་རིའི་བུ་དཔེར་ན་ཙན་དན་དམར་པོ་དེ་ངན་སྐྱུགས་བླུགས་པའི་སྣོད་དེར་བཅུག་
[28a.6]ན། དེ་ཡང་མི་གཙང་བར་འགྱུར་ཞིང་སྨད་པར་འགྱུར་རོ། །ཤཱ་རིའི་བུ་དེ་བཞིན་དུ་ཁྱིམ་པའམ། རབ་ཏུ་བྱུང་བ་ཚུལ་ཁྲིམས་ཀྱི་ཕུང་པོ་མ་རལ་བ་དང་ལྡན་པ་གང་དག་འབྱུང་བར་འགྱུར་བ་དེ་དག་ཀྱང་སྐྱེས་བུ་དམ་པ་མ་ཡིན་པ། སྡིག་པའི་གྲོགས་པོ་དེ་ལྟ་བུ་དེ་དག་བསྟེན་ལ་བསྙེན་
[28a.7]བཀུར་དང་། བཀུར་སྟི་བྱས་ཏེ། ཚུལ་ཁྲིམས་ཀྱི་ཕུང་པོ་ཉམས་པ་དེ་དག་གི་རྗེས་སུ་བསླབས་ན། དེ་དག་ཀྱང་དེ་ཁོ་ནའི་རང་བཞིན་དུ་འགྱུར་རོ། །ཚུལ་ཁྲིམས་རལ་བ་དང་། སྡོམ་པ་རལ་བ་དང་། སྤྱོད་ལམ་རལ་བ་དང་། སྤྱོད་པ་རལ་བ་དེ་དག་ལུས་ཞིག་ནས་ཤི་བའི་འོག་ཏུ་
[28b]
[28b.1]སེམས་ཅན་དམྱལ་བར་རབ་ཏུ་ལྟུང་བར་འགྱུར་རོ། །དེ་དག་སངས་རྒྱས་རྣམས་དང་། སངས་རྒྱས་ཀྱི་ཉན་ཐོས་རྣམས་དང་། དེ་བཞིན་དུ་གཞན་ཡང་དགེ་བ་དོན་དུ་གཉེར་བ་རྣམས་དང་། ཡོངས་སུ་མྱ་ངན་ལས་འདའ་བར་འདོད་པ་རྣམས་ཀྱིས་ཡོངས་སུ་སྤང་བར་བྱ་བའི་འོས་ཡིན་ནོ། །
[28b.2]ཤཱ་རིའི་བུ་དཔེར་ན་ཙན་དན་དམར་པོ་དེ་ངན་སྐྱུགས་ཀྱིས་སྦགས་པའི་སྣོད་དེར་བཅུག་ན་དེ་ཡང་བྱ་བ་དང་བསྒྲུབ་པ་ལ་མཐུ་ཡོད་པ་མ་ཡིན་ནོ། །ཤཱ་རིའི་བུ་ཅི་ནས་ཀྱང་ཙན་དན་དམར་པོ་དེ་སྐྱེས་བུ་མི་ཤེས་པ་ཞིག་གིས་ལག་པས་ཀུན་ཏུ་རེག་གམ་ལུས་ལ་བྱུགས་ན་འདི་ལྟར་ངན་སྐྱུགས་ཀྱི་རང་བཞིན་
[28b.3]ཁོ་ན་ཡིན་པར་བལྟ་བར་བྱ་སྟེ། འདི་ལྟ་སྟེ་དྲི་མི་ཞིམ་པ་ཡིན་པའི་ཕྱིར་རོ། །ཤཱ་རིའི་བུ་དེ་བཞིན་དུ་ཅི་ནས་ཀྱང་དགེ་སློང་སྡིག་ཅན་དྲང་སྲོང་གི་རྒྱལ་མཚན་གྱིས་གཡོགས་པ་དགེ་འདུན་གྱི་དབུས་ན་འདུག་ན། འདི་ལྟར་དགེ་སློང་སྡིག་ཅན་གྱི་གནས་སྐབས་ཀྱི་རྣམ་པ་དང་། ཚུལ་ཁྲིམས་
[28b.4]འཆལ་པའི་དགེ་སློང་གི་རང་བཞིན་དེ་ཡང་དེ་དང་འདྲ་བར་བལྟ་བར་བྱའོ། །དེ་ཚངས་པ་མཚུངས་པར་སྤྱོད་པ་རྣམས་ཀྱིས་མི་གཙང་བ་ཡིན་པར་རིག་ནས་སྤོང་བར་བྱེད་དོ། །དེ་དགེ་སློང་དེས་པ་རྣམས་ཀྱིས་སྤངས་པ་ན་ཐབ་ཁྲོལ་ཆེན་པོ་བྱེད་དེ། དེ་ནི་ངས་སེམས་ཅན་དམྱལ་བ་ཆེན་པོར་འགྲོ་བར་འགྱུར་
[28b.5]རོ་ཞེས་གསུང་ངོ་། །ཤཱ་རིའི་བུ་འདི་ནི་ཚུལ་ཁྲིམས་འཆལ་པའི་དགེ་སློང་གི་འཆལ་པའི་ཚུལ་ཁྲིམས་ཀྱི་སྐྱོན་དྲུག་པ་ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་གིས་དེ་བཞིན་གཤེགས་པས་གསུངས་
[28b.6]པའི་ཡང་དག་པའི་མདོ་སྡེ་འདི་ལྟ་བུ་འདི་དག་ཤེས་ནས་དགའ་བའམ་མགུ་བ་མི་འཐོབ་ཅིང་བདག་ཉིད་ལ་ལྷག་པར་ཡང་གནོད་པ་བྱེད་དེ། རང་གི་སྤྱོད་ལམ་ངན་པ་ལ་ཀུན་ཏུ་བལྟས་ནས་རང་ཉིད་ཡིད་གཉིས་ཟ་བར་འགྱུར་ཞིང་མདོ་སྡེ་འདི་ལྟ་བུ་འདི་དག་ནི་བདག་ཁོ་ནའི་ཆེད་དུ་གསུངས་ཀྱི་གཞན་ལ་
[28b.7]ནི་མ་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་བདག་ཁོ་ནའི་སྐྱོན་ཀུན་ཏུ་སྣང་ངོ་སྙམ་མོ། །ཤཱ་རིའི་བུ་འདི་ནི་དགེ་སློང་ཚུལ་ཁྲིམས་རལ་བ་རྣམས་ཀྱི་མ་འདྲེས་པའི་ཆོས་ཡིན་ཏེ། དེས་དེ་ཐོས་ནས་ཐོག་མ་ཁོ་ནར་ཁྲོ་བ་སྐྱེད་པར་འགྱུར་རོ། །དེ་ཁྲོ་བའི་ཟིལ་གྱིས་ནོན་ནས་དགེ་སློང་ཆོས་སྨྲ་བ་ལ་
[29a]
[29a.1]མ་དད་པ་སྐྱེད་པར་བྱེད་དེ། དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་ལ་འདི་ནི་སངས་རྒྱས་ཀྱིས་གསུངས་པ་མ་ཡིན་ནོ་ཞེས་སྨོད་ཅིང་སྐྱེ་བོ་མང་པོ་ལ་འདུ་ཤེས་སུ་བྱེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་ཚུལ་ཁྲིམས་འཆལ་པའི་དགེ་སློང་ནི་
[29a.2]ཚུལ་བཞིན་མ་ཡིན་པ་དང་ལྡན་པའི་ཕྱིར་རོ། །ཤཱ་རིའི་བུ་ཡང་ཚུལ་བཞིན་ལ་སྦྱོར་བའི་དགེ་སློང་རྣམས་ནི་སྟོན་པའི་གསུང་ལ་སྨོད་པར་མི་བྱེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཚུལ་ཁྲིམས་འཆལ་པའི་ལས་འདི་ནི་བྱིས་པའི་ལས་ཡིན་པའི་ཕྱིར་རོ། །རིགས་པ་མེད་པའི་ལས་འདི་ནི་འདི་ལྟ་སྟེ། 
[29a.3]དམ་པའི་ཆོས་ལ་སྨོད་པ་ཡིན་པའི་ཕྱིར་རོ། །དེ་བདག་ཉིད་རྨ་དང་བཅས་པ་དང་། ཟུག་རྔུ་དང་བཅས་པར་ཤེས་ནས་ཟུག་རྔུ་རྣམས་གླེངས། གནད་རྣམས་ལེགས་པར་བསྟན། ལྟ་བར་གྱུར་པ་རྣམས་བསྐུལ་བ་ན་མངོན་དུ་ཁྲོ་བར་བྱེད། འཁྲུག་པར་བྱེད། གནོད་སེམས་སྐྱེད། སླར་
[29a.4]གནོད་པར་བྱེད། ཡོངས་སུ་ཡི་ཆད་པར་བྱེད། ཞུམ་ཞུམ་པོར་གྱུར་ཅིང་ཁྲོ་བ་དང་། སྐྱོན་རབ་ཏུ་སྟོན་པར་བྱེད་དོ། །དེ་སངས་རྒྱས་ལ་མི་སྙན་པ་རྗོད། ཆོས་ལ་སྨོད། དགེ་འདུན་ལ་སྐུར་པ་འདེབས་པར་བྱེད་དོ། །ཤཱ་རིའི་བུ་ཟབ་མོ་དམིགས་སུ་མེད་པ་དོན་དམ་པ་སྟོང་པ་སངས་རྒྱས་ཀྱི་བྱང་
[29a.5]ཆུབ་ལ་མ་མོས་པའི་དགེ་སློང་ཇི་སྙེད་པ་དག་གིས་དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་ཐོས་ན། འདི་ནི་སངས་རྒྱས་ཀྱིས་གསུངས་པ་མ་ཡིན་ནོ་ཞེས་སྨོད་པར་བྱེད་ཅིང་། དེ་ལྟར་སྐྱེ་བོ་ལ་འདུ་ཤེས་སུ་བྱེད་པར་འགྱུར་རོ། །ཤཱ་རིའི་བུ་འདི་ནི་དེ་བཞིན་གཤེགས་པས་ཆོས་
[29a.6]ལ་སྨོད་པ་ཡིན་ནོ་ཞེས་གསུངས་ཏེ། སྨོད་པ་གང་ཡིན་པ་ནི་དགེ་སྦྱོང་མ་ཡིན། ཤཱཀྱའི་སྲས་མ་ཡིན་ནོ། །སྐྱེས་བུ་གཏི་མུག་ཅན་དེ་ནི་སྲིད་པ་བྱེ་བ་ཕྲག་བརྒྱ་སྟོང་རྣམས་སུ་ཆད་པ་ཆེན་པོ་འཐོབ་ཅིང་། གནོད་པ་བྱེད་པར་འགྱུར་བས་ཉམས་པའི་འོས་ཡིན་ནོ། །ཤཱ་རིའི་བུ་ཡང་དེ་ལྟ་བུའི་དགེ་
[29a.7]སློང་རྣམས་ལ་ནི་གལ་ཏེ་སངས་རྒྱས་སྟོང་ངམ། སངས་རྒྱས་བྱེ་བ་བརྒྱ་ཕྲག་སྟོང་གིས་ཆོ་འཕྲུལ་རྣམ་པ་གསུམ་གྱི་ཆོས་བསྟན་ཀྱང་། དེ་དག་ཁོ་ན་ཆོས་ཀུན་ཤེས་པར་མི་འགྱུར་ཞིང་འབྲས་བུ་ཐོབ་པར་མི་ནུས་སོ། །དེ་ཅིའི་ཕྱིར་ཞེ་ན། འདི་ལྟར་སྐྱེས་བུ་དམ་པ་མ་ཡིན་པ་དེ་དག་གིས་
[29b]
[29b.1]འཕགས་པའི་ལམ་རྣམས་བགགས་པའི་ཕྱིར་ཏེ། དད་པ་དང་བྲལ་བ། ཟས་དང་བགོ་བ་ལྷུར་ལེན་པ། འཇིག་རྟེན་གྱི་ཟང་ཟིང་ལ་ཆུམས་པ་རྣམས་ནི་སེམས་ཅན་དམྱལ་བ་ཆེན་པོར་འདོང་བར་འགྱུར་རོ་ཞེས་གསུང་ངོ་། །ཤཱ་རིའི་བུ་ཡང་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །འདི་
[29b.2]ལྟ་བུའི་ཆོས་དཀོན་མཆོག་ལ་སྨོད་པ་ནི་བདེ་འགྲོ་ལ་དགའ་བ་མ་ཡིན་གྱི། འདི་ལྟར་ངན་འགྲོ་ལ་རབ་ཏུ་དགའ་བ་དང་། དམུས་ལོང་ལ་རབ་ཏུ་དགའ་བ་ཡིན་ནོ། །ཤཱ་རིའི་བུ་མངོན་པའི་ང་རྒྱལ་ཅན་དང་། ཚུལ་ཁྲིམས་འཆལ་པ་དང་། མ་ངེས་པའི་ཆོས་སྟོན་པའི་དགེ་སློང་རྣམས་ལས། 
[29b.3]དགེ་སློང་ཕལ་ཆེར་གྱིས་ངའི་བསྟན་པ་འདི་ནུབ་པར་འགྱུར་ཏེ། དེ་དག་ནི་འཚོ་བས་འཇིགས་པས་འཇིག་རྟེན་གྱི་ཟང་ཟིང་ལ་ཆུམས་པ་ཡིན་ནོ། །ཤཱ་རིའི་བུ་འདི་ལྟ་བུའི་ཆོས་དཀོན་མཆོག་ལ་དེ་ལྟར་སྨོད་པ་ཆེན་པོ་བྱེད་པ་ནི་འོས་པ་མ་ཡིན་ནོ། །གང་ལ་སངས་རྒྱས་བཅོམ་ལྡན་འདས་ཐམས་ཅད་ཀྱིས་
[29b.4]འདི་ལྟར་གུས་པ་དང་བཅས་པ། འདི་ལྟར་ཞེ་ས་དང་བཅས་པ། རང་སངས་རྒྱས་ཐམས་ཅད་དང་། དགྲ་བཅོམ་པ་ཐམས་ཅད་ཀྱིས་འདི་ལྟར་གུས་པ་དང་བཅས་པ། འདི་ལྟར་ཞེ་ས་དང་བཅས་པ་མངོན་པའི་ང་རྒྱལ་ཅན་གྱི་དགེ་སློང་རྣམས་དང་། ཚུལ་ཁྲིམས་འཆལ་པ་དང་། མ་ངེས་
[29b.5]པའི་ཆོས་སྟོན་པའི་དགེ་སློང་རྣམས་ཀྱིས་ཤིན་ཏུ་ཟིལ་གྱིས་གནོན་པ་དང་ཤིན་ཏུ་སྤོང་བར་འགྱུར་རོ། །དེ་དག་ནི་བརྐམ་ཆགས་དང་སྲེད་པས་ཟིལ་གྱིས་གནོན་པ་དང་། འཚོ་བའི་ལམ་དུ་བྱིང་བ་དང་། ཟང་ཟིང་ལྷུར་ལེན་པ་དང་། ཕྲག་དོག་དང་སེར་སྣའི་ཀུན་ཏུ་སྦྱོར་བ་དང་ལྡན་པས་ཕན་ཚུན་དུ་
[29b.6]རྩོད་པ་འབྱུང་བར་འགྱུར་རོ། །བྱེ་ནས་མི་འཐུན་པས་ཕན་ཚུན་དུ་གུས་པ་མེད་པ་དང་། འཁུ་བ་དང་ཕྲག་དོག་གི་ལམ་གྱིས་འཁུ་བ་དང་། སློབ་དཔོན་ལ་ཁྱད་དུ་གསོད་པ་དང་། སྤྲེའུ་དང་འདྲ་བར་སྤྱོད་པ་དང་། གདོལ་པ་དང་། ལུས་མ་བསྒོམས་པ་དང་། སྡིག་པའི་ལས་ཀྱི་མཐའ་འཆབ་
[29b.7]པ་དག་དགེ་སྦྱོང་གི་ཆོས་རྣམས་ལས་ཤིན་ཏུ་ཉམས་པ་ཡིན་ནོ། །ཤཱ་རིའི་བུ་དེ་ལ་བདུད་སྡིག་ཅན་གྱིས་སྐྱེས་བུ་དམ་པ་མ་ཡིན་པ་སྡིག་པ་འདོད་པ། འདོད་ཆེན་ཆེ་བ། ཟང་ཟིང་ལྷུར་ལེན་པ། འཚོ་བའི་ལམ་དུ་བྱིང་བ་དེ་ལྟ་བུ་དེ་དག་གི་བསམ་པ་རིག་ནས། ཇི་ལྟར་ངའི་ཆོས་འདུལ་བ་འདི་
[30a]
[30a.1]རྣམ་པ་ལྔར་འགྱུར་བ་དེ་ལྟ་བུའི་གནས་སྐབས་དག་བྱེད་པར་འགྱུར་རོ། །དེ་དག་གིས་རྣམ་པ་ལྔར་ཕྱེ་ནས་རྩོད་པར་འགྱུར་ཞིང་དེ་དག་ཕན་ཚུན་དུ་ཁྱིམ་པ་དང་རབ་ཏུ་བྱུང་བ་རྣམས་ལ་མི་སྙན་པ་སྒྲོགས་པར་འགྱུར་རོ། །འདི་ལྟ་སྟེ་དེ་ལྟར་གཅིག་ལ་གཅིག་ཁ་ཟེར་བ་དང་། 
[30a.2]གཅིག་ལ་གཅིག་གུས་པ་མེད་པ་དང་། ཞེ་ས་མེད་པ་དང་། སྟོན་པའི་བཀའ་བཞིན་མི་བྱེད་པ་དེའི་ཚེ། དེ་དག་གཅིག་ལ་གཅིག་འདོམས་པར་མི་འགྱུར་རྗེས་སུ་སྟོན་པར་མི་འགྱུར་ཞིང་། གང་དག་བྱ་བ་མ་ཡིན་པའི་གནས་བྱེད་པ་དག་མཐོང་ན་དེ་ལ་ཅུང་ཟད་ཀྱང་སྒོ་བར་མི་བྱེད་དེ། དེ་དག་སྐྲག་
[30a.3]ནས་གནས་གཏོང་བའམ་ཡུལ་གཏོང་བར་བྱེད་ཀྱི། ཆོས་དང་འཐུན་པས་གདམས་ངག་དབོག་པའམ་རྗེས་སུ་བསྟན་པར་མི་ནུས་སོ། །དེ་དག་ཕྱོགས་སུ་ལྟུང་ནས་གཅིག་ལ་གཅིག་བྱིས་པའི་ངའོ་སྙམ་པའི་ང་རྒྱལ་འབྱིན་པར་འགྱུར་ཞིང་ཕན་ཚུན་ནས་རང་གི་སྡེ་བའི་ཕྱོགས་སྤོང་བར་འགྱུར་རོ། །
[30a.4]ཤཱ་རིའི་བུ་དེ་དག་ནི་མཐོང་ན་ཡང་ཕན་ཚུན་ཏུ་དགའ་བར་མི་འགྱུར་ན་གདམས་ངག་དང་རྗེས་སུ་བསྟན་པ་ལེན་པ་ལྟ་ཅི་སྨོས་ཏེ་དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་དེ་བཞིན་གཤེགས་པ་བཞུགས་ན་སངས་རྒྱས་དཀོན་མཆོག་གཅིག །ཆོས་དཀོན་མཆོག་གཅིག །དགེ་འདུན་
[30a.5]དཀོན་མཆོག་གཅིག་ཡིན་ན། ཡོངས་སུ་མྱ་ངན་ལས་འདས་ནས་ནི་བསྟན་པ་ཡང་རྣམ་པ་ལྔར་འགྱུར་རོ། །ཤཱ་རིའི་བུ་བདུད་སྡིག་ཅན་གྱིས་འདུན་པ་བྱིན་པའི་སྐྱེས་བུ་གཏི་མུག་ལྷས་བྱིན་དགེ་འདུན་འབྱེད་པ་ལ་མངོན་པར་བརྩོན་པར་འགྱུར་ཏེ། དེ་ལ་དེ་བཞིན་གཤེགས་པ་ཐམས་ཅད་
[30a.6]མཁྱེན་པ། །ཐམས་ཅད་གཟིགས་པ་མངོན་སུམ་དུ་གྱུར་པ་ན་ནི་བདུད་སྡིག་ཅན་གྱིས་རྨོངས་པར་བྱ་མི་ནུས་སོ། །ཤཱ་རིའི་བུ་གང་ཡང་བསྟན་པ་འདི་ལ་བདུད་སྡིག་ཅན་དགེ་སྦྱོང་གི་གཟུགས་སུ་མངོན་པར་སྤྲུལ་ནས་ལོག་པར་འཛིན་པ་རྣམ་པ་དུ་མ་རབ་ཏུ་སྟོན་ཅིང་། དེ་ལ་སྐྱེ་བོ་མང་པོ་རབ་ཏུ་འགོད་
[30a.7]པར་འགྱུར་བའི་དུས་དེ་དང་དེ་དག་འབྱུང་བར་འགྱུར་རོ། །དེ་ལོག་པར་འཛིན་པ་འདི་ལྟ་བུ་འདི་དག་རབ་ཏུ་སྟོན་པར་འགྱུར་ཏེ། ཡིད་ཀྱི་ཁམས་ཀྱི་གཞི་ལྔ་པོ་འདི་ལྟ་སྟེ། ཆ་དང་འཐུན་པའི་གཞི་དང་། ཟད་པའི་ཆ་དང་འཐུན་པའི་གཞི་དང་། ཐམས་ཅད་ཡོད་པར་སྨྲ་བའི་གཞི་དང་། གང་ཟག་
[30b]
[30b.1]གི་གཞི་དང་། དམིགས་པའི་གཞིའོ། །ཤཱ་རིའི་བུ་ལོག་པར་འཛིན་པ་འདི་ལྟ་བུ་འདི་དག་རབ་ཏུ་སྟོན་པར་འགྱུར་ཏེ། དེ་ནི་སངས་རྒྱས་རྣམས་དང་། ཉན་ཐོས་རྣམས་ཀྱིས་ཀྱང་མ་བཤད་དོ། །དེའི་ཚེ་བདུད་སྡིག་ཅན་གྱིས་དེ་དག་མངོན་པར་ཟིལ་གྱིས་མནན། རྨོངས་པར་བྱས། རྨུགས་
[30b.2]པར་བྱས། ལྷག་པར་ཟིལ་གྱིས་མནན། མཐུ་ཅན་དུ་བྱས། མངོན་པར་ཞེན་པར་བྱས་ནས། རང་རང་གི་ལྟ་བ་མཆོག་ཏུ་འཛིན་ཏེ། འདི་ཁོ་ན་བདེན་གྱི་གཞན་གྱི་འདི་ཁོ་ན་ནི་རྨོངས་པ་ཡིན་ནོ་ཞེས་གླེང་བར་བྱེད་དོ། །ཤཱ་རིའི་བུ་འདི་ལྟར་དེ་བཞིན་གཤེགས་པས་མ་འོངས་པའི་ཆོས་ཀྱི་
[30b.3]བར་ཆད་ལ་ཀུན་ཏུ་གཟིགས་ནས། སྔ་ནས་བདུད་སྡིག་ཅན་གྱི་ཕྱོགས་བཅད་པ་དང་། གཞོམ་པའི་ཕྱིར་འདི་ལྟ་བུའི་མདོ་སྡེ་འདི་ཡང་དག་པར་སྟོན་ཏོ། །ཤཱ་རིའི་བུ་དེའི་ཚེ་མངོན་པའི་ང་རྒྱལ་ཅན་གྱིས་འཛམ་བུའི་གླིང་འདི་རབ་ཏུ་གང་བར་འགྱུར་རོ། །དེ་དག་གནས་སྐབས་ཙམ་གྱིས་མ་ཐོབ་པ་
[30b.4]ཐོབ་བོ་སྙམ་པའི་འདུ་ཤེས་ཅན་དུ་འགྱུར་ཏེ། དེ་དག་འཆི་བའི་དུས་ཀྱི་ཚེ་ཕལ་ཆེར་ངན་འགྲོ་རྣམས་སུ་རབ་ཏུ་ལྟུང་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སྐྱེས་བུ་བླུན་པོ་དེ་དག་གིས་བདག་ནི་ཡུན་རིང་མོ་ཞིག་ནས་འདོད་ཆགས་དང་བྲལ་བ་ཡིན་ནོ་ཞེས་གཞན་ལ་ཡང་དེ་ལྟ་བུའི་
[30b.5]འདུ་ཤེས་སུ་བྱེད་ཅིང་དེ་དག་དགྲ་བཅོམ་པའི་བསོད་སྙོམས་ལ་ལོངས་སྤྱོད་པས་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཡིན་པའི་ཕྱིར་རོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་དག་གིས་དེ་བཞིན་གཤེགས་པས་གསུངས་པའི་མདོ་སྡེ་དོན་དམ་པའི་གཏམ་གསུངས་པ་ཐོས་ནས་གཡང་
[30b.6]སའི་འདུ་ཤེས་སུ་འགྱུར་ཞིང་སྐྲག་པ་ཆེན་པོ་སྐྱེ་བར་འགྱུར་རོ། །ཤཱ་རིའི་བུ་བཟོད་པ་མཆོག་ལ་མོས་པར་མི་འགྱུར་བ་གང་ཡིན་པ་དེ་དག་ཕན་ཚུན་ནས་གཅིག་ཏུ་འདུས་ཏེ། སངས་རྒྱས་ཀྱི་བྱང་ཆུབ་ལ་སྨོད་པར་འགྱུར་ཞིང་། ཤཱ་རིའི་བུ་དེའི་ཚེ་མངོན་པའི་ང་རྒྱལ་ཅན་གྱི་ཕྱོགས་མང་བར་
[30b.7]འགྱུར་རོ། །དེའི་ཚེ་བདུད་སྡིག་ཅན་གྱིས་ཁྱིམ་པ་དང་རབ་ཏུ་བྱུང་བ་རྣམས་ཀུན་ནས་སྐུལ་བར་འགྱུར་ཞིང་། གང་ཡང་ཆོས་མ་ཡིན་པའི་ཕྱོགས་ཡོངས་སུ་འཛིན་པར་འགྱུར་རོ། །དེའི་ཚེ་ཆོས་སྨྲ་བའི་ཕྱོགས་ནི་ཉུང་ཞིང་ཚར་གཅད་པར་འགྱུར་རོ། །ཤཱ་རིའི་བུ་དེའི་ཚེ་དགེ་སློང་གསར་བུ་རྣམས་ལ་
[31a]
[31a.1]ཤེས་རབ་རྣོན་པོ་ཕལ་ཆེར་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་གང་དག་བསྟན་པ་འདི་ལ་རབ་ཏུ་བྱུང་ནས་ཀུན་ནས་ཉོན་མོངས་པའི་སྤྱོད་པ་ལ་སྤྱད་པ་ཡིན་མོད་ཀྱི། དེ་དག་ལས་མང་དུ་མི་རྣམས་སུ་སླར་སྐྱེ་བ་བླངས་ཤིང་རབ་ཏུ་འབྱུང་བའི་ཕྱིར། 
[31a.2]དེ་དག་མྱུར་བ་ཁོ་ནར་མངོན་པར་བྱུང་བ་དག་ཡིན་པའི་ཕྱིར་རོ། །ཤཱ་རིའི་བུ་དགེ་སློང་དེ་དག་ནི་སངས་རྒྱས་ཀྱི་གསུང་དོན་དམ་པར་གང་ཡིན་ཞེས་ཡོངས་སུ་འདྲི་བའི་རང་བཞིན་ཅན་དུ་འགྱུར་རོ། །ཤཱ་རིའི་བུ་དེ་ལ་མངོན་པའི་ང་རྒྱལ་ཅན་བདུད་ཀྱི་ཕྱོགས་ལ་ཞེན་པ། འཚོ་བའི་ཡོ་བྱད་ལྷུར་ལེན་པ། སོ་
[31a.3]སོའི་སྐྱེ་བོ་བྱིས་པ་རྣམས་ཀྱིས་དགྲ་བཅོམ་པར་བཀུར་བ་དག་འབྱུང་བར་འགྱུར་ཏེ། དེ་དག་དེ་རྣམས་ཀྱི་དྲུང་དུ་དོང་ནས་འདི་སྐད་ཅེས་བཙུན་པ་དག་ཆོས་འདུལ་བ་འདི་ལ་རབ་ཏུ་བྱུང་ནས་ཅི་ཞིག་བསྒོམ་པར་བྱ། སངས་རྒྱས་ཀྱི་གསུང་ནི་དོན་དམ་པར་གང་ཡིན་ཞེས་འདྲི་བར་བྱེད་དོ། །ཤཱ་རིའི་
[31a.4]བུ་དེ་ནས་མངོན་པའི་ང་རྒྱལ་ཅན་གྱི་དགེ་སློང་གནས་བརྟན་རྒན་པོ་རྨོངས་པ་འཁོགས་པ་ལམ་གོལ་བར་གཞོལ་བདག་ལ་དགེ་སློང་གསར་བུ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ་དེ་དག་གིས་དྲིས་པ་ན། འདི་སྐད་ཅེས་ལུས་ཀྱིས་ལེགས་པར་སྤྱད་པ་དང་། ངག་གིས་ལེགས་པར་སྤྱད་
[31a.5]པ་དང་། ཡིད་ཀྱིས་ལེགས་པར་སྤྱད་པ་དང་། ཚུལ་ཁྲིམས་ཀྱི་སྡོམ་པ་ལ་གནས་པ་དང་། ཀློག་པ་དང་། འདོན་པ་དང་། མང་དུ་ཐོས་པ་ལ་མངོན་པར་བརྩོན་པ་དང་། སངས་རྒྱས་ལ་ཡིད་དང་བ་སྟེ། འདི་ནི་རྗེས་སུ་འཐུན་པའི་བཟོད་པ་ཡིན་ནོ། །དེ་ལྟ་མོད་ཀྱི་སེམས་ལ་དམིགས་པ་ཉེ་བར་
[31a.6]སྦྱར་ཏེ། ནམ་ཞིག་ན་སྡུག་བསྔལ་གྱི་ཕུང་པོ་ཆེན་པོ་འདི་སྤངས་པར་འགྱུར་ཞིང་མྱ་ངན་ལས་འདས་པ་ལ་དམིགས་པར་འགྱུར་ཞེས་ཡིད་ལ་བྱེད་པ་བསྐྱེད་པར་བྱའོ། །ཕུང་པོ་རྣམས་དང་། ཁམས་རྣམས་དང་། སྐྱེ་མཆེད་རྣམས་ལ་ཡིད་འབྱུང་བར་བྱེད་པའམ། དབེན་པར་སོང་སྟེ། ཡང་
[31a.7]ཕུང་པོ་རྣམས་དང་། ཁམས་རྣམས་དང་། སྐྱེ་མཆེད་རྣམས་ལ་མི་རྟག་པ་ལ་སོགས་པར་ཡིད་ལ་བྱེད་པ་དང་། ཡང་ལུས་ལ་མི་གཙང་བ་རྣམ་པ་དུ་མའི་འདུ་ཤེས་ཉེ་བར་སྒྲུབ་པར་བྱེད་དེ། དེ་དེ་ལྟར་ཡིད་ལ་བྱེད་པ་ན་རྒྱུན་དུ་ཞུགས་པའི་འབྲས་བུ་འཐོབ་པར་འགྱུར་རོ། །ཕུང་པོ་དེ་ཉིད་
[31b]
[31b.1]སྡུག་བསྔལ་བ་ཉིད་དང་། ཕུང་པོ་སྟོང་པ་ཉིད་དང་། ཕུང་པོ་ཉམ་ཆུང་བ་ཉིད་དུ་ཡིད་ལ་བྱེད་པ་ན་ལན་ཅིག་ཕྱིར་འོང་བའི་འབྲས་བུ་འཐོབ་པར་འགྱུར་རོ། །དེ་བཞིན་དུ་ཕྱིར་མི་འོང་བའི་འབྲས་བུ་དང་། དེ་བཞིན་དུ་དགྲ་བཅོམ་པ་ཉིད་འཐོབ་པར་འགྱུར་རོ། །འདི་ནི་སངས་རྒྱས་ཀྱི་གསུང་དོན་
[31b.2]དམ་པ་ཡིན་ཏེ། འདི་ལྟ་སྟེ་དགྲ་བཅོམ་པ་ཉིད་ཐོབ་པ་ཡིན་ནོ་ཞེས་སྨྲ་བར་བྱེད་དོ། །ཤཱ་རིའི་བུ་དེ་ལ་དགེ་སློང་ཤེས་རབ་རྣོན་པོ་འབྱུང་བར་འགྱུར་བ་གང་ཡིན་པ་དེ་དག་གིས་འདི་སྐད་ཅེས། བདག་ཅག་ཀྱང་སངས་རྒྱས་ཀྱི་གསུང་དོན་དམ་པ་ནི་འདི་ཡིན་ཏེ། འདི་ལྟ་སྟེ་དགྲ་བཅོམ་པ་ཉིད་ཐོབ་པ་
[31b.3]ཡིན་པར་དེ་ལྟར་ནི་ཤེས་ན། ཇི་ག་ཕུང་པོ་ལྔ་རྣམས་ཡིད་ལ་བྱེད་པས་འཐོབ་པར་འགྱུར་རམ། འོན་ཏེ་ཡིད་ལ་བྱེད་པ་མེད་པས་འགྱུར་ཞེས་དྲིས་པ་དང་། དེ་དག་འདི་སྐད་ཅེས་འདི་ལྟར་ཕུང་པོ་ལྔ་རྣམས་ཡིད་ལ་བྱེད་པས་འཐོབ་པར་འགྱུར་གྱི། ཡིད་ལ་བྱེད་པ་མེད་པས་ནི་མ་ཡིན་
[31b.4]ནོ་ཞེས་སྨྲས་སོ། །དེ་དག་གིས་ཡང་འདི་སྐད་ཅེས་ཇི་ག་ཕུང་པོ་ཡང་གཞན་ཡིན་ལ། ཡིད་ལ་བྱེད་པ་ཡང་གཞན་ཡིན་ནམ་ཞེས་དྲིས་པ་དང་། དེ་དག་གིས་འདི་སྐད་ཅེས་ཕུང་པོ་ཡང་གཞན་ཡིན་ལ་ཡིད་ལ་བྱེད་པ་ཡང་གཞན་ཡིན་ནོ་ཞེས་སྨྲས་སོ། །དེ་དག་གིས་འདི་སྐད་ཅེས་གལ་ཏེ་ཕུང་
[31b.5]པོ་ཡང་གཞན་ཡིན་ལ། ཡིད་ལ་བྱེད་པ་ཡང་གཞན་ཡིན་ཞིང་དེས་ལམ་བསྒོམས་ན་མྱ་ངན་ལས་འདའ་བར་འགྱུར་བའི་ཕུང་པོ་གང་ཡིན་པ་དེ་དག་དང་། ཡིད་ལ་བྱེད་པ་གཞན་གང་ཡིན་པ་དེ་འགའ་ཞིག་ཀྱང་ཡོད་པར་འགྱུར་རམ་ཞེས་དྲིས་པ་དང་། དེ་དག་གིས་འདི་སྐད་ཅེས་ཕུང་པོ་
[31b.6]གང་ཡིན་པ་དེ་དག་དང་། ཡིད་ལ་བྱེད་པ་གང་ཡིན་པ་དེ་ཡང་དེ་ལྟར་མ་གྱུར་ན། ཡོངས་སུ་མྱ་ངན་ལས་འདའ་བར་མི་འགྱུར་བ་ཞིག་ན། གང་གི་ཕྱིར་ཕུང་པོ་གང་ཡིན་པ་དེ་དག་དང་། ཡིད་ལ་བྱེད་པ་གང་ཡིན་པ་དེ་ཡང་ཡོད་པས། དེས་ལམ་བསྒོམས་ནས་ཡོངས་སུ་མྱ་ངན་ལས་
[31b.7]འདའ་བར་འགྱུར་རོ་ཞེས་སྨྲའོ། །ཤཱ་རིའི་བུ་འདི་ལྟར་དེའི་ཚེ་དགེ་སློང་དེ་དག་ཕལ་ཆེར་དེ་ལྟ་བུའི་བཟོད་པ་ཅན་དུ་འགྱུར་རོ། །ཤཱ་རིའི་བུ་དེ་ན་ཡང་སངས་རྒྱས་ཀྱི་གསུང་དོན་དམ་པར་ཉན་པར་འདུས་པའི་ལྷ་གང་ཡིན་པ་དེ་དག་གིས་དེ་ལྟ་བུའི་བཤད་པ་ཐོས་ནས། གཡང་ས་ཆེན་
[32a]
[32a.1]པོར་རབ་ཏུ་ལྟུང་བར་འགྱུར་རོ་ཞེས་སྐྲག་པ་ཆེན་པོ་སྐྱེ་བར་འགྱུར་ཞིང་འདི་སྐད་ཅེས། ཀྱེ་མའོ་བཅོམ་ལྡན་འདས་ཤཱཀྱ་ཐུབ་པའི་བསྟན་པ་ནི་མྱུར་དུ་ཞི་བ་དང་། མྱུར་དུ་ནུབ་པའི་བར་དུ་འགྱུར་རོ་ཞེས་སྨྲའོ། །ཤཱ་རིའི་བུ་དེ་ལ་དགེ་སློང་སྔོན་གྱི་རྒྱལ་བ་ལ་ལྷག་པར་བྱ་བ་
[32a.2]བྱས་པ། དགེ་བའི་རྩ་བ་ཉེ་བར་བརྟན་པ། དགེ་བའི་རྩ་བ་འབར་བར་བྱས་པ་གང་ཡིན་པ་དེ་དག་ནི་སྐྱེས་བུ་གཏི་མུག་ཕུང་པོའི་འདུ་ཤེས་དང་། གང་ཟག་གི་འདུ་ཤེས་ཅན་གྱི་གནས་བརྟན་རྒན་པོ་རྨོངས་པ་འཁོགས་པ། ལམ་གོལ་བ་ལ་ཞུགས་པ། མངོན་པའི་ང་རྒྱལ་དང་། 
[32a.3]ལོག་པའི་ལྟ་བ་ཅན་དེ་དག་གིས་སྨྲས་པ་དེ་ལ་མངོན་པར་བསྟོད་པར་མི་བྱེད་ཅིང་སྟན་ལས་ལངས་ནས་འདོང་བར་འགྱུར་རོ། །ཤཱ་རིའི་བུ་དེ་ལ་ལྷའི་ཚོགས་མང་པོ་དག་ཡིད་ལྷག་པར་དགའ་ནས་ཕྱོགས་བཞིར་ད་དུང་བཅོམ་ལྡན་འདས་ཤཱཀྱ་ཐུབ་པའི་ཉན་ཐོས་རྣམས་གནས་པ་ལྟ་ཅི་ཞིག་
[32a.4]ཅེས་དབྱངས་སུ་སྒྲོགས་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་རིགས་ཀྱི་བུ་དེ་དག་ནི་དགེ་བའི་རྩ་བ་ངན་ངོན་དང་ལྡན་པ་མ་ཡིན་པའི་ཕྱིར་རོ། །དེ་དག་འདི་ལྟ་བུའི་ཡོངས་སུ་མ་དག་པའི་བཟོད་པ་ལ་དགའ་བར་མི་བྱེད་དེ། འདི་ལྟ་སྟེ་གང་ཟག་ཏུ་ལྟ་བ་མ་ཡིན་ནོ། །འདི་ལྟར་
[32a.5]ལྷ་མང་པོ་འདུས་པ་དེས་དེ་དག་གི་བསམ་པ་རིག་ནས་དགའ་བ་དང་ཡིད་བདེ་བ་སྐྱེས་ཏེ། ལྷག་པར་ཡིད་དགའ་ནས་ཆེད་དུ་བརྗོད་པ་ཆེན་པོ་ཆེད་དུ་བརྗོད་པར་འགྱུར་རོ། །ཤཱ་རིའི་བུ་དགེ་སློང་ཡོངས་སུ་འདྲི་བའི་རང་བཞིན་ཅན་སངས་རྒྱས་ཀྱི་སྲས་དེ་དག་ནི་དམིགས་སུ་མེད་པའི་བཟོད་པ་ལ་དགའ་
[32a.6]བར་འགྱུར་ཏེ། དེ་དག་དེ་ན་ལྷན་ཅིག་དེ་ལྟ་བུ་སྟོན་པར་འགྱུར་རོ། །ཤཱ་རིའི་བུ་དེའི་ཚེ་འདི་ལྟར་སངས་རྒྱས་ཀྱི་ཉན་ཐོས་རྣམས་ཚོགས་ཤིང་སྤྱོད་པ་ལྷག་པར་ཆགས་པ་རྣམས་ཀྱིས་ཚར་གཅད་པར་འགྱུར་རོ། །དེ་ཅིའི་ཕྱིར་ཞེ་ན། ཅི་ནས་ཀྱང་ཤིན་ཏུ་ཟིལ་གྱིས་མནན་པར་བྱ་བའི་ཕྱིར་རོ། །
[32a.7]ཤཱ་རིའི་བུ་འདི་ལྟར་དེའི་ཚེ་ངའི་སྲས་ངའི་ཉན་ཐོས་རྣམས་ཀྱི་ཡབ་ཀྱི་གནས། ཡབ་ཀྱི་སྤྱོད་ཡུལ། ཡབ་ཀྱི་རིགས་རྒྱུད་ལ་དགའ་བའི་ཚིག་ཙམ་ཡང་སྨྲ་བར་མི་འགྱུར་ན། གཙུག་ལག་ཁང་དུ་གནས་པ་ལྟ་ཅི་སྨོས། བཀུར་སྟི་བྱ་བ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །
[32b]
[32b.1]ཤཱ་རིའི་བུ་ལྟོས་ཤིག་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་སྲས་ཤིན་ཏུ་དུལ་བ་ཤིན་ཏུ་བྱང་བ་དམིགས་སུ་མེད་པའི་བཟོད་པ་ཅན་གང་ཡིན་པ་དེ་དག་དེའི་ཚེ་ཤིན་ཏུ་ཟིལ་གྱིས་གནོན་པ་དང་། ཤིན་ཏུ་སྤངས་པར་གྱུར་པ་དེའི་ཚེ་དེ་བཞིན་གཤེགས་པ་ཇི་སྙེད་ཅིག་ཐིབས་
[32b.2]ཀྱིས་མནན་པར་འགྱུར། གང་ཡང་དེས་ངའི་སྲས་རྣམས་ཡབ་ཀྱི་སྤྱོད་ཡུལ་གང་ཡིན་པས་བདེ་བ་ལ་རེག་པར་གནས་པར་འགྱུར་བར་བྱ་བའི་ཕྱིར་དེ་དག་གི་དོན་དུ་བསྐལ་པ་གྲངས་མེད་པ་ནས་བཟུང་སྟེ། གཡུལ་ཆེན་པོ་བཅོམ་ནས་ཆོས་ཀྱི་རྒྱལ་སྲིད་ཀྱིས་བསྐྱངས་ན། ཤཱ་རིའི་བུ་འདི་ལྟར་
[32b.3]གསལ་ཞིང་རྒྱ་ཆེ་བའི་ཆོས་འདུལ་བ་འདི་ལ་ཆོམ་རྐུན་པ་ཆེན་པོའི་དགེ་འདུན་དེ་དག་གིས་གཡག་ཆེན་པོ་ལྟ་བུའི་དགེ་འདུན་ཕྱེ་བར་འགྱུར་རོ། །ཤཱ་རིའི་བུ་འདི་ལྟར་ངས་ཆོས་དང་འཐུན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས། དགེ་སྦྱོང་
[32b.4]ངམ། བྲམ་ཟེའམ། ལྷའམ་བདུད་དམ། ཚངས་པ་སུས་ཀྱང་འཇིག་རྟེན་དུ་ཆོས་དང་འཐུན་པས་མ་བསྐོར་བའི་བླ་ན་མེད་པའི་ཆོས་ཀྱི་འཁོར་ལོ་ཆོས་དང་འཐུན་པས་བསྐོར་གྱི། ཆོས་དང་མི་འཐུན་པས་མ་ཡིན་པའི་གནས་འདི་ལ་ལྷ་དང་བཅས་པའི་འཇིག་རྟེན་མངོན་སུམ་དང་
[32b.5]དབང་དུ་གྱུར་པ་ཡིན་ནོ། །ཤཱ་རིའི་བུ་དེ་ལ་འདི་ལྟ་བུའི་གཏན་ཚིགས་འདི་མངོན་སུམ་དུ་ཡོད་བཞིན་དུ་དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཡིད་ལ་བྱེད་པ་ན། ཆོས་དང་འཐུན་པས་དབང་པོ་དྲིས་ན་ཡང་
[32b.6]ལན་ལྡོན་པར་མི་ནུས་ཤིང་དེའི་ཚེ་ངའི་སྲས་རྣམས་ལ་ཡང་མི་འཇིགས་པ་སྦྱིན་པར་མི་བྱེད་དོ། །ཤཱ་རིའི་བུ་དཔེར་ན་མི་འགའ་ཞིག་གིས་ལམ་པོ་ཆེའི་བཞི་མདོར་སྦྲང་རྩིའི་བུམ་པ་ཞིག་བཞག་ནས་འདི་སྐད་ཅེས། གང་གི་སྦྲང་རྩིའི་བུམ་པ་འདི་ལས་ཐ་ན་སྐྲའི་རྩེ་མོའི་ཆ་ཤས་ཙམ་
[32b.7]ཞིག་ཟོས་ན་ཡང་དེ་ནི་རྒ་བ་དང་འཆི་བ་མེད་པར་འགྱུར་རོ་ཞེས་སྨྲས་ལ། སྦྲང་རྩིའི་བུམ་པ་དེ་ལ་ལྷ་དང་བཅས་པའི་འཇིག་རྟེན་ཕལ་ཆེར་གྱིས་ལག་པར་མཚོན་ཆ་བླངས་ནས་གང་གིས་སྦྲང་རྩིའི་བུམ་པ་འདི་ལས་ཐ་ན་སྐྲའི་རྩེ་མོའི་ཆ་ཤས་ཙམ་ཞིག་ཟོས་ན་དེའི་སྲོག་ཀྱང་མེད་པར་
[33a]
[33a.1]འགྱུར་རོ་ཞེས་སྲུང་ཞིང་སྦེད་པར་བྱེད་དོ། །ཤཱ་རིའི་བུ་དེ་ལ་འགའ་ཞིག་འདི་སྙམ་དུ་སུ་ཡང་རུང་སྦྲང་རྩིའི་བུམ་པ་འདི་ལས་ཐ་ན་སྐྲའི་རྩེ་མོའི་ཆ་ཤས་ཙམ་ཞིག་ཟོས་ན་ཡང་དེ་ཁོ་ནས་ན་བ་དང་འཆི་བར་མི་འགྱུར་བས་མ་ལ་བདག་གིས་སྲོག་དང་ཡང་བསྡོས་ཏེ། སྦྲང་རྩིའི་
[33a.2]བུམ་པ་འདི་ལས་ཟོས་ན། གལ་ཏེ་མཚོན་ཆ་རྣམས་མངོན་དུ་འབབ་མོད་ཀྱི། སྦྲང་རྩིའི་བུམ་པ་འདི་ལས་ཅུང་ཟད་ཅིག་མྱང་བར་ནུས་ན་བདག་ལ་མཚོན་གྱིས་གསོད་པའི་འཇིགས་པ་ཡང་མི་འབྱུང་ཞིང་རྒ་བ་དང་འཆི་བ་མེད་པ་ཡང་འཐོབ་པར་འགྱུར་གོར་མ་ཆག་གོ་སྙམ་དུ་བསམས་ནས་
[33a.3]དེས་སྲོག་དང་བསྡོས་ཤིང་སྲོག་ལ་མི་བལྟ་བར་བྱས་ཏེ། སྦྲང་རྩིའི་བུམ་པ་དེ་ལ་རེག་པ་ན་སྲོག་ཆགས་བརྒྱ་སྟོང་ཕྲག་དུ་མའི་ལག་པ་ནས་མཚོན་ཆ་མངོན་དུ་འཕེན་ནོ། །དེ་ལྟར་མཚོན་ཆ་མངོན་དུ་འཕེན་པས་འཇིགས་བཞིན་དུ་སྦྲང་རྩིའི་བུམ་པ་ལས་སྐྲའི་རྩེ་མོའི་ཆ་ཤས་ཙམ་
[33a.4]ཞིག་ཟོས་ནས་དེ་དེ་ནས་ལངས་པ་དང་། རྒ་བ་དང་། འཆི་བ་ལས་ཡོངས་སུ་ཐར་བར་གྱུར་ཏོ། །ཤཱ་རིའི་བུ་དེ་བཞིན་དུ་ཆོས་དཀར་པོ་རྣམས་ཀྱི་བར་ཆད་བྱ་བའི་ཕྱིར་བདུད་དམ་བདུད་ཀྱི་རིས་ཀྱི་ལྷ་རྣམས་སམ། བདུད་ཀྱིས་མངགས་པའི་དགེ་སློང་ངམ། དགེ་སློང་མའམ། དགེ་བསྙེན་ནམ། 
[33a.5]དགེ་བསྙེན་མ་མང་པོ་གང་ཡིན་པ་དག་རབ་ཏུ་ཞུགས་པ་ཡིན་ནོ། །ཤཱ་རིའི་བུ་གང་དག་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་ན་སྟོང་པ་ཉིད་དམིགས་སུ་མེད་པའི་ཆོས་དེ་ལ་སོམ་ཉི་མེད་ཅིང་ཡིད་གཉིས་མི་ཟ་སྟེ་འཇུག་པ་དང་། གང་ཡང་ཆོས་དེ་དག་ལ་མོས་པར་བྱེད་པའི་སངས་
[33a.6]རྒྱས་ཀྱི་སྲས་དམིགས་སུ་མེད་པའི་སྤྱོད་པ་བཟོད་པ་མཆོག་དང་ལྡན་པ་དེ་དག་དང་། གང་དག་ཡང་ཆོས་དེ་དག་ལ་མངོན་པར་བརྩོན་པར་འགྱུར་བ་སྟེ། དེ་རྣམས་ནི་དེའི་ཚེ་ཅི་ནས་ཀྱང་ཤིན་ཏུ་ཟིལ་གྱིས་གནོན་པར་འགྱུར་རོ། །སྲོག་ལ་ཡང་མི་ལྟོས་པར་ཞེས་བྱ་བ་ནི་དེ་བཞིན་དུ་དེ་དག་
[33a.7]མངོན་པར་འདུ་བྱེད་པ་མེད་པར་སོ་སོར་རྟོགས་པར་འགྱུར་ཞིང་སྡུག་བསྔལ་ཐམས་ཅད་ལས་ཡོངས་སུ་གྲོལ་བར་འགྱུར་རོ། །ཤཱ་རིའི་བུ་སྦྲང་རྩིའི་བུམ་པ་ཞེས་བྱ་བ་ནི་དེ་བཞིན་གཤེགས་པས་ཆོས་འདུལ་བ་འདི་སོ་སོར་བསྟན་པའི་ཚིག་བླ་དགས་ཡིན་ཏེ། འདི་ལྟ་སྟེ་སྟོང་པ་ཉིད་དང་། 
[33b]
[33b.1]མཚན་མ་མེད་པ་དང་། སྨོན་པ་མེད་པའི་ཆོས་རྣམས་སོ། །ཤཱ་རིའི་བུ་ལྷ་དང་བཅས་པའི་འཇིག་རྟེན་གྱིས་སྲུང་ཞིང་སྦེད་པ་ཞེས་བྱ་བ་ནི་ལྷ་དང་བཅས་པའི་འཇིག་རྟེན་མི་དགེ་བའི་ཕྱོགས་ལ་རབ་ཏུ་ཞེན་པ་དང་། བདུད་ཀྱི་ཕྱོགས་སུ་ཞུགས་པ་དང་། བདུད་ཀྱི་ཕྱོགས་ལ་ཆགས་པ་
[33b.2]ཕལ་མོ་ཆེ་གང་ཡིན་པ་སྟེ། དེ་དག་བདག་ཉིད་ཀྱང་ཤིན་ཏུ་ཉམས་ཤིང་གང་དག་ཆོས་དེ་དག་ལ་མངོན་པར་བརྩོན་པར་བྱེད་པ་དེ་དག་གི་བར་ཆད་བྱ་བའི་ཕྱིར་ཡང་ཞུགས་པ་ཡིན་ནོ། །ཤཱ་རིའི་བུ་མངོན་པའི་ང་རྒྱལ་ཅན་གྱི་དགེ་སློང་གང་ཡིན་པ་དེ་རྣམས་ཀྱང་ཞེས་བྱ་བ་ལ་དེ་དག་ནི་བདུད་ཀྱི་དབང་
[33b.3]དུ་སོང་བ། བདུད་ཀྱི་ཕྱོགས་སྐྱོང་བར་བྱེད་པ། བདུད་ཀྱི་ཕྱོགས་ལ་ཆགས་པ་རྣམས་ཡིན་ཏེ། དེ་དག་ཀྱང་སྟོང་པ་ཉིད་དམིགས་སུ་མེད་པའི་ཆོས་ཡིད་ལ་བྱེད་པ་འདི་ལ་སྨོད་པར་འགྱུར་རོ། །ཤཱ་རིའི་བུ་མ་འོངས་པའི་དུས་ན་ཡོངས་སུ་མ་དག་པའི་ཆོས་སྟོན་པའི་དགེ་སློང་གང་ཡིན་པ་དེ་དག་
[33b.4]ཀྱང་བདག་ཏུ་དམིགས་པ་དང་། སེམས་ཅན་དུ་དམིགས་པ་དང་། སྲོག་ཏུ་དམིགས་པ་དང་། གང་ཟག་ཏུ་དམིགས་པ་དང་། ཕུང་པོར་དམིགས་པ་དང་། ཁམས་སུ་དམིགས་པ་དང་། སྐྱེ་མཆེད་དུ་དམིགས་པ་དང་། སྲིད་པར་དམིགས་པ་དང་། ལམ་དུ་དམིགས་པ་དང་། 
[33b.5]མྱ་ངན་ལས་འདས་པར་དམིགས་པ་དང་། འབྲས་བུར་དམིགས་པ་དང་། ཐོབ་པར་དམིགས་པ་དང་། མ་ཐོབ་པར་ཐོབ་པའི་འདུ་ཤེས་ཅན་དུ་འགྱུར་རོ།། །།སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། བམ་པོ་བཞི་པ། དེ་དག་ཀྱང་སངས་
[33b.6]རྒྱས་ཀྱི་བྱང་ཆུབ་ཟབ་མོ་དམིགས་སུ་མེད་པའི་ཆོས་སྟོང་པ་ཉིད་འདི་ལ་སྨོད་པར་འགྱུར་ཏེ། དེ་དག་ཐམས་ཅད་ནི་དེ་བཞིན་གཤེགས་པས་བདུད་ཀྱི་འཁོར། བདུད་ཀྱི་བྱིན་གྱིས་བརླབས་པ་ཡིན་པར་གསུངས་སོ། །དེ་དག་ནི་སངས་རྒྱས་ཀྱི་བྱང་ཆུབ་ལ་ཉེ་བར་འཚོ་བར་མི་འགྱུར་རོ། །
[33b.7]བདུད་ཀྱི་ཕྱོགས་ཀྱང་རབ་ཏུ་རྒྱས་པར་འགྱུར་རོ། །བདུད་ཀྱི་བྱ་བ་ཡང་བྱེད་པར་འགྱུར་རོ། །ཤཱ་རིའི་བུ་དེ་ལ་གང་དག་བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པ་དང་། དམིགས་སུ་མེད་པའི་སྟོང་པ་ཉིད་དང་། མཚན་མ་མེད་པ་དང་། 
[34a]
[34a.1]སྨོན་པ་མེད་པའི་ཆོས་རྣམས་བཤད་པ་ན། སྐྲག་པར་འགྱུར་བ་དང་། དངང་བར་འགྱུར་བ་དང་། ཀུན་ཏུ་དངང་བར་འགྱུར་བའི་ཁྱིམ་པའམ། རབ་ཏུ་བྱུང་བ་དེ་དག་ཐམས་ཅད་ནི་སངས་རྒྱས་ཀྱི་ཉན་ཐོས་རྣམས་ཀྱིས་བདུད་ཀྱིས་མངགས་པ་དང་། དགེ་སྦྱོང་མ་ཡིན་པར་དགེ་
[34a.2]སྦྱོང་ལྟར་བཅོས་པ་དང་། ཆོས་ཀྱི་ཆོམ་རྐུན་གནས་པ་དང་། ཆོས་ཀྱི་ཆོམ་རྐུན་པ་དང་། སྤྲེའུ་དང་འདྲ་བར་སྤྱོད་པ་དང་། བདུད་ཀྱི་འཁོར་ཡིན་པ་དེ་ལྟར་ཤེས་པར་བྱའོ། །ཤཱ་རིའི་བུ་གང་དག་བདག་ཏུ་ལྟ་བ་དང་ལྡན་པ་དང་། སེམས་ཅན་ཏུ་ལྟ་བ་དང་། སྲོག་ཏུ་ལྟ་བ་དང་། གང་
[34a.3]ཟག་ཏུ་ལྟ་བ་དང་ལྡན་པ་དེ་དག་ཐམས་ཅད་ནི་ཆོས་འདུལ་བ་འདི་ལ་བདུད་ཀྱི་ཕྱོགས་ཞེས་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པས་འདུས་བྱས་སུ་གཏོགས་པ་འདི་ལ་ནི་བདག་གམ། བདག་གིའམ། སེམས་ཅན་ནམ། སྲོག་གམ། གསོ་བའམ། སྐྱེས་བུ་
[34a.4]འམ། གང་ཟག་གམ། ཤེད་ལས་སྐྱེས་སམ། ཤེད་བུའམ། བྱེད་པ་པོའམ། བྱེད་དུ་འཇུག་པ་པོའམ། ཚོར་བ་པོའམ། ཀུན་ཏུ་ཚོར་བ་པོའམ། ལྷའམ། དྲི་ཟའམ། རྟག་པའམ། བརྟན་པའམ། ཐེར་ཟུག་གམ། ཡོངས་སུ་མི་འགྱུར་བའི་ཆོས་ཅན་རྣམས་
[34a.5]ཀྱིས་སྟོང་ངོ་ཞེས་གསུངས་པ་ནི་འདི་ཡིན་ཏེ། མདོ་སྡེའི་ཚིག་འདི་དག་དེ་དག་གིས་འཛིན་པར་འགྱུར། གཞན་ལ་ཡང་སྟོན་པར་འགྱུར་ཞིང་གང་ཟག་ཏུ་ལྟ་བར་ཡང་བྱིང་བར་འགྱུར་བའི་ཕྱིར་རོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་ལྟ་བུ་དེ་དག་ནི་སྐལ་བ་ངན་པ་ཅན་ཞེས་བྱའོ། །
[34a.6]འབྱེད་པ་པོ་ཞེས་བྱའོ། །དགེ་འདུན་འབྱེད་པ་པོ་ཞེས་བྱའོ། །ཁ་དྲངས་པ་ཞེས་བྱའོ། །དགེ་སྦྱོང་སུན་འབྱིན་པ་ཞེས་བྱའོ། །དགེ་སྦྱོང་སྲེད་ཞེས་བྱའོ། །རོ་ཞེས་བྱའོ། །ངོ་འཛུམ་གནག་པ་ཞེས་བྱའོ། །ཕྲ་མ་ཅན་ཞེས་བྱའོ། །དགེ་སྦྱོང་གི་རིགས་ཅན་ཞེས་བྱའོ། །དགེ་སྦྱོང་
[34a.7]གི་སྙིགས་མ་ཞེས་བྱའོ། །དགེ་སྦྱོང་བཀྲེན་པ་ཞེས་བྱའོ། །དགེ་སྦྱོང་ཕལ་པ་ཞེས་བྱའོ། །ཁུར་བླངས་པ་ཞེས་བྱའོ། །དེ་བཞིན་གཤེགས་པ་ལ་གསོད་པ་ཞེས་བྱའོ། །མཚམས་མེད་པ་དང་ལྡན་པ་ཞེས་བྱའོ། །སྡིག་པའི་གྲོགས་པོ་ཞེས་བྱའོ། །ཚུལ་ཁྲིམས་
[34b]
[34b.1]འཆལ་པ་ཞེས་བྱའོ། །ལོག་པར་ལྟ་བ་ཞེས་བྱའོ། །མུ་སྟེགས་པ་ཞེས་བྱའོ། །བར་ཆད་བྱེད་པ་ཞེས་བྱའོ། །སྡིག་པ་དང་འགྲོགས་པ་ཞེས་བྱའོ། །མདངས་འཇོམས་པར་བྱེད་པ་ཞེས་བྱའོ། །རྨ་དང་བཅས་པ་ཞེས་བྱའོ། །ཟུག་རྔུ་དང་བཅས་པ་ཞེས་བྱའོ། །སྙིགས་མ་དང་བཅས་
[34b.2]པ་ཞེས་བྱའོ། །ཆོག་མི་ཤེས་པ་ཞེས་བྱའོ། །ཡོངས་སུ་གདུང་བ་དང་བཅས་པ་ཞེས་བྱའོ། །སྒྱུ་མ་ཞེས་བྱའོ། །རབ་རིབ་དང་མུན་པར་ལྷུང་བ་ཞེས་བྱའོ། །ཚང་ཚིང་དུ་རྒྱུ་བ་ཞེས་བྱའོ། །རྒྱུན་གྱི་རྗེས་སུ་སྤྱོད་པ་ཞེས་བྱའོ། །རྗེས་སུ་ཆགས་པ་ལ་སྤྱོད་པ་ཞེས་བྱའོ། །གཞན་སྦེད་པ་ཞེས་
[34b.3]བྱའོ། །སེམས་ཅན་དམྱལ་བ་པ་ཞེས་བྱའོ། །དུད་འགྲོའི་སྐྱེ་གནས་པ་ཞེས་བྱའོ། །གཤིན་རྗེའི་འཇིག་རྟེན་པ་ཞེས་བྱའོ། །ལྷ་མ་ཡིན་གྱི་རིས་པ་ཞེས་བྱའོ། །རིགས་པ་མེད་པ་ཞེས་བྱའོ། །གྲོལ་བ་མེད་པ་ཞེས་བྱའོ། །ངན་གཡོ་ཅན་ཞེས་བྱའོ། །ཚུལ་འཆོས་པ་ཞེས་བྱའོ། །ཐོབ་
[34b.4]ཀྱིས་འཇལ་བ་ཞེས་བྱའོ། །གཞོགས་སློང་པ་ཞེས་བྱའོ། །རྙེད་པ་དང་བཀུར་སྟི་ལྷུར་ལེན་པ་ཞེས་བྱའོ། །ལྷག་པར་ཞེན་པ་ཞེས་བྱའོ། །ཁྱིམ་སུན་འབྱིན་པ་ཞེས་བྱའོ། །ཕོ་ཉས་ཉོན་མོངས་པ་ཞེས་བྱའོ། །ཕོ་ཉ་མངག་གཞུག་པ་ཞེས་བྱའོ། །རྒོད་པ་ཞེས་བྱའོ། །ཁེངས་པ་ཞེས་
[34b.5]བྱའོ། །མི་བརྟན་པ་ཞེས་བྱའོ། །རྩམ་པ་མེད་པ་ཞེས་བྱའོ། །ཚིག་ཟློས་བུ་ཅན་ཞེས་བྱའོ། །ལེ་ལོ་ཅན་ཞེས་བྱའོ། །བརྩོན་འགྲུས་ཞན་པ་ཞེས་བྱའོ། །སེམས་མཉམ་པར་མ་བཞག་པ་ཞེས་བྱའོ། །སེམས་འཁྲུགས་པ་ཞེས་བྱའོ། །དྲན་པ་ཉམས་པ་ཞེས་བྱའོ། །ཕལ་པའི་
[34b.6]དབང་པོ་ཅན་ཞེས་བྱའོ། །ཤེས་རབ་འཆལ་པ་ཞེས་བྱའོ། །ལུག་ལྟར་ལྐུགས་པ་ཞེས་བྱའོ། །ངན་པར་བསྒྲགས་པ་ཞེས་བྱའོ། །ཉེས་པར་རྟོགས་པ་ཞེས་བྱའོ། །དགེ་སྦྱོང་གི་དྲི་མ་ཞེས་བྱའོ། །འདོད་ཆགས་ཀྱིས་བཅོམ་པ་ཞེས་བྱའོ། །ཞེ་སྡང་གིས་བཅོམ་པ་ཞེས་བྱའོ། །གཏི་
[34b.7]མུག་གིས་བཅོམ་པ་ཞེས་བྱའོ། །ང་རྒྱལ་གྱིས་བཅོམ་པ་ཞེས་བྱའོ། །ཆོམ་རྐུན་པ་ཞེས་བྱའོ། །གཡོན་ཅན་ཞེས་བྱའོ། །བུ་ངན་པ་ཞེས་བྱའོ། །སླུ་བ་པ་ཞེས་བྱའོ། །རྩོད་པ་ལ་དགའ་བ་ཞེས་བྱའོ། །རྩོད་པས་སྦགས་པ་ཞེས་བྱའོ། །རྩོད་པ་ལེན་པ་ཞེས་བྱའོ། །རྩོད་པ་ལ་གནས་
[35a]
[35a.1]པ་ཞེས་བྱའོ། །ཡོངས་སུ་མ་གྲོལ་བ་ཞེས་བྱའོ། །ཡོངས་སུ་མ་དག་པ་ཞེས་བྱའོ། །མྱ་ངན་གྱིས་བཅོམ་པ་ཞེས་བྱའོ། །མྱ་ངན་གྱིས་དཀྲུགས་པ་ཞེས་བྱའོ། །དགེ་སྦྱོང་ཙམ་ཞེས་བྱའོ། །དགེ་སྦྱོང་གིས་མདུད་པ་ཞེས་བྱའོ། །དགེ་སྦྱོང་གཏུམ་པོ་ཞེས་བྱའོ། །དགེ་
[35a.2]སྦྱོང་རུལ་པ་ཞེས་བྱའོ། །དགེ་སྦྱོང་སྦུན་པ་ཞེས་བྱའོ། །དགེ་སྦྱོང་ཀླན་ཀ་ཚོལ་བ་ཞེས་བྱའོ། །དགང་དཀའ་བ་ཞེས་བྱའོ། །གསོ་དཀའ་བ་ཞེས་བྱའོ། །བློ་གྲོས་འཆལ་པ་ཞེས་བྱའོ། །ཉེས་པར་གནས་པ་ཞེས་བྱའོ། །འཕགས་པ་མ་ཡིན་པ་ཞེས་བྱའོ། །འཛེམ་པ་མེད་པ་ཞེས་བྱའོ། །ངོ་ཚ་མེད་
[35a.3]པ་ཞེས་བྱའོ། །མགོ་བཅད་པ་ཞེས་བྱའོ། །རྣམ་པར་བརྟགས་པ་ཞེས་བྱའོ། །བསགས་པ་དང་ཀུན་ནས་བསགས་པ་ཞེས་བྱའོ། །འབྲས་གདུག་པ་ཅན་ཞེས་བྱའོ། །ཁོང་འབྲས་ཅན་ཞེས་བྱའོ། །ཞེན་པ་དང་ཉེས་པ་དང་རྨོངས་པ་ཞེས་བྱའོ། །བརྐམ་ཆགས་དང་ཞེན་པ་ཞེས་བྱའོ། །
[35a.4]ཀུན་ནས་བཅིངས་པ་ཞེས་བྱའོ། །ངན་པས་གོས་ཤིང་རྨོངས་པས་གཏུགས་པ་ཞེས་བྱའོ། །སྟོང་པ་ཅན་དང་། ཟད་པ་ཅན་དང་། ཉམས་པ་ཅན་ཞེས་བྱའོ། །སྟོང་པ་དང་། ཟད་པ་དང་། ཉམས་པ་ཞེས་བྱའོ། །ཤཱ་རིའི་བུ་ཅིའི་ཕྱིར་སྟོང་པ་དང་། ཟད་པ་དང་། ཉམས་པ་ཞེས་བྱ་ཞེ་ན། 
[35a.5]སངས་རྒྱས་ཀྱིས་བསྔགས་པ་དང་། སྐྱེས་བུ་དམ་པའི་མཚན་ཉིད་དང་། དགེ་སྦྱོང་གི་ཆོས་དང་། དགེ་སྦྱོང་གི་ཡོན་ཏན་དང་། དགེ་སྦྱོང་གི་ཆོ་ག་དང་། དགེ་སྦྱོང་གི་ཚུལ་རྣམས་ལས་ཡོངས་སུ་ཉམས་ཤིང་ཤིན་ཏུ་ཡོངས་སུ་ཉམས་པ་སྟེ། ཤཱ་རིའི་བུ་དེའི་ཕྱིར་སྟོང་པ་དང་། ཟད་པ་དང་། 
[35a.6]ཉམས་པ་ཞེས་བྱའོ། །འཕགས་པའི་གསུང་རབ་འདི་ལས་ཕྱི་རོལ་ཏུ་གྱུར་པའི་ཕྱིར། དེས་ན་ཉམས་པ་ཞེས་བྱའོ། །སངས་རྒྱས་ཀྱི་བྱང་ཆུབ་འདི་ལས་ཐ་དད་པར་བྱེད་ཅིང་དམིགས་སུ་མེད་པའི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་མཚན་ཉིད་ཀྱི་ཆོས་ལས་ཐ་དད་པར་
[35a.7]བྱེད་པས་ཤཱ་རིའི་བུ་དེས་ན་སྟོང་པ་དང་། ཟད་པ་དང་། ཉམས་པ་ཞེས་བྱའོ། །ཡང་དག་པ་མ་ཡིན་པ་ལ་ཞེན་པ་དང་སྙིང་པོ་མེད་པ་ལ་ཞེན་པ་དེ་དག་ནི་བདུད་སྡིག་ཅན་དགའ་བར་བྱེད་དུ་འཇུག་པ་ཡིན་ནོ། །དེ་དག་ནི་ཚུལ་ཁྲིམས་སམ། འཇིག་རྟེན་པའི་སྤྱོད་ཚུལ་ཐམས་ཅད་ཀྱིས་བྱིས་པ་སོ་སོའི་སྐྱེ་བོ་
[35b]
[35b.1]རྣམས་དང་མཚུངས་པ་ཡིན་ནོ། །སྐྱེས་བུ་དམ་པ་མ་ཡིན་པ་དེ་དག་གང་ཞིག་དང་ལྡན་ན། མ་ཡིན་པའི་བཟོད་པ་དང་ལྡན་པ་ཞེས་བྱ་སྟེ། སྤོང་བ་པ་རྣམས་དང་མཚུངས་པ་མ་ཡིན། མཉམ་པ་མ་ཡིན་འདྲ་བ་མ་ཡིན་ཏེ། དམིགས་པའི་ལྟ་བ་ཅན་རྣམས་ནི་དགེ་སྦྱོང་གི་ཡོན་ཏན་དང་། དགེ་སྦྱོང་
[35b.2]གི་ཆོས་དང་། དགེ་སྦྱོང་གི་ཆོ་ག་དང་། དགེ་སྦྱོང་གི་ཚུལ་ལས་ཕྱི་རོལ་ཏུ་གྱུར་པའི་ཕྱིར་རོ། །བྱེ་བ་བརྒྱ་སྟོང་གི་ཆ་ཙམ་དུ་ཡང་ཉེ་བར་མི་འགྲོ་སྟེ། ཤཱ་རིའི་བུ་དེས་ན་སྟོང་པ་དང་ཟད་པ་དང་ཉམས་པ་ཞེས་བྱའོ། །འཇིག་རྟེན་གྱི་ཟང་ཟིང་ལ་ལྷག་པར་ཞེན་པ་དགེ་སྦྱོང་དུ་ཁས་འཆེ་བ་དེ་དག་ནི་དགེ་སྦྱོང་མ་
[35b.3]ཡིན་པར་དགེ་སྦྱོང་ལྟར་བཅོས་པ། དད་པས་བྱིན་པ་ལ་ལོངས་སྤྱོད་པར་བྱེད་པ། རྟག་ཏུ་ཆོམ་རྐུན་པའི་རྟགས་ཐོགས་པ། རྒྱལ་མཚན་སྙོལ་བར་བྱེད་པ་ཡིན་ཏེ། ཇི་ལྟར་ཡོངས་སུ་དག་པའི་ཡོན་གནས་འཇིག་རྟེན་པའི་བསོད་ནམས་ཀྱི་ཞིང་རྣམས་ཀྱིས་ཡོངས་སུ་ལོངས་སྤྱད་པ་ལྟར་ཁམ་གཅིག་
[35b.4]ཙམ་ཡང་ཡོངས་སུ་དག་པར་ལོངས་སྤྱོད་པར་མི་བྱེད་པས་དེ་དག་ནི་ཡོངས་སུ་ལོངས་མ་སྤྱད་པ། རིགས་པ་མེད་པ། གྲོལ་བ་མེད་པ་ཡིན་པས། ཤཱ་རིའི་བུ་དེས་ན་སྟོང་པ་དང་། ཉམས་པ་དང་། ཟད་པ་ཞེས་བྱའོ། །ཤཱ་རིའི་བུ་འདི་ཇི་སྙམ་དུ་སེམས། ཁྱིམ་པ་སྲོག་གཅོད་པ་དང་། མ་
[35b.5]བྱིན་པར་ལེན་པ་དང་། འདོད་པ་རྣམས་ལ་ལོག་པར་སྤྱོད་པ་དང་། བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཚིག་ཀྱལ་པ་དང་། བརྣབ་སེམས་དང་། གནོད་སེམས་དང་། ལོག་པར་ལྟ་བ་གང་ཡིན་པ་ཞིག་ཡོད་པར་གྱུར་ལ། སྲོག་གཅོད་པའི་ཁྱིམ་པ་དེ་འདུག་ནས་
[35b.6]ཅི་ནས་ཀྱང་རྟག་པར་རྒྱུན་ཏུ་སྲོག་གཅོད་ཅིང་འཚེ་བར་བྱེད་དམ། འོན་ཏེ་དུས་ཐམས་ཅད་དུ་ནི་མ་ཡིན། གསོལ་པ། བཅོམ་ལྡན་འདས་སྲོག་གཅོད་པའི་ཁྱིམ་པ་མཆིས་ཀྱང་རྟག་པར་རྒྱུན་དུ་སྲོག་ཆགས་རྣམས་ཀྱི་སྲོག་ལ་འཚེ་བར་མི་བགྱིད་དེ། བཅོམ་ལྡན་འདས་སྲོག་གཅོད་པའི་ཁྱིམ་པ་གང་
[35b.7]ཞིག་གདུགས་གཅིག་གམ། མཚན་གཅིག་སྲོག་མི་འགུམ་ཞིང་འཚེ་བར་མི་བགྱིད་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་སྲོག་གཅོད་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་སྲོག་ཆགས་རྣམས་ཀྱི་སྲོག་ལ་འཚེ་བར་བགྱིད་པ་ནི་ངོ་མཚར་མི་ཆེ་ལགས་སོ། །
[36a]
[36a.1]ཤཱ་རིའི་བུ་འདི་ཇི་སྙམ་དུ་སེམས། མ་བྱིན་པར་ལེན་པའི་ཁྱིམ་པ་གང་ཞིག་མ་བྱིན་པར་མི་ལེན་པ་དང་། གང་ཡང་མ་བྱིན་པར་ལེན་པ་གང་ངོ་མཚར་ཆེ། གསོལ་པ། བཅོམ་ལྡན་འདས་མ་བྱིན་པར་ལེན་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་མ་བྱིན་
[36a.2]པར་མི་ལེན་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་མ་བྱིན་པར་ལེན་པའི་ཁྱིམ་པ་གང་ཞིག་གདུགས་གཅིག་གམ། མཚན་གཅིག་གམ། གདུགས་གཉིས་སམ། གསུམ་འམ། དགུང་ཟླའམ། དགུང་ཟླ་ཕྱེད་ཀྱི་བར་དུ་མ་བྱིན་པར་ལེན་ཅིང་མ་བྱིན་པར་བླངས་པ་ནི་ངོ་
[36a.3]མཚར་མི་ཆེ་ལགས་སོ། །བཀའ་སྩལ་པ། ཤཱ་རིའི་བུ་འདི་ཇི་སྙམ་དུ་སེམས། འདོད་པ་རྣམས་ལ་ལོག་པར་སྤྱོད་པའི་ཁྱིམ་པ་གང་ཞིག་འདོད་པ་རྣམས་ལ་ལོག་པར་མི་སྤྱོད་པ་དང་། གང་ཞིག་འདོད་པ་རྣམས་ལ་ལོག་པར་མི་སྤྱོད་པ་དང་། དེ་བཞིན་དུ་བརྫུན་དུ་སྨྲ་བ་དང་། ཕྲ་མའི་
[36a.4]ཚིག་དང་། ཚིག་རྩུབ་པོ་དང་། ཚིག་ཀྱལ་པ་དང་། བརྣབ་སེམས་དང་། གནོད་སེམས་མི་སྤྱོད་པ་གང་ངོ་མཚར་ཆེ། ཤཱ་རིའི་བུ་འདི་ཇི་སྙམ་དུ་སེམས། ལོག་པར་ལྟ་བའི་ཁྱིམ་པ་གང་ཞིག་ལོག་པར་ལྟ་བ་ཡིད་ལ་བྱེད་པ་དང་། གང་ཞིག་ལོག་པའི་ལྟ་བ་ཡིད་ལ་མི་བྱེད་པ་གང་ངོ་
[36a.5]མཚར་ཆེ། གསོལ་པ། བཅོམ་ལྡན་འདས་འདོད་པ་རྣམས་ལ་ལོག་པར་སྤྱོད་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་འདོད་པ་རྣམས་ལ་ལོག་པར་མི་སྤྱོད་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་འདོད་པ་རྣམས་ལ་ལོག་པར་སྤྱོད་པའི་ཁྱིམ་པ་གང་ཞིག་
[36a.6]གདུགས་གཅིག་གམ་མཚན་གཅིག་འདོད་པ་རྣམས་ལ་ལོག་པར་སྤྱོད་པ་ནི་ངོ་མཚར་མི་ཆེ་ལགས་སོ། །གང་ཞིག་འདོད་པ་རྣམས་ལ་ལོག་པར་མི་སྤྱོད་པ་ཆེས་ངོ་མཚར་ལགས་པ་དེ་བཞིན་དུ་བཅོམ་ལྡན་འདས་བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཚིག་ཀྱལ་
[36a.7]པ་དང་། བརྣབ་སེམས་དང་། གནོད་སེམས་ལ་ཡང་གནོད་སེམས་དང་ལྡན་པའི་ཁྱིམ་པ་གང་ཞིག་གདུགས་གཅིག་གམ། མཚན་གཅིག་གནོད་སེམས་མི་བགྱིད་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་གནོད་སེམས་དང་ལྡན་པའི་ཁྱིམ་པ་གང་ཞིག་གདུགས་གཅིག་
[36b]
[36b.1]གམ་མཚན་གཅིག་གནོད་སེམས་བགྱིད་པ་ནི་ངོ་མཚར་མི་ཆེ་ལགས་སོ། །བཅོམ་ལྡན་འདས་ལོག་པའི་ལྟ་བ་ཅན་ནི་ལན་འགའ་ཡང་ཡང་དག་པའི་ལྟ་བ་ཅན་དུ་མི་འགྱུར་ལ། ལན་འགའ་ཡང་ཡང་དག་པའི་ལྟ་བ་ཡིད་ལ་མི་བགྱིད་པས། བཅོམ་ལྡན་འདས་བདག་ནི་མི་དགེ་བའི་ལས་
[36b.2]ཀྱི་ལམ་བཅུ་པོ་འདི་རྣམས་ལས་ལོག་པར་ལྟ་བ་ནི་ཐམས་ཅད་དུ་ཁ་ན་མ་ཐོ་བ་ཆེན་པོ་དང་བཅས་པ་ལགས་སོ་ཞེས་མཆི་ལགས་སོ། །བཅོམ་ལྡན་འདས་དེ་ཅིའི་སླད་དུ་ཞེ་ན། འདི་ལྟར་ལོག་པའི་ལྟ་བ་ཅན་ནི་ལྟ་བ་ཉམས་པས་རྟག་པར་རྒྱུན་དུ་ཀུན་ནས་ཉོན་མོངས་པའི་སེམས་དང་། 
[36b.3]ཡོངས་སུ་མ་དག་པའི་སེམས་སུ་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཤཱ་རིའི་བུ་སྲོག་གཅོད་པའི་མི་གང་ཞིག་ཉི་མ་རེ་རེ་ཞིང་སྲོག་ཆགས་བྱེ་བ་བརྒྱ་སྟོང་གི་སྲོག་ལ་འཚེ་བར་བྱེད་པ་དང་། མ་བྱིན་
[36b.4]པར་ལེན་པའི་མི་གང་ཞིག་ཉི་མ་རེ་རེ་ཞིང་ཁྱིམ་བྱེ་བ་བརྒྱ་སྟོང་ནས་ནོར་དང་། འབྲུ་དང་། གསེར་དང་། དངུལ་དང་། རང་གི་ནོར་ཐམས་ཅད་འཕྲོག་པར་བྱེད་པ་དང་། འདོད་པ་རྣམས་ལ་ལོག་པར་སྤྱོད་པའི་མི་གང་ཞིག་རྟག་པར་རྒྱུན་དུ་དུབ་པ་མེད་པར་འདོད་པ་རྣམས་ལ་ལོག་པར་སྤྱོད་པ་དང་། 
[36b.5]བརྫུན་དུ་སྨྲ་བའི་མི་གང་ཞིག་ཉིན་མཚན་རྟག་པར་རྒྱུན་དུ་བརྫུན་གྱི་ཚིག་སྨྲ་བར་བྱེད་དེ། བདེན་པའི་རྗེས་སུ་འཐུན་པའམ། བདེན་པའི་རྗེས་སུ་འགྲོ་བའི་ཚིག་གཅིག་ཙམ་ཡང་མི་སྨྲ་བས་རྟག་པར་ཚིག་ཡོངས་སུ་མ་དག་པར་བྱེད་པ་དང་། ཕྲ་མའི་ཚིག་སྨྲ་བའི་མི་གང་ཞིག་རྟག་པར་
[36b.6]རྒྱུན་དུ་འཁྲུག་པ་ལ་དགའ། འཁྲུག་པ་ལ་མགུ་བར་བྱེད་པས་འཁྲུག་པར་བྱེད་པའི་ཚིག་སྨྲ་སྟེ། འཐུན་པ་རྣམས་འབྱེད་པར་བྱེད་ཅིང་། ཕྱེ་བ་རྣམས་ནི་ལྷག་པར་ཡང་འབྱེད་པར་བྱེད་པས། ལྷག་པར་ཡང་སྦེད་པ་དང་། ཚིག་རྩུབ་པོ་སྨྲ་བར་བྱེད་པའི་མི་གང་ཞིག་རྟག་པར་རྒྱུན་དུ་རྩོད་པའི་
[36b.7]གཏམ་ལ་སྦྱོར་བའི་རྗེས་སུ་བརྩོན་པར་གནས་ཏེ། ཚིག་འཇམ་པོ་གཅིག་ཙམ་ཡང་མི་སྨྲ་བ་དང་། ཚིག་ཀྱལ་པ་སྨྲ་བའི་མི་གང་ཞིག་དེ་གཞན་དྲིས་པ་ན། གཞན་དུ་སྨྲ་སྟེ། བདེན་པར་མི་སྨྲ་ཞིང་གཞན་གྱི་ཚིག་འཁྲུགས་པར་བྱ་བའི་ཕྱིར་ཚིག་བརྒྱུད་པ་སྟེ། ཡུད་ཙམ་ལ་ཚིག་བརྒྱ་འམ་སྟོང་
[37a]
[37a.1]སྨྲ་བར་བྱེད་ན། ཉིན་པར་རམ་མཚན་མོ་ལྟ་ལ་ཅི་སྨོས་ཏེ། ཚིག་ཀྱལ་པ་སྨྲ་བ་དང་། བརྣབ་སེམས་ཅན་གྱི་མི་གང་ཞིག་རྟག་པར་རྒྱུན་དུ་མཉམ་པ་དང་མི་མཉམ་པས་གཞན་གྱིས་ཡོངས་སུ་བཟུང་བའི་ཡོ་བྱད་རྣམས་ལ་མངོན་པར་ཞེན་པར་བྱེད། ལྷག་པར་འབྲང་བར་བྱེད་
[37a.2]པ་དང་། གནོད་སེམས་ཅན་གྱི་མི་གང་ཞིག་རྟག་པར་རྒྱུན་དུ་འཚེ་བས་ཁྲོ་བ་དང་། འཁོན་དུ་འཛིན་པ་ཡོངས་སུ་རྫོགས་པར་བྱ་བའི་ཕྱིར་ལྷག་པར་བདོ་བར་བྱེད་པ་དང་། ལོག་པར་ལྟ་བའི་མི་གང་ཞིག་ལྟ་བ་ཉམས་པས་རྟག་པར་རྒྱུན་ཏུ་ལམ་གོལ་བ་ལ་གཞོལ་ཞིང་། ཡང་དག་པའི་ལྟ་བ་ཡིད་
[37a.3]ལ་བྱེད་པའི་སེམས་གཅིག་ཙམ་ཡང་སྐྱེད་པར་མི་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་མི་དགེ་བ་བཅུའི་ལས་ཀྱི་ལམ་དེ་ལྟ་བུ་དང་ལྡན་པའི་མི་དེ་དག་བསོད་ནམས་མ་ཡིན་པའི་ཕུང་པོ་མང་དུ་མངོན་པར་འདུ་བྱེད་པར་འགྱུར་རམ། བཅོམ་ལྡན་འདས་མང་དུ་འགྱུར་ལགས་སོ། །
[37a.4]བདེ་བར་གཤེགས་པ་མང་དུ་འགྱུར་ལགས་སོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །གང་ཡང་མི་དགེ་བ་བཅུའི་ལས་ཀྱི་ལམ་དེ་ལྟ་བུ་དང་ལྡན་པའི་མི་དེ་དག་རྟག་པར་རྒྱུན་དུ་བར་ཆད་མེད་པར་ལོ་བརྒྱའི་བར་དུ་བསོད་ནམས་མ་ཡིན་པའི་ཕུང་པོ་བསགས་པ་
[37a.5]བས། དགེ་སློང་ཚུལ་ཁྲིམས་རལ་བ་གང་ཞིག་བསྟན་པ་འདི་ལ་དྲང་སྲོང་གི་རྒྱལ་མཚན་གྱིས་གཡོགས་ནས་དད་པས་བྱིན་པ་ལ་ཞག་གཅིག་ལོངས་སྤྱོད་པར་བྱེད་ན། དེ་བས་ནི་ཆེས་མང་དུ་འདི་མི་དགེ་བའི་རྩ་བ་མངོན་པར་འདུ་བྱེད་པར་འགྱུར་རོ། །དེའི་ཕྱིར་ཚུལ་ཁྲིམས་རལ་བའི་དགེ་
[37a.6]སློང་འདི་ནི་ཉིན་ཞག་གཅིག་དད་པས་བྱིན་པ་ལ་ལོངས་སྤྱོད་ན་དེ་ཉིད་དེ་དག་ལས་མི་དགེ་བའི་རྩ་བ་ཆེས་མང་དུ་མངོན་པར་འདུ་བྱེད་པ་ཡིན་ཏེ། འདི་ལྟ་སྟེ་ཚུལ་ཁྲིམས་རལ་བའི་དགེ་སློང་ཉིན་ཞག་གཅིག་དད་པས་བྱིན་པ་ལ་ལོངས་སྤྱོད་པར་བྱེད་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་
[37a.7]སྲོག་གཅོད་པའི་མི་ནི་སྐྱེ་བོ་མང་པོས་ངོ་ཤེས་པར་བྱ་བ་དང་། སྐྱེ་བོ་མང་པོས་རིག་པར་བྱ་བ་དང་། སྐྱེ་བོ་མང་པོས་སྨད་པའི་འོས་ཡིན་ནོ། །དེ་ནི་ཐམས་ཅད་ཀྱི་ཚུལ་ཁྲིམས་འཆལ་པ་ཞེས་བྱ་བ་དང་། གཏུམ་པོ་ཞེས་བྱ་བ་དང་། སྡིག་ཅན་ཞེས་བྱ་བ་དང་། བཤུང་བ་ཞེས་བྱ་བ་དང་། 
[37b]
[37b.1]མི་གཙང་བ་ཞེས་བྱ་བ་དང་། མི་དགེ་བ་ཞེས་བྱ་བ་དང་། དགེ་ལེགས་མ་ཡིན་པ་ཞེས་བྱ་བ་དང་། ཡོན་ཏན་མེད་པ་ཞེས་བྱ་བ་དང་། ཡོན་ཏན་དང་བྲལ་བ་ཞེས་བྱ་བར་གྲགས་ཤིང་ཡོངས་སུ་སྤང་བར་བྱ་བའི་འོས་སུ་འགྱུར་རོ། །དེ་ནི་སྐྱེ་བོ་མང་པོས་ཀྱང་ལྷག་པར་ཡང་ཡོན་ཏན་མེད་དོ་
[37b.2]ཞེས་བྱ་བར་ཤེས་པར་འགྱུར་རོ། །ཤཱ་རིའི་བུ་དེ་ལྟ་མོད་ཀྱི་སྲོག་གཅོད་པས་སྲོག་ཆགས་ཀྱི་སྲོག་ལ་གནོད་པར་བྱས་ནས་རེས་འགའ་བདག་ལ་རྣམ་པར་སྨིན་པ་མི་སྡུག་པར་འགྱུར་བས་བདག་གི་འདི་ནི་ཆ་མ་ཡིན་ནོ་ཞེས་སྨོད་པའི་འདུ་ཤེས་སྐྱེ་བར་འགྱུར་ཡང་། དེ་ནི་སྐྱེ་བོ་རྣམས་ཀྱིས་
[37b.3]ཚུལ་ཁྲིམས་འཆལ་པ་དེ་ལྟར་ཡང་དག་པར་ཤེས་ཏེ། དེ་ལ་ཆུང་ངུ་ཡོན་ཏན་སྐྲའི་རྩེ་མོ་བརྒྱར་གཤགས་པའི་ཆ་ཙམའམ། ཡུངས་འབྲུ་བྱེ་བ་བརྒྱ་སྟོང་དུ་གཤགས་པའི་ཆ་ཙམ་ཡང་རྟོག་པར་མི་བྱེད་ན། དེ་ལ་ཡོན་གནས་སུ་སེམས་པ་ལྟ་ཅི་སྨོས། དེ་ལ་ཡོན་དབུལ་བ་དང་། 
[37b.4]སྐལ་བ་བཟང་པོ་དང་ལྡན་པ་དང་། རྣམ་པར་སྨིན་པ་བདེ་བ་དང་མཐོ་རིས་སུ་འབྱུང་བ་དང་། གོང་མའི་ཆར་འགྲོ་བའི་འོས་སུ་འགྱུར་བར་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །གང་ཡང་དེའི་བུ་དང་བུ་མོ་དང་། གྲོགས་པོ་དང་། ཉེ་དུ་དང་། སྣག་གི་གཉེན་མཚམས་དང་འབྲེལ་
[37b.5]པ་དེ་དག་ཀྱང་དེའི་ཚུལ་ཁྲིམས་འཆལ་པར་ཡང་དག་པར་ཤེས་ནས་དེ་དག་གིས་དེ་མཐོང་ན་ལྡང་བར་མི་བྱེད། མངོན་དུ་སྨྲ་བར་མི་བྱེད་ན། བཀུར་སྟི་བྱ་བ་གཞན་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །དེ་ལས་དེས་བསྒྲུབས་པའི་ལོངས་སྤྱོད་གང་ཡིན་པ་དེ་དག་གིས་བུ་དང་བུ་
[37b.6]མོ་དག་གི་འཚོ་བ་བྱེད་པར་འགྱུར་རོ། །ཤཱ་རིའི་བུ་གང་གི་ཕྱིར་རྔོན་པ་ཡང་འདི་ལྟ་བུའི་ཡོན་གནས་སུ་འགྱུར་བའི་དུས་དེ་དང་དེ་ཡོད་དེ། ལས་གང་གི་རྣམ་པར་སྨིན་པས་འཕགས་པ་རྣམས་དང་ཕྲད་ནས་གལ་ཏེ་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་
[37b.7]མ་འགའ་ཞིག་གིས་སྲོག་གཅོད་པ་ལས་ཡིད་འབྱུང་བར་འགྱུར་བ་ཡང་དག་པར་འཛིན་དུ་བཅུག་སྟེ། དེ་རྒྱུན་དེ་ལས་ལོག་ཅིང་གལ་ཏེ་སྲོག་གཅོད་པ་སྤང་བའི་ཕྱིར་བསྟན་པ་འདི་ལ་དད་པ་རྙེད་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་སྒྲིབ་པ་མེད་པར་བྱ་བའི་ཕྱིར་སངས་རྒྱས་རྣམས་
[38a]
[38a.1]དང་། སངས་རྒྱས་ཀྱི་ཉན་ཐོས་རྣམས་རབ་ཏུ་བྱུང་བའི་རྗེས་སུ་རབ་ཏུ་བྱུང་ནས་དགེ་བའི་བཤེས་གཉེན་རྣམས་ལ་བསྟེན་ཅིང་བསྙེན་ཏེ་བཀུར་སྟི་བྱེད་པ་ན། དགེ་སྦྱོང་གི་ས་འཐོབ་པར་འགྱུར་ཞིང་། དེ་མཐོང་བའི་ཆོས་ལ་མྱོང་བར་འགྱུར་བའི་སྡུག་བསྔལ་སྐྱེས་པ་གང་
[38a.2]ཡང་རུང་བ་དང་དེ་སྒྲིབ་པ་མེད་པར་བྱས་ནས་འཕགས་པའི་ལམ་སྐྱེ་བར་འགྱུར་ཞིང་ངན་སོང་ལས་ཀྱང་ཡོངས་སུ་ཐར་བར་འགྱུར་རོ། །ཤཱ་རིའི་བུ་འདི་ན་ཡང་དགེ་སློང་སྡིག་ཅན་དགེ་སྦྱོང་མ་ཡིན་པར་དགེ་སྦྱོང་ལྟར་བཅོས་པ། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བ་
[38a.3]དག་དགེ་བའི་ཆོས་ཐམས་ཅད་འགོག་པ་ཡིན་ནོ། །དགེ་བའི་རྩ་བ་ཐམས་ཅད་ཡང་དག་པར་བཅད་པ་ཡིན་ནོ། །དེས་དགེ་བའི་རྩ་བ་ཐམས་ཅད་ཉམས་པར་བྱས་པས་དགེ་བ་གང་ལ་ཡང་བྱ་བའི་མཐུ་མེད་པར་འགྱུར་རོ། །སྨད་པའི་ལམ་སེམས་ཅན་དམྱལ་བའི་འཁོར་དུ་ལྷུང་བ། ལམ་
[38a.4]སྟོར་བ། ལམ་བཀག་པ། གཟི་བརྗིད་ཉམས་པ། མདོག་ཉམས་པ། དཔེ་བླང་དུ་མེད་པ། དགེ་བའི་ཡན་ལག་ཉམས་པ། ལྷོད་པ། འབབ་སྟེགས་ཡོངས་སུ་ཉམས་པ། ལོག་པའི་འབབ་སྟེགས་སུ་ཞུགས་པ། ཉེས་པ་བསྒྲགས་པ། ཉེས་པར་རྟོགས་པ། གདོལ་པ་ལྟ་
[38a.5]བུ། ངང་ཚུལ་ཞིག་པ། ཞི་བ་དོན་མེད་པར་སྤྱོད་པ། དུར་ཁྲོད་དང་མཚུངས་པ་ཆོ་ག་ཡོངས་སུ་ཉམས་པ་དེ་ནི་ངའི་བསྟན་པ་འདི་ལ་ལམ་སུན་འབྱིན་པ། ཆོས་ཀྱི་རྐུན་མར་གནས་པ། ཐབ་ཀྲོལ་བ། ཉན་རྣ་བ། བདུད་ཀྱི་མངག་གཞུག་པ། ཕྲ་མའི་ཚིག་ཅན། གཅུགས་པ་རྣམས་ཀྱིས་
[38a.6]མཉན་པར་མི་འོས་པ་ཡིན་ནོ། །ཤཱ་རིའི་བུ་ཇི་ལྟར་སེང་གེའི་དབུས་ན་ཝའམ་འཁོར་ལོས་སྒྱུར་བའི་དབུས་ན་མ་ནིང་ངམ། ལྷའི་འཁོར་གྱི་དབུས་ན་སྤྲེའུའམ། ཀླུའི་རྒྱལ་པོའི་དབུས་ན་ལོངས་སྤྱོད་དང་བྲལ་བའམ། ལྷའི་མིག་ཅན་གྱི་དབུས་ན་དམུས་ལོང་འམ། འདབ་བཟངས་བྱའི་
[38a.7]རྒྱལ་པོའི་དབུས་ན་སྲོག་ཆགས་པད་པ་འདུག་པ་དེ་བཞིན་དུ། ཤཱ་རིའི་བུ་ངའི་ཉན་ཐོས་ཀྱི་དབུས་ན་ཚུལ་ཁྲིམས་རལ་པའི་དགེ་སློང་འདུག་པ་ལྷ་བརྒྱ་སྟོང་ཕྲག་དུ་མས་མཐོང་ན་ཡིད་མི་བདེ་བ་ཆེན་པོ་སོ་སོར་མྱོང་བར་འགྱུར་ན། བདུད་ཀྱི་ཕོ་ཉ་དེ་གས་སྦྱོང་གི་ལས་སམ་དགག་དབྱེའི་
[38b]
[38b.1]ལས་ལྟ་ཅི་སྨོས། དེ་ནི་བདུད་ཀྱི་མངག་གཞུག་པ་ཡིན་ཏེ། དེས་སངས་རྒྱས་ཀྱི་བྱང་ཆུབ་ཡང་དག་ཕུལ་འདི་ཐོས་ནས་ཁྱིམ་པ་རྣམས་ལ་སྒྲོགས་པ་ན་དེ་ལ་མ་དད་པའི་ལྷ་དང་། ཀླུ་དང་། གནོད་སྦྱིན་ཁ་ཅིག་གད་རྒྱངས་ཆེན་པོས་གད་མོ་འདེབས་ཤིང་། རྟ་ཅང་ཤེས་རྣམས་ཀྱི་
[38b.2]དབུས་ན་རྟ་རྒོད་དང་འདྲ་བར་དགེ་སློང་སྡིག་ཅན་སྦེད་པ་འཆབ་པ་འདི་སྟན་འདི་ལ་ཅིའི་ཕྱིར་འདུག་ཅེས་འཕྱ་བར་བྱེད་དོ། །དེ་ལྟར་སྐྱེས་བུ་དམ་པ་མ་ཡིན་པས་བདག་ལ་ཤེས་པའམ་ལྟ་བ་ནི་འགའ་ཡང་མེད་པ་མ་ཡིན་ནོ་ཞེས་མི་སེམས་པས། དེ་ལྷ་དང་མི་དང་བདག་ལ་སླུ་བར་བྱེད་པ་
[38b.3]ཡིན་ནོ། །ལྟོས་ཤིག །འདི་ནི་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཡིན་ནོ། །དེ་ནི་དེ་ལྟར་ལྷས་ཀྱང་ཡོན་ཏན་མ་ཡིན་པ་དང་ལྡན་པར་ཤེས་བཞིན་དུ་དད་པས་བྱིན་པ་ལ་ལོངས་སྤྱོད་པར་བྱེད་དོ། །མངོན་དུ་སྨྲ་བ་དང་། ཕྱག་དང་། ལྡང་བ་དང་། ཐལ་མོ་སྦྱར་བ་དང་། འདུད་
[38b.4]པའི་ལས་བདག་གིར་བྱེད་དོ། །ཁྱིམ་པ་དང་། རབ་ཏུ་བྱུང་བ་ལས་རིགས་ཉམས་པ་དང་། བཤུང་བ་དང་། དུར་ཁྲོད་ཀྱི་རོ་དང་འདྲ་བར་སྤྱོད་པ་ཡིན་ནོ། །དེ་ཆོས་གོས་མ་བྱིན་པ་ལ་གྱོན་པར་བྱེད་དོ། །ལྷུང་བཟེད་མ་བྱིན་པ་ལ་ལོངས་སྤྱོད་པར་བྱེད་དོ། །ཟས་མ་བྱིན་པ་ལ་ལོངས་
[38b.5]སྤྱོད་པར་བྱེད་དོ། །གདུགས་དང་མཆིལ་ལྷམ་མ་བྱིན་པ་ལ་ལོངས་སྤྱོད་པར་བྱེད་དོ། །བསོད་སྙོམས་སྤྱོད་པ་མ་བྱིན་པ་ལ་ལོངས་སྤྱོད་པར་བྱེད་དོ། །གནས་མལ་མ་བྱིན་པ་ལ་ལོངས་སྤྱོད་པར་བྱེད་དོ། །གདིང་བ་མ་བྱིན་པ་ལ་ལོངས་སྤྱོད་པར་བྱེད་དོ། །གཡོག་པ་མ་བྱིན་
[38b.6]པ་ལ་ལོངས་སྤྱོད་པར་བྱེད་དོ། །གཙུག་ལག་ཁང་མ་བྱིན་པ་ལ་ལོངས་སྤྱོད་པར་བྱེད་དོ། །ཆུ་སྣོད་མ་བྱིན་པ་ལ་ལོངས་སྤྱོད་པར་བྱེད་དོ། །འཆག་པ་དང་འདུག་པ་མ་བྱིན་པ་ལ་ལོངས་སྤྱོད་པར་བྱེད་དོ། །ཁབ་རལ་མ་བྱིན་པ་ལ་ལོངས་སྤྱོད་པར་བྱེད་དོ། །འདི་ལྟར་ཤར་དང་། 
[38b.7]ལྷོ་དང་། ནུབ་དང་། བྱང་གི་ཕྱོགས་གང་དུ་གོམ་པ་འདོར་བ་དེ་ཡང་མ་བྱིན་པར་གོམ་པ་འདོར་བ་ཡིན་ནོ། །སྤྱོད་ལམ་ན་ཡང་ཆོམ་རྐུན་བྱེད་དོ། །ཀུན་ཏུ་བརྟགས་ཤིང་ཡང་ཆོམ་རྐུན་བྱེད་དོ། །ལྟ་བ་ཡང་། གཡས་གཡོན་དུ་ལྟ་བ་དང་། བསྐུམ་པ་དང་། བརྐྱང་བ་དང་། 
[39a]
[39a.1]སྣམ་སྦྱར་དང་། ལྷུང་བཟེད་དང་། ཆོས་གོས་གྱོན་པ་ན་ཡང་ཆོམ་རྐུན་བྱེད་དོ། །དེའི་ལུས་དང་ངག་དང་སེམས་ཀྱི་གཡོ་བ་དང་རྩོམ་པ་གང་ཡིན་པ་དེ་དག་ཐམས་ཅད་དུ་ཡང་ཆོམ་རྐུན་བྱེད་དོ། །དེའི་སྐྲ་འདྲེག་ཏུ་འཇུག་པ་གང་ཡིན་པ་དེ་དག་ཀྱང་ཆོམ་རྐུན་པའི་སྐྲ་འདྲེག་
[39a.2]ཏུ་འཇུག་པ་ཡིན་ནོ། །ཤཱ་རིའི་བུ་ཚུལ་ཁྲིམས་ཀྱི་སྦྱོར་བ་ཞིག་པའི་དགེ་སློང་རྣམས་ཀྱི་གཡོ་བ་དང་། སེམས་པ་དང་། སྤྱོད་པ་དང་། ཡོངས་སུ་སྤྱོད་པ་དེ་དག་ཐམས་ཅད་ནི་ཆོམ་རྐུན་པ་ཡིན་ནོ་ཞེས་གསུང་ངོ་། །ཤཱ་རིའི་བུ་ཆུང་ངུ་ན་དགེ་སློང་སྡིག་ཅན་དེའི་ལག་པ་འཁྲུ་བ་དང་། བཤང་བ་
[39a.3]དང་། གཅི་བ་བྱེད་ན་ཡང་ཆོམ་རྐུན་པ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་འཛམ་བུའི་གླིང་འདི་ནི་རྒྱལ་པོ་དང་། རྒྱལ་པོའི་བློན་པོ་ཆེན་པོ་དང་། མི་དང་མི་མ་ཡིན་པ་རྣམས་ཀྱིས་ཡོངས་སུ་གཟུང་བ་ཡིན་ན། སྐྱེས་བུ་གཏི་མུག་འདི་ནི་ལྷ་དང་མིའི་ཆོམ་རྐུན་པ་
[39a.4]ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་རྒྱལ་པོའམ། རྒྱལ་པོའི་བློན་པོ་ཆེན་པོ་དག་ནི་ཆོམ་རྐུན་པ་འདི་ནི་ཡོན་ཏན་གྱིས་བདག་ཅག་པས་ཆེས་གཙོ་བོའམ། ཆེས་ཁྱད་པར་དུ་འཕགས་པ་ཡིན་ནོ་བར་ཅུང་ཟད་ཀྱང་རྟོག་པར་མི་བྱེད་དོ། །ཤཱ་རིའི་བུ་ཡང་རྒྱལ་པོའམ། རྒྱལ་
[39a.5]པོའི་བློན་པོ་ཆེན་པོ་དག་ནི་ཚུལ་ཁྲིམས་རལ་པའི་དགེ་སློང་དྲང་སྲོང་གི་རྒྱལ་མཚན་གྱིས་གཡོགས་པ་ལ་ཡོན་ཏན་ཡོད་པར་འདུ་ཤེས་པར་མི་བྱེད་པས། དེའི་ཕྱིར་དེ་དག་ས་ལ་གོམ་པ་གཅིག་འདོར་བ་ཡང་རྗེས་སུ་མ་གནང་ངོ་། །ཤཱ་རིའི་བུ་དེ་ལ་སྐྱེས་བུ་དམ་པ་མ་ཡིན་པ་ལ་རྗེས་སུ་
[39a.6]མ་གནང་བ་དེ་ལྟ་བུ་གང་ཅི་ཡང་རུང་མཆིལ་མ་དོར་བ་ཙམ་དེ་ཐམས་ཅད་ཀྱང་དད་པས་བྱིན་པ་ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་དགེ་སློང་སྡིག་ཅན་ནི་ཉིན་མཚན་རྟག་པར་རྒྱུན་ཏུ་ཆོམ་རྐུན་པའི་སྤྱོད་པ་ཁོ་ན་སྤྱོད་པར་བྱེད། ཆོམ་རྐུན་པའི་གཡོ་བ་ཁོ་ན་གཡོ་བར་བྱེད་དེ། 
[39a.7]ཤཱ་རིའི་བུ་ཐམས་ཅད་ཀྱི་ཆོམ་རྐུན་པ་ཞེའམ། ཆོམ་རྐུན་པར་གྲགས་པ་ཞེའམ། ཐམས་ཅད་འཕྲོག་པ་ཞེས་བྱ་བ་དེ་ནི་དགེ་སློང་སྡིག་ཅན་གྱི་ཚིག་བླ་དགས་ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་དགེ་སློང་སྡིག་ཅན་ནི་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཞེས་
[39b]
[39b.1]བྱའོ། །ཤཱ་རིའི་བུ་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་གང་ཡིན་པ་དེས་ནི་དད་པས་བྱིན་པའི་ཆུ་ཕོར་བུ་གང་ཡང་ཡོངས་སུ་སྦྱང་བར་ནུས་སམ། གསོལ་པ། བཅོམ་ལྡན་འདས་རྔོ་མི་ཐོགས་ལགས་སོ། །བཀའ་སྩལ་པ། ཤཱ་རིའི་བུ་དེ་ལ་མི་དགེ་བ་ལས་ཇི་སྐད་བརྗོད་
[39b.2]པར་བྱ། སྡིག་ཅན་གྱི་དགེ་སློང་ལས་ཇི་སྐད་བརྗོད་པར་བྱ། ཤཱ་རིའི་བུ་ཚུལ་ཁྲིམས་རལ་བའི་དགེ་སློང་འདི་ནི་གང་ཡང་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཉེས་པ་ཆེན་པོའི་སྐྱོན་ཅན་ཡིན་ཏེ། ཤཱ་རིའི་བུ་དེ་བཞིན་གཤེགས་པས་དོན་འདི་ལ་གཟིགས་ནས། འདི་སྐད་ཅེས་
[39b.3]ལྕགས་ཀྱི་ཐུ་ལུམ་མེ་ལྕེ་འབར་བ་ལྟ་བུ་ཟ་བ་ནི་བླའི་ཚུལ་ཁྲིམས་འཆལ་པ་མ་བསྡམས་པའི་ཡུལ་འཁོར་གྱི་བསོད་སྙོམས་ཟ་བ་ནི་དེ་ལྟ་མ་ཡིན་ནོ་ཞེས་གསུངས་སོ། །ཤཱ་རིའི་བུ་ཡང་ཚུལ་ཁྲིམས་འཆལ་པའི་དགེ་སློང་ནི་རིགས་ཉམས་པ་དང་། དཔེ་བླང་དུ་མེད་པ་དང་། དེའི་ལུས་
[39b.4]ཡོངས་སུ་གདུངས་པ་དང་། སེམས་ཡོངས་སུ་གདུངས་པ་ཡིན། རྨི་ལམ་དུ་སྡིག་པ་རྨི་བ་ཡིན། གཅིག་པུ་ལ་མངོན་པར་མི་དགའ་བ་དང་། དབེན་པར་སོང་ནས་དབུགས་རིང་དུ་འདྲེན་པ་དང་། དགེ་སློང་ཚུལ་ཁྲིམས་དང་ལྡན་པ་རྣམས་ཀྱི་མདུན་དུ་ཞུམ་པ་དང་། ཀུན་ཏུ་ཞུམ་པ་དང་། 
[39b.5]བག་འཁུམས་པ་དང་། བག་ཚ་བ་ཡིན། དད་པས་བྱིན་པ་ལེན་ན་ཡང་ཕྱོགས་འཁྲུགས་པའི་སེམས་དང་ལྡན་པ་ཡིན། ཟང་ཟིང་ལ་ཞེན་པ་དང་། རོའི་སྲེད་པ་ལ་ཞེན་པ་ཡིན་ཏེ། ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་
[39b.6]བར་འགྱུར་རོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་འཆལ་པའི་ཚུལ་ཁྲིམས་ཀྱི་སྐྱོན་བདུན་པ་ཡིན་ཏེ། ངན་སོང་རབ་ཏུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་ནི་བྲེ་མོའི་གཏམ་ལ་དགའ་བ་དང་། 
[39b.7]བྲེ་མོའི་གཏམ་ལ་མངོན་པར་དགའ་བ་དང་། ཕྲག་དོག་ཅན་ཡིན་ནོ། །ཚུལ་ཁྲིམས་འཆལ་པའི་འཁོར་ཅན་ཡིན་ནོ། །ཚུལ་ཁྲིམས་འཆལ་པ་སྟེན་པ་དང་། ཚུལ་ཁྲིམས་ཀྱི་གཏམ་ལ་མི་དགའ་བ་ཡིན་ནོ། །མདོ་སྡེ་ཟབ་མོ་འདི་ལྟ་བུ་དག་དང་མི་འཐུན་པར་བྱེད་པ་ཡིན་ནོ། །
[40a]
[40a.1]མདོ་སྡེ་འདི་ལྟ་བུ་འདི་དག་སྨྲ་བ་ལ་མི་འཐུན་པར་བྱེད་ཅིང་རྩོད་པ་དང་། སྟན་ལ་མངོན་པར་མི་དགའ་བ་དང་། ཕྱོགས་དང་ཕྱོགས་མཚམས་སུ་ལྟ་བར་བྱེད་པ་དང་། ལག་པས་གདོང་འགེབས་པ་དང་། བར་སྣང་ལ་ལྟ་བར་བྱེད་པ་དང་། སྟན་ལས་ལངས་ཏེ་འགྲོ་
[40a.2]བ་དང་། དེ་བཞིན་གཤེགས་པའི་གསུང་ལ་སྨོད་པ་དང་། ཆོས་སྨྲ་བ་ལ་ཁྲོ་བར་བྱེད་པ་ཡིན་ནོ། །དེ་མི་དགེ་བ་དེ་དང་ལྡན་པའི་ལུས་དང་ངག་དང་ཡིད་ཀྱི་ཉེས་པར་སྤྱོད་པས་ངན་སོང་དུ་འགྲོ་བར་འགྱུར་རོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་འཆལ་པའི་
[40a.3]ཚུལ་ཁྲིམས་ཀྱི་སྐྱོན་བརྒྱད་པ་ཡིན་ཏེ། ངན་སོང་རབ་ཏུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་དགེ་སློང་ཚུལ་ཁྲིམས་འཆལ་པ་ནི་ཡོན་ཏན་སྒྲོགས་པས་སློབ་དཔོན་གཙོ་བོར་བྱེད་པ་ཡིན། གྲགས་པ་དང་སྒྲ་དང་ཚིགས་སུ་བཅད་པ་མངོན་པར་བསྟོད་པས་
[40a.4]མཁན་པོ་གཙོ་བོར་བྱེད་པ་ཡིན་ནོ། །ཚུལ་ཁྲིམས་དང་ལྡན་པའི་མིང་ཡོངས་སུ་བསྒྲགས་པས་འཚོ་བ་ཡོངས་སུ་སྒྲུབ་པ་དང་། གྲིམས་པ་དང་། གཏོགས་འདོད་ཆེ་བ་ཡིན་ནོ། །དཔེར་ན་བྱ་རོག་བཞིན་དུ་དགེ་འདུན་གྱི་མིང་གིས་བདག་ཉིད་ཀྱི་ཆོས་གོས་དང་། བསོད་སྙོམས་དང་། གནས་
[40a.5]མལ་དང་། ནད་ཀྱི་རྐྱེན་སྨན་དང་། ཡོ་བྱད་རྣམས་ཡོངས་སུ་སྒྲུབ་པར་བྱེད་པ་ཡིན་ནོ། །མཐུ་དང་ལྡན་པ་དང་ལུས་ཀྱི་འཇོ་སྒེག་ལ་བརྩོན་པ་ཡིན་ནོ། །ངོ་ཚ་མེད་པ་དང་འཛེམ་པ་མེད་པ་ཡིན་ནོ། །ཚིག་ཐུན་ཚགས་སུ་སྨྲ་བ་དང་། ལག་པ་དང་རྐང་པ་རྒོད་པ་ཡིན་ནོ། །རིགས་ཉམས་པ་
[40a.6]ཡིན་ནོ། །བུད་མེད་ལ་སྟེན་པ་ཡིན་ནོ། །སྐྱེས་པ་ལ་མི་སྟེན་པ་ཡིན་ནོ། །ཤིན་ཏུ་ཡོངས་སུ་འདྲིས་པར་བྱེད་པས་གུས་པ་མེད་པ་ཡིན་ནོ། །དེའི་བསྔགས་པ་ལྷ་དང་། ཀླུ་དང་། གནོད་སྦྱིན་ཡང་མི་སྨྲའོ། །དེའི་བསྔགས་པ་སངས་རྒྱས་བཅོམ་ལྡན་འདས་རྣམས་ཀྱང་གསུང་བར་མི་
[40a.7]འགྱུར་རོ། །འཚེ་བ་ལ་དཔའ་བ་དང་། དགེ་འདུན་གྱི་ཐ་སྙད་དང་ལྡན་པ་ཀུན་བྱེད་པ་ཡིན་ནོ། །ཤཱ་རིའི་བུ་གང་ཟག་དེ་ལྟ་བུ་ནི་དགེ་འདུན་གྱི་དབང་ཕྱུག་འདོད་པ་ཡིན་ནོ། །གང་ཅི་ལ་མངགས་ཀྱང་མ་དྲིས་པར་སྨྲ་བ་ཡིན་ནོ། །ཆོས་གོས་ཚོལ་བ་ཡིན་ནོ། །གཞན་ཚུལ་ཁྲིམས་དང་ལྡན་པ་
[40b]
[40b.1]རྣམས་ལ་གླགས་ལྟ་བ་ལ་བརྩོན་པ་ཡིན་ནོ། །མཚུངས་པར་བྱེད་པ་ཡིན་ནོ། །དམ་པ་མ་ཡིན་པའི་ཆོས་འཛིན་པ་དང་དམ་པ་མ་ཡིན་པའི་ཆོས་ལེན་པ་ཡིན་ནོ། །ཚོགས་ལ་དགའ་བ་ཡིན་ནོ། །རྩོད་པ་འབར་བར་བྱེད་པ་ཡིན་ནོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་
[40b.2]འཆལ་པའི་ཚུལ་ཁྲིམས་ཀྱི་སྐྱོན་དགུ་པ་ཡིན་ཏེ། ངན་སོང་རབ་ཏུ་རྫོགས་པར་བྱ་བའི་ཕྱིར་ཀུན་ཏུ་ཞུགས་པ་ཡིན་ནོ། །ཤཱ་རིའི་བུ་གཞན་ཡང་དགེ་སློང་ཚུལ་ཁྲིམས་འཆལ་པ་ནི་རྩོད་པ་ལེན་པ་ཡིན་ནོ། །ཐབ་མོས་དགའ་བ་འཐོབ་པ་དང་། ཆོས་གོས་ལ་ཞེན་པ་ཡིན་ནོ། །འགྲོ་བ་ངན་པར་
[40b.3]འགྲོ་བ་དང་ཉལ་བའི་བདེ་བ་ལ་གཞོལ་བ་ཡིན་ནོ། །བསྔགས་པ་རྙེད་ན་དགའ་བ་དང་། བཤེས་པའི་ཁྱིམ་དང་། སློང་མོ་པའི་ཁྱིམ་ལ་འཆུམས་པ་ཡིན་ནོ། །ཁྱིམ་ལ་ཕྲག་དོག་བྱེད་པ་དང་། གནས་ལ་ཕྲག་དོག་བྱེད་པ་ཡིན་ནོ། །དེ་ཅིའི་ཕྱིར་ཞེ་ན། ཀྱེ་མ་བདག་གི་འདི་དགེ་སློང་
[40b.4]དེ་དག་གིས་མ་ཤེས་ཀྱང་ཅི་མ་རུང་སྙམ་དུ་སེམས་པའི་ཕྱིར་རོ། །ཚུལ་ཁྲིམས་ལ་སྡང་བ་ཡིན་ནོ། །འཆལ་པའི་ཚུལ་ཁྲིམས་ལ་ཀུན་ཏུ་དགའ་བ་དང་། སྦྱིན་པའི་བསྔགས་པ་འབའ་ཞིག་ལྷག་པར་སྨྲ་བ་ཡིན་ཏེ། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་
[40b.5]གཏན་དང་། ཤེས་རབ་དང་། ཉེ་བར་ཞི་བ་རྣམས་ཀྱི་མ་ཡིན། དགོན་པའི་གནས་དབེན་པ་ཅུང་ཟད་དོན་གྱི་སྒོ་ནས་སམ། ཅུང་ཟད་ཡི་གེའི་སྒོ་ནས་ཀྱང་མ་ཡིན་ཏེ། དགེ་སློང་ངོ་ཚ་ཤེས་པ་རྣམས་ལ་བསྔགས་པ་མ་ཡིན་པ་སྤྱོད་པས་མངོན་པར་བརྩོན་པར་བྱེད་པ་ཡིན་ནོ། །དེ་དགེ་སློང་
[40b.6]སྦྱངས་པའི་ཡོན་ཏན་དང་ལྡན་པ་རྣམས་ལ་ཅུང་ཟད་དོན་གྱི་སྒོ་ནས་སམ། ཅུང་ཟད་ཡི་གེའི་སྒོ་ནས་ཀྱང་བསྔགས་པ་མ་ཡིན་པ་སྨྲ་ཞིང་ཅི་ནས་ཀྱང་སྐྱོན་འདོགས་པ་ཡིན་ནོ། །རིགས་རྒྱུད་སྨྲ་བ་ལ་ཞུགས་པ་ཡིན་ནོ། །སྔོན་གྱི་ཉེ་དུ་ལ་སྨོས་པ་དང་ཅིའི་རྒྱུས་ཆོས་སྟོན་ཀྱང་འདི་ལྟར་བཀྲེན་པའི་ཕྱིར་ཡིན་པ་དང་། 
[40b.7]བག་ཚ་བས་ལྕེ་གཉིས་སུ་སྨྲ་བ་དང་། རང་གི་སྐྱེ་བོ་མི་སྤོང་བ་དང་། སྐྱེ་བོ་མང་པོས་མྱུར་དུ་ཟིལ་གྱིས་མནན་པ་འཐོབ་པ་དང་། ཡིད་དུ་མི་འཐད་པ་ཡིན་ནོ། །ཚུལ་ཁྲིམས་དང་ལྡན་པ་རྣམས་ལ་ཁ་ཟེར་བ་དང་། གདམས་ངག་སྨྲ་བའི་སྐྱེས་པ་དང་། བུད་མེད་རྣམས་ལ་མི་སྟེན་པ་དང་། དེ་མདོ་སྡེ་
[41a]
[41a.1]འདི་ལྟ་བུ་འདི་དང་། མདོ་སྡེ་འདི་ལྟ་བུ་འཆང་བ་དང་། སྟོན་པ་གང་ཡིན་པ་དེ་དག་ཡིད་ལ་མི་འཐད་པ་དང་། མདོ་སྡེ་འདི་ལྟ་བུ་འདི་སྟོན་པ་རྣམས་ལ་དགའ་བ་དང་། མགུ་བར་བྱེད་པ་གང་ཡིན་པ་དེ་དག་ལ་ཡང་སྡང་ཞིང་ཡིད་དུ་མི་འོང་བས་ཚུལ་ཁྲིམས་ཀྱི་བསྔགས་པ་མི་
[41a.2]རྗོད་པ་ཡིན་ནོ། །འདི་ལྟ་བུའི་མདོ་སྡེ་སྟོན་པ་རྣམས་ཀྱི་དྲུང་དུ་ཉེ་བར་མི་འགྲོའོ། །ཉེ་བར་སོང་ན་ཡང་སླར་མྱུར་དུ་ལྡོག་པ་དང་། ལྟོས་པ་མེད་པར་སྟོན་པ་ཡིན་ནོ། །བྱུང་རྒྱལ་དུ་སྨྲ་བ་དང་། ཁྱིམ་པ་ཉེ་དུ་མ་ཡིན་པ་ལ་ཉེ་དུར་སྨོས་པ་ཡིན་ནོ། །དབང་ཕྱུག་གི་ཕྱིར་འབྱེ་བར་བྱེད་པ་དང་། ཚུལ་
[41a.3]ཁྲིམས་དང་ལྡན་པའི་ཕྱོགས་ལ་སྨོད་པར་བྱེད་པ་ཡིན་ནོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་འཆལ་པའི་ཚུལ་ཁྲིམས་ཀྱི་སྐྱོན་བཅུ་པ་ཡིན་ཏེ། །ངན་སོང་ཡོངས་སུ་རྫོགས་པར་བྱ་བའི་ཕྱིར་ཀུན་ཏུ་ཞུགས་པ་ཡིན་ནོ། །ཤཱ་རིའི་བུ་དགེ་སློང་ཚུལ་ཁྲིམས་འཆལ་པ་རྣམས་
[41a.4]ཀྱི་འཆལ་པའི་ཚུལ་ཁྲིམས་ཀྱི་སྐྱོན་ནི་བཅུ་པོ་འདི་དག་ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཀུན་ཏུ་ཞུགས་པ་ཡིན་ནོ། །འཆལ་པའི་ཚུལ་ཁྲིམས་ཀྱི་ལེའུ་སྟེ་ལྔ་པའོ།། །།ཤཱ་རིའི་བུ་འཚོ་བའི་ལམ་དུ་བྱིང་བ། རྩོད་པ་ལ་ཞེན་པ། བདག་དང་
[41a.5]གཞན་ལ་གནོད་པ་བྱེད་པ་སྐྱེས་བུ་དམ་པ་མ་ཡིན་པ་དེ་ལྟ་བུ་དག་གིས་འཛམ་བུའི་གླིང་འདི་རབ་ཏུ་གང་བར་འགྱུར་རོ། །ཤཱ་རིའི་བུ་དེ་ལྟ་མོད་ཀྱི་བཅོམ་ལྡན་འདས་འོད་སྲུང་གིས་དེ་བཞིན་གཤེགས་པ་ཤཱཀྱ་ཐུབ་པའི་གསུང་རབ་དེ་ནི་ལྷག་པར་རྙེད་པ་དང་བཀུར་སྟི་བྱེད་པས་མྱུར་དུ་ནུབ་པར་
[41a.6]འགྱུར་རོ་ཞེས་ལུང་བསྟན་ཏེ། ཤཱ་རིའི་བུ་འདི་ལྟར་ཆོས་འདུལ་བ་འདི་ནི་རྙེད་པ་དང་བཀུར་སྟིས་མྱུར་དུ་ནུབ་པར་འགྱུར་རོ། །ཤཱ་རིའི་བུ་དཔེར་ན་མི་དབུལ་པོ་ཞིག་གིས་གཏེར་ཆེན་པོ་ཞིག་རྙེད་ནས་གཞི་དེ་ལས་བདེ་བ་དང་། ཡིད་བདེ་བ་ཉམས་སུ་མྱོང་ངོ་། །ཤཱ་རིའི་བུ་དེ་བཞིན་དུ་མ་འོངས་
[41a.7]པའི་དུས་ན། དགེ་སློང་དག་འདི་ལྟར་ཁྱིམ་པ་ལ་སྟེན་པ་དང་། ཕུ་དུད་བྱེད་པ་དང་། བཀུར་སྟི་བྱེད་པ་དག་འབྱུང་བར་འགྱུར་རོ། །ཤཱ་རིའི་བུ་དེ་ལ་ཁྱིམ་པ་གང་དག་གིས་དགེ་སློང་གང་དག་འཇིག་རྟེན་གྱི་ཟང་ཟིང་གིས་ཟང་ཟིང་ལ་མགྲོན་དུ་འབོད་པར་འགྱུར་ཞིང་། དེ་དག་འཇིག་རྟེན་གྱི་ཟང་
[41b]
[41b.1]ཟིང་གིས་ཡིད་བདེ་བར་བྱ་བའི་ཕྱིར་ལས་ཀྱི་མཐའ་དེ་དག་རིམ་བཞིན་དུ་བྱེད་པར་འགྱུར་རོ། །མི་དབུལ་པོ་གཏེར་ལ་ཆགས་པས་བདེ་བ་མ་མཐོང་བ་དེ་བཞིན་དུ་དགེ་སློང་གང་དག་འཇིག་རྟེན་གྱི་ཟང་ཟིང་ལྷུར་ལེན་པར་འགྱུར་ཏེ། འཇིག་རྟེན་གྱི་ཟང་ཟིང་གིས་འཁོལ་བས་ཆོག་མི་ཤེས་པ་དང་ཉེ་དུ་ལ་
[41b.2]འདོད་པར་འགྱུར་རོ། །བདག་ཉིད་མི་ཤེས་བཞིན་དུ་ཁྱིམ་པས་ཤེས་པར་བྱ་བའི་ཕྱིར་བདག་ཉིད་དགྲ་བཅོམ་པ་ཡིན་པར་སྒྲོགས་པར་བྱེད་དོ། །དེ་དག་དེ་ལྟར་ཤེས་པར་བྱེད་པ་ཡོངས་སུ་ཚོལ་བ་ན་སངས་རྒྱས་ཀྱི་བྱང་ཆུབ་འདོར་བར་འགྱུར་རོ། །དེ་དག་གང་ཁོ་ན་ལ་སྤྱོད་པ་དེ་ཁོ་ནས་མགུ་བར་
[41b.3]འགྱུར་བས་དེ་ཡོངས་སུ་སྒྲུབ་པར་བྱེད་དོ། །ཤཱ་རིའི་བུ་དེ་ལྟ་བས་ན་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་དོན་དུ་འདི་ལྟ་བུའི་མདོ་སྡེ་འདི་རབ་ཏུ་སྟོན་པར་མཛད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཚུལ་ཁྲིམས་རལ་བའི་དགེ་སློང་འབྱུང་བ་གང་ཡིན་པ་དེ་དག་དེ་བཞིན་གཤེགས་
[41b.4]པས་གསུངས་པའི་མདོ་སྡེ་འདི་ལྟ་བུ་འདི་ཐོས་ནས་ཉམས་པར་བྱ་བའི་ཕྱིར་འཇུག་པར་འགྱུར་བའི་ཕྱིར་རོ། །ཤཱ་རིའི་བུ་དེ་ལ་དད་པས་བྱིན་པ་རྣམས་ལ་ལོངས་སྤྱོད་པར་བྱེད་པ་དག་ནི་ཆོམ་རྐུན་པ་ཆེན་པོ་ཡིན་ནོ། །ཤཱ་རིའི་བུ་ཆོས་འདུལ་བ་འདི་ཐོས་ནས་དགའ་བའམ་རངས་པར་མི་འགྱུར་
[41b.5]བ་གང་ཡིན་པ་དེ་ནི་ལྷག་པར་ཡང་དགེ་སློང་སྡིག་ཅན་ཡིན་པར་ཤེས་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དགེ་སློང་ཚུལ་ཁྲིམས་དང་ལྡན་པ་དག་ལ་ནི་ཡང་ན་ཚུལ་ཁྲིམས་ཀྱི་གཏམ་འམ། ཡང་ན་ཏིང་ངེ་འཛིན་གྱི་གཏམ་འམ། ཡང་ན་ཤེས་རབ་ཀྱི་གཏམ་འམ། ཡང་ན་ཀུན་
[41b.6]ཏུ་སྐྱོ་བར་འགྱུར་བའི་ཆོས་ཀྱི་གཏམ་དེ་ལྟ་བུ་གང་ཡང་ཡིད་དུ་མི་འོང་བར་མི་འགྱུར་བའི་ཕྱིར་རོ། །ཤཱ་རིའི་བུ་འདི་ལྟ་བུའི་མདོ་སྡེ་འདི་ཐོས་ན་གསུམ་ཡིད་མི་བདེ་བར་འགྱུར་ཏེ། གསུམ་པོ་དེ་དག་གང་ཞེ་ན། ཚུལ་ཁྲིམས་རལ་བའི་དགེ་སློང་གང་ཡིན་པ་དང་། མངོན་པའི་ང་རྒྱལ་ཅན་གྱི་དགེ་
[41b.7]སློང་གང་ཡིན་པ་དང་། ཆོས་མ་ཡིན་པའི་གཏམ་ཆོས་ཀྱི་གཏམ་ལྟར་བཅོས་པས་ཡོངས་སུ་མ་དག་པ་སྟོན་པའི་དགེ་སློང་གང་ཡིན་པའོ། །གཞན་ཡང་གསུམ་ཡིད་མི་བདེ་བར་འགྱུར་ཏེ། གསུམ་པོ་དེ་དག་གང་ཞེ་ན། བདག་ཏུ་ལྟ་བ་དང་། སྲོག་ཏུ་ལྟ་བ་དང་། གང་ཟག་ཏུ་ལྟ་བའོ། །
[42a]
[42a.1]གཞན་ཡང་གསུམ་ཡིད་མི་བདེ་བར་འགྱུར་ཏེ། གསུམ་པོ་དེ་དག་གང་ཞེ་ན། ཕུང་པོར་ལྟ་བ་དང་། ཁམས་སུ་ལྟ་བ་དང་། སྐྱེ་མཆེད་དུ་ལྟ་བའོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཇི་ལྟར་དགེ་བའི་བཤེས་གཉེན་གྱིས་རྗེས་སུ་སྙིང་བརྩེ་བ་
[42a.2]དང་། དོན་དུ་འདོད་པ་དང་། ཕན་པར་འདོད་པ་དང་། བདེ་བར་འདོད་པ་དང་། གྲུབ་པ་དང་བདེ་བར་འདོད་པ་དེ་ལྟར་སྨྲ་ཡིས། ཤཱ་རིའི་བུ་ངའི་ཚིག་ཉོན་ལ་བག་ཡོད་པས་བསླབ་པར་བྱའོ། །ཁྱོད་ཀྱིས་དགེ་བ་ཅི་ཡིན་ཞེས་བཙལ་ཞིང་གོམས་པར་བྱའོ། །ཤཱ་རིའི་བུ་ལྔ་པོ་འདི་དག་ནི་
[42a.3]ཡོངས་སུ་མ་དག་པའི་ཆོས་སྟོན་པའི་དགེ་སློང་གི་ཡིད་མི་བདེ་བར་འགྱུར་ཏེ། ལྔ་གང་ཞེ་ན། སངས་རྒྱས་ཀྱི་གསུང་ཐམས་ཅད་ཆུབ་པར་མ་བྱས་པ་དང་། མདོ་སྡེ་རྣམས་ཀྱི་གདམས་ངག་མེད་པ་དང་། རྩོད་པའི་གཏམ་ལ་མངོན་པར་དགའ་བ་དང་། ཆོས་རྣམས་ལ་མ་དད་པ་སྐྱེས་
[42a.4]པས་མདོ་སྡེས་མདོ་སྡེ་ལ་སྐྱོན་འདོགས་པ་དང་། རྙེད་པ་དང་བཀུར་སྟི་སྔོན་དུ་བཏང་སྟེ་ཆོས་སྟོན་པའོ། །ཤཱ་རིའི་བུ་ལྔ་པོ་འདི་དག་ནི་ཡོངས་སུ་མ་དག་པའི་ཆོས་སྟོན་པའི་དགེ་སློང་རྣམས་ལ་ཡིད་མི་བདེ་བར་འགྱུར་རོ། །ཤཱ་རིའི་བུ་ང་ནི་དེ་ལྟ་བུའི་ཆོས་སྨྲ་བ་ནི་ངན་སོང་རྩོམ་པ་དང་། མྱ་
[42a.5]ངན་ལས་འདས་པ་མི་རྩོམ་པ་ཡིན་ནོ་ཞེས་གསུང་ངོ་། །ཤཱ་རིའི་བུ་གཞན་ཡང་འདི་ན་དགེ་སློང་ཁ་ཅིག་ཆོས་མ་ཡིན་པའི་གཏམ་ཆོས་ཀྱི་གཏམ་ལྟར་བཅོས་ནས་འཁོར་གྱི་ནང་དུ་སོང་སྟེ། དད་པས་བྱིན་པའི་གནས་མལ་བཤམས་པ་འདི་ལ་འདུག་ནས་འཇིག་རྟེན་རྒྱང་པན་ལ་མཁས་པ་
[42a.6]དག་རབ་ཏུ་སྟོན་པར་བྱེད། སངས་རྒྱས་ཀྱི་གསུང་ཉེ་བར་གཏོད་པར་བྱེད། གང་ཟག་ཏུ་ལྟ་བ་ཉེ་བར་གཏོད་པར་བྱེད་དེ། སངས་རྒྱས་ཀྱི་གསུང་གི་རྣམ་གྲངས་མི་ཤེས་པས་བདག་མེད་པའི་མཚན་ཉིད་ནི་སྤོང་བར་བྱེད་དོ། །དེ་ལ་དགེ་སློང་དེས་པ་རྣམས་ཀྱིས་མདོ་སྡེ་དང་རྗེས་སུ་འཐུན་པར་
[42a.7]བསྐུལ་བ་ན། ཡིད་གཉིས་སུ་ལྷུང་ནས་བདག་ལ་མ་སྨྲ་ཤིག་ཅེས་མདོ་སྡེས་མདོ་སྡེ་ལ་སྐྱོན་འདོགས་པར་བྱེད། མདོ་སྡེས་མདོ་སྡེ་ལ་ཕྱིར་སུན་འབྱིན་པར་བྱེད་ཀྱི། རྗེས་སུ་སློབ་པར་ནི་མི་བྱེད་དོ། །མདོ་སྡེ་ལ་ཅུང་ཟད་ཅི་ཡང་རུང་བར་དཀྱོགས་ནས་འཕགས་པའི་ཕྱོགས་ཀྱི་ཆོས་སྟོན་ཏོ། །
[42b]
[42b.1]ཉེ་དུ་འདོད་པས་ཆོས་སྟོན་ཏོ། །ཟང་ཟིང་སྔོན་དུ་བཏང་སྟེ་ཆོས་སྟོན་ཏོ། །ཟིལ་གྱིས་མནན་པའི་ཕྱིར་ཆོས་སྟོན་ཏོ། །ཤཱ་རིའི་བུ་དེ་ལ་དད་པས་བྱིན་པའི་སྟན་ལ་འདུག་པའི་དགེ་སློང་གང་ཡིན་པ་དེ་འཇིག་རྟེན་རྒྱང་པ་ན་པའི་མཁས་པ་དག་རབ་ཏུ་སྟོན་པར་བྱེད་ན་དེས་སྟན་དེ་ལས་བསླང་བར་བྱའོ། །
[42b.2]དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་ནི་དད་པས་བྱིན་པའི་འཕགས་པའི་སྟན་ལ་འདུག་ནས་གཅེར་བུ་པའི་ཚིག་སྨྲ་བར་བྱ་བ་མ་ཡིན་པའི་ཕྱིར་རོ། །གལ་ཏེ་ལྡང་དུ་མ་བཏུབ་ན་དེ་ནི་རུང་བ་མ་ཡིན་པ་སྟོན་པའི་གསུང་རྗེས་སུ་སྲུང་བ་མ་ཡིན་པ་ཡིན་ནོ། །ཤཱ་རིའི་བུ་དེ་ལྟར་སྟོན་ན་ལྟོས་པ་དང་
[42b.3]བཅས་པས་ཆོས་མཉན་པར་བྱའོ། །ཤཱ་རིའི་བུ་ང་ནི་འདི་ལྟ་བུའི་ཆོས་སྨྲ་བ་ནི་དགེ་སྦྱོང་གི་སྙིང་པོ་མ་ཡིན་གྱི། གཅེར་བུ་པའི་སྙིང་པོ་ཡིན་ནོ་ཞེས་གསུང་ངོ་། །དེ་ལུས་ཞིག་ནས་ཤི་བའི་འོག་ཏུ་སྐྱེས་བུ་དམ་པ་མ་ཡིན་པ་རྣམས་དང་། གཅེར་བུ་པ་རྣམས་ཀྱི་འགྲོ་བ་གང་ཡིན་པ་དེར་འགྲོ་བར་
[42b.4]འགྱུར་རོ། །ཤཱ་རིའི་བུ་འོ་ན་གཅེར་བུ་པ་རྣམས་ཀྱི་འགྲོ་བ་གང་ཞེ་ན། ལོག་པར་ལྟ་བ་རྣམས་ཀྱི་གང་ཡིན་པའོ། །འོ་ན་ལོག་པར་ལྟ་བ་རྣམས་ཀྱི་འགྲོ་བ་གང་ཞེ་ན། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་ནོ། །དེ་ཅིའི་ཕྱིར་ཞེ་ན། ཤཱ་རིའི་
[42b.5]བུ་བདག་ཉིད་མི་མཁས་པ་དང་། མ་བསླབས་པས་གཞན་ལ་ཆོས་སྟོན་པ་དང་། ལུས་ཀྱིས་མངོན་སུམ་དུ་མ་བྱས་པར་སེང་གེའི་ཁྲི་དོན་དུ་གཉེར་བ་དང་། སྲེད་པར་ལྷུང་ནས་སེང་གེའི་ཁྲི་དོན་དུ་གཉེར་བ་གང་ཡིན་པ་དེ་དེ་ལྟར་འགྱུར་བའི་ཕྱིར་རོ། །ཤཱ་རིའི་བུ་འདི་ལྟར་ཁ་སྣ་ཚོགས་
[42b.6]དང་། འཛིན་པ་སྣ་ཚོགས་དང་། ལྟ་བ་སྣ་ཚོགས་དང་། བློ་གྲོས་སྣ་ཚོགས་དང་། བསམ་པ་སྣ་ཚོགས་ཀྱིས་བསྟན་པ་འདི་ནུབ་པར་འགྱུར་བའི་དོན་འདི་དེ་བཞིན་གཤེགས་པས་མཁྱེན་ཏོ། །ཤཱ་རིའི་བུ་སྐྱེས་བུ་བླུན་པོ་དེ་དག་གིས་དེ་བཞིན་གཤེགས་པས་གསུངས་པའི་མདོ་སྡེ་
[42b.7]ཟབ་མོ་དམིགས་སུ་མེད་པ། སངས་རྒྱས་ཀྱི་བྱང་ཆུབ་དོན་དམ་པ་སྟོང་པ་ཉིད་འདི་ལྟ་བུ་འདི་ཐོས་ན་ཆེར་དངངས་པར་འགྱུར་ཞིང་གཡང་ས་ཆེན་པོར་ལྷུང་བར་འགྱུར་རོ། །ཤཱ་རིའི་བུ་དཔེར་ན་སྔོན་བྱུང་བ་འདས་པའི་དུས་ན་མིག་མེད་པའི་དམུས་ལོང་ལྔ་བརྒྱ་ལམ་རིང་པོར་འདོང་བ་ལས་
[43a]
[43a.1]གྲོང་རྡལ་ཞིག་ཏུ་ཉེ་བར་ལྷགས་པ་དང་། བཀྲེས་པ་དང་། སྐོམ་པས་དེ་དག་གིས་གྲོང་རྡལ་དེ་ཉིད་དུ་བྲུངས་བཏབ་སྟེ། དམུས་ལོང་གཅིག་བྲུངས་སྲུང་བར་བཞག་ནས། ལྷག་མ་རྣམས་སློང་ཞིང་དོང་ངོ་། །ཤཱ་རིའི་བུ་དེ་ནས་དམུས་ལོང་དེ་དག་དོང་ནས་རིང་མོ་མ་ལོན་པར་
[43a.2]གཡོན་ཅན་ཞིག་བྲུངས་སྲུང་བའི་དམུས་ལོང་གང་ན་བ་དེར་སོང་ནས། བྲུངས་སྲུང་བའི་དམུས་ལོང་དེ་ལ་འདི་སྐད་ཅེས་སྨྲས་སོ། །ཁྱོད་འབའ་ཞིག་དེ་ན་ཅི་བྱེད། དེས་སྨྲས་པ། ཁོ་བོ་འབའ་ཞིག་མ་ཡིན་ཏེ། གཞན་དག་ཀྱང་ཡོད་དོ། །གཡོན་ཅན་གྱིས་སྨྲས་པ། གྲོགས་པོ་ཕྱོགས་ག་
[43a.3]གེ་མོ་ཞེས་བྱ་བ་ན། ཟས་དོན་དུ་གཉེར་བ་རྣམས་ལ་ནི་ཟས། སྐོམ་དོན་དུ་གཉེར་བ་རྣམས་ལ་ནི་སྐོམ་སྟེ། སྦྱིན་པ་མང་པོ་གཏོང་བ་ཡོད་དེ། མ་སོང་བ་ལ་ནི་མི་སྟེར་རོ། །གལ་ཏེ་འདོད་ན་ཁོ་བོས་ཁྱོད་དེར་བཀྲིའོ། །དེས་སྨྲས་པ། དེ་བཞིན་དུ་བགྱིའོ། །དེས་དམུས་ལོང་དེ་མཐའ་གཅིག་ཏུ་
[43a.4]བཞག་སྟེ། དམུས་ལོང་དེ་རྣམས་ཀྱི་རྫས་གང་ཡིན་པ་དེ་དག་ཐམས་ཅད་བརྐུས་སོ། །དེ་ནས་དམུས་ལོང་སློང་མོ་པ་དེ་དག་ལྷགས་པ་དང་། དེ་ནས་གཡོན་ཅན་དེ་དམུས་ལོང་དེ་དག་གང་ན་བ་དེར་སོང་སྟེ། དམུས་ལོང་དེ་དག་ལ་འདི་སྐད་ཅེས་སྨྲས་སོ། །ཇི་ག་གཏོང་བ་ཆེན་པོ་ལ་འདེང་
[43a.5]ངམ། དེ་དག་གིས་སྨྲས་པ། གྲོགས་པོ་མེད་པ་སྙམའམ། དེས་སྨྲས་པ། ཉོན་མོངས་དག་བསླངས་པ་ངན་པ་འདི་ད་འོར་ཅིག་དང་། ཁྱེད་ཁོ་བོས་དེར་བཀྲིའོ། །དེ་དག་གིས་བསླངས་པ་རྣམས་བོར་ནས་གཡོན་ཅན་དེའི་ཕྱི་བཞིན་དུ་དོང་བ་དང་། གཡོན་ཅན་དེས་བགྲོད་དཀའ་བའི་རྫོང་
[43a.6]གཡང་ས་ཆེན་པོ་ཞིག་ཡོད་པ་དེར་དེང་ནས་དེས་སྨྲས་པ། ཕྱོགས་འདི་ནི་མཉམ་པ་ཉམས་དགའ་བ་ཡིན་ནོ། །ཕྱོགས་འདི་ནས་ནི་སྦྱིན་པ་ཆེན་པོ་གཏོང་བ་ཡིན་ནོ་ཞེས་དེས་ཧ་ཅང་མི་རིང་བ་ཞིག་ཏུ་འདུག་ནས། ང་རོ་དག་ཕྱུང་ཞིང་མདུན་འོ་ནི་ནས་སྦྱིན་པ་ཆེན་པོ་ལོང་ཤིག་ཅེས་སྒྲ་དག་རྗེས་སུ་
[43a.7]བསྒྲགས་སོ། །ཤཱ་རིའི་བུ་དེ་ལ་དམུས་ལོང་དེ་དག་ཐམས་ཅད་གཡང་ས་ཆེན་པོ་དེར་བཙུད་ནས་ཚུལ་མ་ཡིན་པས་སྡུག་བསྔལ་བར་གྱུར་ཏོ། །ཤཱ་རིའི་བུ་དེ་ལྟར་མིག་མེད་པའི་དམུས་ལོང་རྣམས་ཁ་ཟས་ཀྱི་རྒྱུས་སྲོག་དང་བྲལ་བར་གྱུར་ཏོ། །ཇི་ལྟར་གཡོན་ཅན་བརྐམ་ཆགས་ཅན་དེས་
[43b]
[43b.1]དམུས་ལོང་དེ་དག་ཐམས་ཅད་དེང་ནས་གཡང་ས་ཆེན་པོར་བཙུད་པ་དེ་བཞིན་དུ་མ་འོངས་པ་ན་འབྱུང་བར་འགྱུར་བའི་དགེ་སློང་དེ་དག་ལ་བདུད་སྡིག་ཅན་གྱིས་འཇིག་རྟེན་རྒྱང་པན་པའི་གདམས་ངག་རྣམས་ཀྱིས་བསླུས་པར་འགྱུར་ཞིང་། འཇིག་རྟེན་རྒྱང་པན་པའི་གདམས་ངག་རྣམས་ལ་མངོན་པར་
[43b.2]དགའ་བ་སྐྱེ་བར་འགྱུར་རོ། །དེ་དག་ལྷག་པར་ཡང་དགེ་བའི་ཆོས་རྣམས་ལ་ཀུན་ཏུ་རྨོངས་པར་བྱས་པར་འགྱུར་རོ། །ཤཱ་རིའི་བུ་དགེ་སློང་སྒྲ་ལ་དགའ་བ་དང་སྒྲ་ལ་སེམས་པ་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་གི་བསམ་པ་ཡང་ལྷག་པར་ཡང་ཤེས་པར་འགྱུར་ཞིང་། དགེ་སློང་
[43b.3]འཇིག་རྟེན་རྒྱང་པན་ལ་མངོན་པར་བརྩོན་པ་གང་ཡིན་པ་དེ་དག་གིས་དེ་དག་གི་ཕྱིར་བློ་གྲོས་དང་སྤོབས་པ་ལྷག་པར་ཡང་སྦྱིན་པར་འགྱུར་རོ། །ཤཱ་རིའི་བུ་དགེ་སློང་སངས་རྒྱས་ཀྱི་གསུང་ལ་མངོན་པར་བརྩོན་པར་འགྱུར་བ་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་ཀྱང་ཀུན་ཏུ་རྨོངས་པར་བྱེད་
[43b.4]པར་འགྱུར་རོ། །གང་གི་ཕྱིར་དགེ་སློང་དག་སངས་རྒྱས་ཀྱིས་གསུངས་པའི་མདོ་སྡེ་གཉིས་སམ་གསུམ་བཟུང་བར་གྱུར་པ་དང་། དེ་འདི་སྙམ་དུ་བདག་གིས་སངས་རྒྱས་ཀྱི་གསུང་ལ་ནི་བྱས་ཟིན་གྱིས། རེ་ཞིག་བདག་གིས་ཡང་འཇིག་རྟེན་རྒྱང་པན་པ་བཙལ་ཞིང་ཆུབ་པར་བྱའོ་སྙམ་དུ་སེམས་
[43b.5]སོ། །ཤཱ་རིའི་བུ་འཇིག་རྟེན་རྒྱང་པན་པའི་དགེ་སློང་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་གིས་དེ་རྣམས་ལ་འདི་ཁོ་ན་མཆོག་གོ། །འདི་ཁོ་ན་གཙོ་བོ་ཡིན་ནོ་ཞེས་སྤྲོ་བ་སྐྱེད་པར་འགྱུར་རོ། །དེ་ལྟར་སྐྱེས་བུ་བླུན་པོ་དེ་དག་དམུས་ལོང་རྣམས་གཡང་ས་ཆེན་པོར་ལྟུང་བར་གྱུར་
[43b.6]པ་དེ་བཞིན་དུ་བདུད་སྡིག་ཅན་གྱིས་མངོན་པར་ཟིལ་གྱིས་མནན་པར་འགྱུར་རོ། །སྲེད་པ་དང་ཆགས་པའི་ཟིལ་གྱིས་ནོན་པ་དང་། འཇིག་རྟེན་གྱི་ཟང་ཟིང་གི་རྒྱུ་ལ་མངོན་པར་བརྩོན་པ་དང་། དམུས་ལོང་རྣམས་ཞེས་བྱ་བ་དེ་ལྟ་བུ་དེ་ནི། ཤཱ་རིའི་བུ་འདི་ལྟར་དགེ་སློང་རྣམས་ཀྱི་ཚིག་བླ་
[43b.7]དགས་ཡིན་ཏེ། གང་ཡང་སངས་རྒྱས་ཀྱི་བྱང་ཆུབ་སྤོང་ཞིང་གཅེར་བུ་པའི་ཚིག་ཚོལ་བའི་ཕྱིར་རོ། །ཤཱ་རིའི་བུ་གཡོན་ཅན་ཞེས་བྱ་བ་དེ་ནི་བདུད་སྡིག་ཅན་གྱི་ཚིག་བླ་དགས་ཡིན་ཏེ། ལམ་ལོག་པ་ཐོབ་པར་བྱེད་པའི་ཕྱིར་རོ། །ཤཱ་རིའི་བུ་དཔེར་ན་དམུས་ལོང་དེ་དག་གིས་གྲོང་རྡལ་གྱི་བསླངས་
[44a]
[44a.1]པ་བོར་ཏེ། སྦྱིན་བདག་ཆེན་པོ་ལ་མངོན་པར་དགའ་ནས་གཏོང་བ་ཆེན་པོ་ཚོལ་བ་ན་གཡང་ས་ཆེན་པོར་བཙུད་པ་དེ་བཞིན་དུ། ཤཱ་རིའི་བུ་གང་ཡང་དགེ་སློང་དེ་དག་གིས་ངའི་རྗེས་སུ་བསྟན་པ་བོར་ཏེ། བསོད་སྙོམས་ཕལ་པས་ཆོག་མི་ཤེས་ཤིང་། མགྲོན་དུ་གཉེར་བ་
[44a.2]ཆེན་པོ་ཚོལ་བར་འགྱུར་རོ། །དེ་དག་ཟང་ཟིང་གི་རྒྱུས་ངན་པའི་ཞགས་པས་བཅིངས་ནས། བདུད་སྡིག་ཅན་གྱིས་གཡང་ས་ཆེན་པོར་གཏོང་བར་འགྱུར་ཞིང་། ཤེས་རབ་འཆལ་པ་ཤེས་རབ་ཡོངས་སུ་ཉམས་པ་རྣམས་མནར་མེད་པ་ཆེན་པོར་ལྟུང་བར་འགྱུར་རོ། །ཤཱ་རིའི་བུ་དེ་ལ་ལྷག་མ་
[44a.3]ཡོངས་སུ་མ་དག་པར་ཆོས་སྟོན་པའི་དགེ་སློང་གང་ཡིན་པ་དེ་ནི་སངས་རྒྱས་ཀྱི་གསུང་ཐམས་ཅད་ཆུབ་པར་མ་བྱས་པ་དང་། བདག་ཉིད་མི་མཁས་པ་དང་། མ་བསླབས་པར་འཁོར་གྱི་ནང་དུ་སོང་ནས་གཞན་ལ་ཆོས་སྟོན་པར་འགྱུར་ཏེ། དེའི་ཚེ་འདི་ལ་དགེ་སློང་ལྷའི་མིག་དང་ལྡན་པའམ། 
[44a.4]ལྷའམ། གང་དག་ཕ་རོལ་གྱི་སེམས་རིག་པ་མ་གཏོགས་པར་མིས་མི་ཤེས་པའི་སྐྱོན་ལྔ་དང་ལྡན་པར་འགྱུར་ཏེ། དེ་དེ་ན་བདག་ལ་འགའ་ཞིག་རྩོད་པར་མི་འགྱུར་གྲང་ཞེས་ཡིད་གཉིས་ཀྱིས་ཆོས་སྟོན་པར་འགྱུར་བས་བྱིས་པ་སོ་སོའི་སྐྱེ་བོ་རྣམས་ཀྱིས་ཤེས་པར་དཀའ་བའི་ཟུག་རྔུ་དེའི་
[44a.5]སེམས་ལ་གནས་པ་དང་། རང་གི་སྤོབས་པ་ཀུན་ནས་ཉོན་མོངས་པ་ཅན་གྱི་ཚིག་དང་ཡི་གེ་འཆལ་པ་དང་། དེའི་སྡིག་པའི་ཚིག་གི་རྣམ་པར་སྨིན་པ་སྟེ། རྒྱུ་འཐུན་པའི་རྣམ་པར་སྨིན་པ་དང་། འགྱོད་པ་ཡིད་ལ་བྱེད་པ་དང་། དགེ་འདུན་གྱི་ནང་ན་འདུག་ན་བྱིས་པ་སོ་སོའི་སྐྱེ་བོ་རྣམས་ཀྱིས་
[44a.6]ཤེས་པར་དཀའ་བ་སེམས་ལ་གནས་པས་གདུང་བར་འགྱུར་བ་སྟེ། མདོ་སྡེའི་ཚུལ་མི་ཤེས་པར་གཞན་ལ་ཅི་དགར་མངོན་སུམ་དུ་ཆོས་སྟོན་པར་འགྱུར་བའི་ཤེས་པ་དེ་ལྟ་བུ་ནི་དེ་ལ་ཡོད་པ་མ་ཡིན་པས། དེའི་ཡིད་གཉིས་གང་ཡིན་པ་ནི་བྱིས་པ་སོ་སོའི་སྐྱེ་བོ་རྣམས་ཀྱིས་ཤེས་པར་སླ་བ་མ་ཡིན་པའི་
[44a.7]ཕྱིར་རོ། །དེ་ངེས་པ་མེད་པའི་ཤེས་པ་དང་། ང་རྒྱལ་གྱི་དབང་དང་། ཕྲན་ཚེགས་ཀྱི་ཆེད་དུ་སེམས་པ་དང་། ཉེ་དུ་འདོད་པས་མ་བརྟགས་པར་ཟུག་རྔུ་དང་བཅས་པའི་ཆོས་སྟོན་པར་འགྱུར་ཏེ། ཡུན་རིང་པོར་འདོད་ཆགས་ཀྱི་ཟུག་རྔུ་དང་། ཞེ་སྡང་གི་ཟུག་རྔུ་དང་། གཏི་མུག་གི་ཟུག་རྔུ་རྙེད་
[44b]
[44b.1]པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་མ་ངེས་པར་ཆོས་སྟོན་པའི་རྣམ་པར་སྨིན་པ་ལས་སྐྱེས་པའི་བཟང་པོའི་གནས་སྐབས་ཤིག་བྱུང་ན་ཡང་། དེ་འདི་ལྟར་འགྱུར་ཏེ། གནས་སྐབས་དེ་ཡང་མྱུར་བ་ཁོ་ནར་འཇིག་པར་འགྱུར་རོ། །ཤཱ་རིའི་བུ་ངས་ནི་ཡོངས་སུ་མ་དག་པའི་ཆོས་སྟོན་པའི་
[44b.2]དགེ་སློང་རྣམས་ཀྱི་སྐྱོན་ཇི་ལྟར་དགེ་སློང་རྣམས་དང་ལྷ་རྣམས་ཀྱིས་ཀྱང་མི་ཤེས་པ་འདི་དག་རབ་ཏུ་མཁྱེན་ཏོ། །ཤཱ་རིའི་བུ་གཞན་ཡང་ཡོངས་སུ་མ་དག་པའི་ཆོས་སྟོན་པའི་དགེ་སློང་ནི་དེ་བཞིན་གཤེགས་པས་དགོངས་ཏེ་གསུངས་པ་མི་ཤེས་པར་གཞན་ལ་ཆོས་སྟོན་པར་བྱེད་དེ། དེ་དེ་བཞིན་
[44b.3]གཤེགས་པས་སེམས་ཅན་མེད་པ་དང་། སྲོག་མེད་པ་དང་། གསོ་བ་མེད་པ་དང་། གང་ཟག་མེད་པའི་ཆོས་བསྟན་པ་གང་ཡིན་པ་དེ་དག་ལ་དེ་བདག་ཅེའམ། སེམས་ཅན་ཞེའམ། སྲོག་ཅེའམ། གང་ཟག་ཅེས་ཆོས་སྟོན་ཅིང་དེ་ང་ལ་ཡང་ཁ་ཟེར། དེ་ཆོས་ལ་ཡང་སྨོད། དགེ་འདུན་
[44b.4]ལ་ཡང་སྐུར་པ་འདེབས་པར་འགྱུར་རོ། །དེའི་རྣམ་པར་སྨིན་པ་གང་ཡིན་པ་དེ་ནི་དེ་བཞིན་གཤེགས་པ་རྣམས་མ་གཏོགས་པར་ལྷ་དང་བཅས་པའི་འཇིག་རྟེན་གྱིས་རིག་པའམ་ཡོངས་སུ་ཤེས་པར་མི་ནུས་སོ། །ཤཱ་རིའི་བུ་ཡང་ངས་ཡོངས་སུ་མ་དག་པའི་ཆོས་སྟོན་པའི་དགེ་སློང་རྣམས་ཀྱི་
[44b.5]སྐྱོན་དགེ་སློང་རྣམས་དང་ལྷ་རྣམས་ཀྱིས་ཀྱང་མི་ཤེས་པ་གང་ཡིན་པ་འདི་དག་མཁྱེན་ཏོ། །ཤཱ་རིའི་བུ་གཞན་ཡང་ཡོངས་སུ་མ་དག་པའི་ཆོས་སྟོན་པའི་དགེ་སློང་གང་ཡིན་པས་སངས་རྒྱས་ཀྱི་བྱང་ཆུབ་འདི་མི་ཤེས་པར་གཞན་ལ་ཆོས་སྟོན་པར་བྱེད་ན། དེ་མི་དགེ་བའི་རྩ་བ་ཇི་སྙེད་ཅིག་དང་ལྡན་པར་འགྱུར་
[44b.6]བ་དེའི་དོན་ཁོང་དུ་ཆུད་པར་བྱ་བའི་ཕྱིར། ཤཱ་རིའི་བུ་འདི་ལྟར་ཁྱོད་ལ་དཔེས་བསྟན་པར་བྱའོ། །ཤཱ་རིའི་བུ་འདི་ཇི་སྙམ་དུ་སེམས། འཛམ་བུའི་གླིང་འདིའི་སེམས་ཅན་མང་བ་ཡིན་ནམ། གསོལ་པ། བཅོམ་ལྡན་འདས་མང་ལགས་སོ། །བདེ་བར་གཤེགས་པ་མང་ལགས་སོ། །བཅོམ་
[44b.7]ལྡན་འདས་ཀྱིས་བཀའ་སྩལ་པ། ཤཱ་རིའི་བུ་གང་གིས་འཛམ་བུའི་གླིང་གི་སེམས་ཅན་རྣམས་སྲོག་དང་ཕྲལ་ན། དེ་ཇི་ག་གཞི་དེ་ལས་མི་དགེ་བ་མང་དུ་མངོན་པར་འདུ་བྱེད་པར་འགྱུར་རམ། གསོལ་པ། བཅོམ་ལྡན་འདས་མང་ལགས་སོ། །བདེ་བར་གཤེགས་པ་མང་ལགས་སོ། །
[45a]
[45a.1]བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་བས་ནི་གང་ཞིག་སངས་རྒྱས་ཀྱི་བྱང་ཆུབ་འདི་མི་ཤེས་པར་གཞན་ལ་ཡོངས་སུ་མ་དག་པའི་ཆོས་སྟོན་པ་དེ་ཆེས་མང་དུ་མི་དགེ་བའི་རྩ་བ་མངོན་པར་འདུ་བྱེད་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སངས་
[45a.2]རྒྱས་ཀྱི་བྱང་ཆུབ་ལ་སྨོད་པར་བྱེད་པ་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་ཁ་ཟེར་བའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་འདས་པའི་དུས་ན་བྱུང་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
[45a.3]རྒྱས་གང་ཡིན་པ་དེ་དག་ཆོས་སྟོན་པ་ཡང་ཆོས་ཐམས་ཅད་སྟོང་པ་ཡིན་ཏེ། སེམས་ཅན་མེད་པ། སྲོག་མེད་པ། གསོ་བ་མེད་པ། གང་ཟག་མེད་པའོ། །ཤཱ་རིའི་བུ་མ་འོངས་པའི་དུས་ན་འབྱུང་བར་འགྱུར་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་
[45a.4]ཡིན་པ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་སངས་རྒྱས་པ་དེ་དག་གི་ཆོས་བསྟན་པ་ཡང་ཆོས་ཐམས་ཅད་སྟོང་པ་ཡིན་ཏེ། སེམས་ཅན་མེད་པ། སྲོག་མེད་པ། གསོ་བ་མེད་པ། གང་ཟག་མེད་པའོ། །ཤཱ་རིའི་བུ་ད་ལྟར་གྱི་ང་དང་། ཤར་དང་། ལྷོ་དང་། ནུབ་དང་། བྱང་
[45a.5]དང་། ཕྱོགས་མཚམས་ཀྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་དང་མཉམ་པ་གང་ཡིན་པ་དེ་དག་ཐམས་ཅད་ཆོས་སྟོན་པ་ཡང་དོན་དམ་པ་སྟོང་པ་ཉིད་བདག་མེད་པ། སེམས་ཅན་མེད་པ། སྲོག་མེད་པ། གསོ་བ་མེད་པ། གང་ཟག་
[45a.6]མེད་པ་ཁོ་ན་རབ་ཏུ་སྟོན་ཏོ། །ཤཱ་རིའི་བུ་སངས་རྒྱས་བཅོམ་ལྡན་འདས་རྣམས་ཀྱིས་ཡང་དག་ཕུལ་གྱི་ཆོས་བསྟན་པ་འདི་ནི་དོན་དམ་པ་སྟོང་པ་ཉིད་ཡིན་ཏེ། འདི་ལྟ་སྟེ། སངས་རྒྱས་ཀྱི་ཆོས་ཐམས་ཅད་ནི་རང་གི་ངང་གིས་འབྱུང་བ། དངོས་པོ་མེད་པ། དམིགས་པ་མེད་པ། སྟོང་པ་ཉིད་རང་བཞིན་ལས་
[45a.7]ལོག་པ། འགག་པ་མེད་པ། མིང་དང་མཚན་མ་མེད་པ། རང་གི་མཚན་ཉིད་སྟོང་པ་རྟོག་པ་སྤངས་པའོ། །ཤཱ་རིའི་བུ་དེ་བཞིན་གཤེགས་པ་ནི་རྟོག་པ་མེད་པའི་བྱང་ཆུབ་ཀྱི་ཆོས་སྟོན་ཏོ། །ཤཱ་རིའི་བུ་རྟོག་པ་གང་ཞེ་ན་འདི་ལྟ་སྟེ། བདག་ཏུ་ལྟ་བ་དང་། སེམས་ཅན་དུ་ལྟི་བ་དང་། སྲོག་ཏུ་ལྟ་བ་དང་། གང་
[45b]
[45b.1]ཟག་ཏུ་ལྟ་བའོ། །ཤཱ་རིའི་བུ་བྱིས་པ་སོ་སོའི་སྐྱེ་བོ་ཐམས་ཅད་ནི་རྟོག་པ་འདི་དང་ལྡན་པའི་ཕྱིར་རོ། །གང་ལ་རྟོག་པ་འདི་དག་མེད་པ་དེ་ལ་ནི་ཆོས་ཐམས་ཅད་ཡིད་ལ་བྱེད་པ་མེད་པའི་ཕྱིར་རོ།། །།སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། བམ་
[45b.2]པོ་ལྔ་པ། དེ་ལྟ་མོད་ཀྱི་ཆོས་ཐམས་ཅད་རང་གི་མཚན་ཉིད་སྟོང་པ་དང་། བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གསོ་བ་མེད་པ་དང་། གང་ཟག་མེད་པར་ཡིད་ལ་བྱེད་དོ། །དེ་དེ་ལྟར་ཡིད་ལ་བྱེད་པ་ན་རབ་ཏུ་དགའ་བ་སྐྱེ་བར་འགྱུར་རོ། །དོན་དམ་པ་སྟོང་པ་
[45b.3]ཉིད་ཀྱིས་ཀྱང་སྐྲག་པ་དང་། དངང་བ་དང་། ཀུན་ཏུ་དངང་བར་མི་འགྱུར་རོ། །ཕུང་པོ་ལྔ་རྣམས་མ་སྐྱེས་པ་དང་། ཁམས་རྣམས་དང་སྐྱེ་མཆེད་རྣམས་མ་བྱུང་བར་ཡང་དག་པར་ཤེས་ནས། དེ་མྱ་ངན་ལས་འདས་པ་ལ་ཡང་རློམ་སེམས་སུ་མི་བྱེད། མྱ་ངན་ལས་འདས་པས་ཀྱང་རློམ་སེམས་
[45b.4]སུ་མི་བྱེད་དེ། མྱ་ངན་ལས་འདས་པ་དམིགས་སུ་མེད་པའི་ཕྱིར་རོ། །གང་གིས་ཞི་བ་དང་། གང་ཞི་བ་དང་། གང་དུ་ཞི་བ་དེ་ཡང་རློམ་སེམས་སུ་མི་བྱེད་དེ། དམིགས་སུ་མེད་པའི་ཕྱིར་རོ། །ཤཱ་རིའི་བུ་དོན་དམ་པ་སྟོང་པ་ཉིད་དེ་ནི་རྗེས་སུ་འཐུན་པའི་བཟོད་པ་ཡིན་ནོ། །དེ་རྗེས་སུ་འཐུན་
[45b.5]པའི་བཟོད་པ་དེ་དང་ལྡན་ན་དོན་དམ་པ་གང་ཡིན་པ་དེ་ལ་རང་གི་མཚན་ཉིད་དམིགས་སུ་མེད་དོ། །ཤཱ་རིའི་བུ་བཟོད་པའི་རང་གི་མཚན་ཉིད་གང་ཞེ་ན། འདི་ལྟ་སྟེ་མཚན་ཉིད་མེད་པའོ། །ཤཱ་རིའི་བུ་འདི་ཇི་སྙམ་དུ་སེམས། བཟོད་པའི་མཚན་ཉིད་གང་ཡིན་པ་དེ་ཇི་ག་བདག་ཡིན་ནམ། སེམས་ཅན་
[45b.6]ཡིན་ནམ། སྲོག་ཡིན་ནམ། གསོ་བ་ཡིན་ནམ། གང་ཟག་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཤེས་པ་དེ་དང་ལྡན་པ་གང་ཡིན་པ་དེ་ནི་དགྲ་བཅོམ་པ་ཡིན་ནོ། །སངས་རྒྱས་ཀྱི་སྲས་ཡིན་ནོ། །མི་གནས་
[45b.7]པའི་བསམ་གཏན་པ་ཡིན་ནོ། །ཤཱ་རིའི་བུ་འདི་ནི་སངས་རྒྱས་ཀྱི་གསུང་གང་ལ་ཡང་མི་རྟོག་པ། རྣམ་པར་རྟོག་པ་མེད་པ་སྟེ། འདི་ནི་དོན་དམ་པའི་རྣམ་པར་ཐར་པའི་སྒོ་ཡིན་ནོ། །སྐྱེས་བུ་བླུན་པོ་གང་ཞིག་འཁོར་གྱི་ནང་དུ་སོང་སྟེ། བརྟགས་ཤིང་བརྟགས་ནས་འདི་ནི་སངས་རྒྱས་ཀྱི་གསུང་
[46a]
[46a.1]ཡིན་ནོ། །འདི་ནི་འཕགས་པའི་ལམ་ཡིན་ནོ་ཞེས་སྟོན་ཅིང་ལོག་པའི་ལྟ་བ་སྟོན་པར་བྱེད་ན། དེ་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་སྨོད་པ་དང་། སྡིག་པའི་གྲོགས་པོ་ཡིན་ཏེ། སྐྱེས་བུ་དམ་པ་མ་ཡིན་པ་དེ་ནི་དགེ་བའི་
[46a.2]བཤེས་གཉེན་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཇི་ལྟར་ཡང་ཕས་ཀྱི་རྒོལ་བ་འགའ་ཞིག་གིས་མཛའ་བཤེས་ཀྱི་སྲོག་དང་འབྲལ་བར་བྱེད་ན་དེ་ནི་ཚེ་གཅིག་གི་ཡིན་ནོ། །སྐྱེས་བུ་བླུན་པོ་ཡོངས་སུ་མ་དག་པའི་ཆོས་སྟོན་པ་འདི་ནི་སྲིད་པ་བྱེ་བ་ཕྲག་བརྒྱ་སྟོང་རྣམས་སུ་གནོད་པ་ཆེན་པོ་བྱེད་པ་
[46a.3]ཡིན་ཏེ། དེ་དག་སངས་རྒྱས་ཀྱི་བྱང་ཆུབ་ལ་རྨོངས་པ་དང་། སྔོན་གྱི་འཛིན་པ་དེ་ཉིད་འབར་བར་བྱེད། ཀུན་དུ་འཇུག་པར་བྱེད་དེ། འཛིན་པ་གང་གིས་ང་རྒྱལ་རྒྱུན་གཅོད་པར་མི་བྱེད་པ་ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་ཡོངས་སུ་མ་དག་པའི་ཆོས་སྟོན་པའི་དགེ་སློང་ནི་བསོད་ནམས་མ་ཡིན་
[46a.4]པ་མང་དུ་སྐྱེད་པར་བྱེད་པས་སྡིག་པའི་གྲོགས་པོ་ཡིན་ནོ། །འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བྱང་ཆུབ་ལ་སྨོད་པ་ཡིན་ནོ། །ཤཱ་རིའི་བུ་འཛམ་བུའི་གླིང་ན་སེམས་ཅན་ཇི་སྙེད་འཁོད་པ་དང་། སྤྱི་ཕུད་ཀྱི་འཇིག་རྟེན་གྱི་
[46a.5]ཁམས་སུ་ཇི་སྙེད་གཏོགས་པ་དང་། ཤཱ་རིའི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་སེམས་ཅན་ཇི་སྙེད་པ་དེ་དག་ཐམས་ཅད་འགའ་ཞིག་གིས་སྲོག་དང་ཕྲལ་བ་བས་ནི་གང་ཞིག་གཞན་ལ་ཡོངས་སུ་མ་དག་པའི་ཆོས་སྟོན་པར་བྱེད་ན། འདི་ཉིད་དེ་བས་ཆེས་བསོད་ནམས་མ་ཡིན་པ་མང་
[46a.6]དུ་སྐྱེད་པར་འགྱུར་རོ། །དེ་བཞིན་དུ་གླིང་བཞི་པ་རྣམས་དང་། སྤྱི་ཕུད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ལ་ཡང་བརྗོད་པར་བྱ་སྟེ། ཤཱ་རིའི་བུ་འཛམ་བུའི་གླིང་གི་སེམས་ཅན་རྣམས་ཀྱང་ཞོག །སྤྱི་ཕུད་ཀྱི་འཇིག་རྟེན་གྱི་ཁམས་སུ་གཏོགས་པ་ཇི་སྙེད་པ་ཡང་ཞོག །
[46a.7]ཤཱ་རིའི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་སེམས་ཅན་ཇི་སྙེད་པ་དེ་དག་ཐམས་ཅད་འགའ་ཞིག་གིས་སྲོག་དང་ཕྲལ་བ་བས། གང་གིས་གཞན་ལ་ཡོངས་སུ་མ་དག་པའི་ཆོས་སྟོན་ན་འདི་ཉིད་དེ་བས་ཆེས་བསོད་ནམས་མ་ཡིན་པ་མང་དུ་སྐྱེད་པར་འགྱུར་རོ། །དེ་ཅིའི་ཕྱིར་ཞེ་ན། 
[46b]
[46b.1]ཤཱ་རིའི་བུ་འདི་ལྟར་དེ་སངས་རྒྱས་ཀྱི་བྱང་ཆུབ་ལ་སྨོད་པ་དང་། བདུད་ཀྱི་ཕྱོགས་འབར་བར་བྱེད་པ་དང་། སེམས་ཅན་རྣམས་ལ་ཡང་སྲིད་པ་བྱེ་བ་བརྒྱ་སྟོང་རྣམས་སུ་གནོད་པ་ཆེན་པོ་བྱེད་པ་དང་། རྨོངས་པར་བྱེད་པའི་ཕྱིར་རོ། །སྐྱེས་བུ་བླུན་པོ་དེ་ནི་གྲོལ་བར་མི་བྱེད་པས་དེའི་ཕྱིར་དེ་ནི་སེམས་ཅན་ཐམས་
[46b.2]ཅད་ཀྱི་སྡིག་པའི་གྲོགས་པོ་བདེན་པ་མ་ཡིན་པར་སྨྲ་བ་ཡིན་ནོ། །སྐྱེས་བུ་དམ་པ་མ་ཡིན་པ་གང་ཡིན་པ་དེ་འཁོར་གྱི་ནང་དུ་སོང་སྟེ། སངས་རྒྱས་ལ་སྨོད་པར་བྱེད་དེ། དེའི་ཕྱིར་དེ་ནི་སེམས་ཅན་དམྱལ་བ་ཆེན་པོ་ཞེས་བྱའོ། །སྐྱེ་བོ་མང་པོ་ལོག་པའི་ལྟ་བ་འཛིན་དུ་འཇུག་པ་ཡིན་ནོ། །སྲིད་པ་བརྒྱ་
[46b.3]ཕྲག་སྟོང་དུ་སངས་རྒྱས་ཀྱི་བྱང་ཆུབ་ལ་དགའ་བར་མི་འགྱུར་ཏེ། ཤཱ་རིའི་བུ་གང་ཟག་ཏུ་ལྟ་བ་ནི་ཕལ་ཆེར་ལོག་པ་ཉིད་དུ་ལྟུང་བར་འགྱུར་རོ། །སྟོང་པར་ལྟ་བ་ནི་ཕལ་ཆེར་ཆོས་ཀུན་མྱུར་དུ་ཤེས་པར་འགྱུར་རོ། །དེ་ཅིའི་ཕྱིར་ཞེ་ན། ལྟ་བ་དེ་མྱུར་དུ་སྤོང་བའི་ཕྱིར་རོ། །ཤཱ་རིའི་བུ་མཚོན་རྣོན་པོས་ལྕེ་
[46b.4]གཏུབས་པ་ནི་བླའི། འཁོར་གྱི་ནང་དུ་སོང་ནས་སམ། དབེན་པར་སོང་ནས་སམ། བདག་དང་གཉིས་ཀྱིས་ཡོངས་སུ་མ་དག་པའི་ཆོས་སྟོན་པ་ནི་དེ་ལྟ་མ་ཡིན་ནོ། །ཤཱ་རིའི་བུ་འདི་ནི་ཡོངས་སུ་མ་དག་པའི་ཆོས་སྟོན་པའི་དགེ་སློང་རྣམས་ཀྱི་སྐྱོན་ཡིན་ཏེ། ངན་སོང་རབ་ཏུ་རྫོགས་པར་བྱ་བའི་
[46b.5]ཕྱིར་ཀུན་ཏུ་ཞུགས་པ་ཡིན་ནོ། །ཡོངས་སུ་མ་དག་པའི་ཆོས་བསྟན་པའི་ལེའུ་སྟེ་དྲུག་པའོ།། །།ཤཱ་རིའི་བུ་ཁྱོད་ཀྱིས་རྣམ་གྲངས་འདི་དག་གིས་ཀྱང་དེ་ལྟར་ཁོང་དུ་ཆུད་པར་བྱ་སྟེ། སྔོན་བྱུང་བ་འདས་པའི་བསྐལ་པ་གྲངས་མེད་པའི་ཡང་ཆེས་གྲངས་མེད་པ། ཡོངས་
[46b.6]པ། རྒྱ་ཆེན་པོ། ཚད་མེད་པར་གྱུར་པ་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། 
[46b.7]སངས་རྒྱས་བཅོམ་ལྡན་འདས་བཀོད་པ་ཆེན་པོ་ཞེས་བྱ་བ་བྱུང་ངོ་། །ཤཱ་རིའི་བུ་བཅོམ་ལྡན་འདས་དེ་བཞིན་གཤེགས་པ་བཀོད་པ་ཆེན་པོ་དེའི་ཚེའི་ཚད་ནི་ལོ་བྱེ་བ་སྟོང་ཕྲག་དྲུག་ཅུ་རྩ་བརྒྱད་དུ་གྱུར་ཏོ། །ཉན་ཐོས་ཀྱི་དགེ་སློང་ནི་བརྒྱ་སྟོང་བྱེ་བ་ཕྲག་དྲུག་ཅུ་རྩ་བརྒྱད་འདུས་པར་གྱུར་ཏོ། །བཅོམ་ལྡན་
[47a]
[47a.1]འདས་ཡོངས་སུ་མྱ་ངན་ལས་འདས་པ་དེའི་སྐུ་གདུང་རྒྱས་པར་གྱུར་པ་ནི་དཔེར་ན་མ་འོངས་པ་ན་ངའི་དམ་པའི་ཆོས་ལོ་ལྔ་བརྒྱར་གནས་པར་འགྱུར་བ་དང་། དཔེར་ན་མ་འོངས་པ་ན་ངའི་དེ་ལས་ལྷག་པར་གནས་པར་མི་འགྱུར་བ་བཞིན་ནོ། །བཅོམ་ལྡན་འདས་དེ་བཞིན་གཤེགས་པ་
[47a.2]དེ་ཡོངས་སུ་མྱ་ངན་ལས་འདས་ནས། དེ་ནས་ཉན་ཐོས་ཀྱི་དགེ་འདུན་མང་པོ་ལས་ཉི་མ་གཅིག་གིས་དགེ་སློང་བརྒྱ་ཡོངས་སུ་མྱ་ངན་ལས་འདས་པ་ནས། དགེ་སློང་ཉིས་བརྒྱ་དང་། སུམ་བརྒྱ་དང་། བཞི་བརྒྱ་དང་ལྔ་བརྒྱ་ཡོངས་སུ་མྱ་ངན་ལས་འདས་པ་ནས། ཤཱ་རིའི་བུ་གང་ཡང་ཉི་མ་གཅིག་གིས་
[47a.3]དགེ་སློང་བྱེ་བ་བརྒྱ་ཕྲག་སྟོང་ཡོངས་སུ་མྱ་ངན་ལས་འདས་པར་གྱུར་པའི་དུས་དེ་དང་། དེ་ལྟ་བུ་བྱུང་བར་གྱུར་ཏོ། །ཤཱ་རིའི་བུ་རྣམ་གྲངས་འདིས་བཅོམ་ལྡན་འདས་དེའི་ཉན་ཐོས་མངོན་པར་ཤེས་པའི་ཡེ་ཤེས་དང་། མཐུ་ཆེན་པོ་དང་ལྡན་པ་ཇི་སྙེད་པ་དེ་དག་ཐམས་ཅད་ལོ་གསུམ་གྱིས་ཡོངས་
[47a.4]སུ་མྱ་ངན་ལས་འདས་པར་གྱུར་ཏོ། །ཤཱ་རིའི་བུ་ཡང་བཅོམ་ལྡན་འདས་དེའི་གསུང་རབ་རྒྱས་པ་དེ་ལ་ལྷ་དང་མིའི་འགྲོ་བར་གཏོགས་པ་མང་པོས་མཆོད་པར་གྱུར་ཏོ། །དེ་ནས་དུས་གཞན་ཞིག་ན་བཅོམ་ལྡན་འདས་ཡོངས་སུ་མྱ་ངན་ལས་འདས་པ་དེའི་ཉན་ཐོས་དེ་རྣམས་ཀྱང་ཡོངས་སུ་མྱ་ངན་
[47a.5]ལས་འདས་པ་དང་། རིམ་གྱིས་སྐྱེ་བོའི་ཚོགས་ཆེན་པོ་དག་རབ་ཏུ་བྱུང་ནས་དེ་དག་ནད་མེད་པའི་དགེ་སྦྱོང་དང་། དེ་དག་མྱ་ངན་ལས་འདས་པའི་དགེ་སྦྱོང་དུ་གྱུར་ཏེ། དེ་དག་རྙེད་པ་དང་། བཀུར་སྟིས་ཟིལ་གྱིས་ནོན་ཅིང་ལེན་པ་ལ་ཞེན་པའི་སེམས་ཀྱིས་དེ་བཞིན་གཤེགས་པས་གསུངས་པའི་
[47a.6]མདོ་སྡེ་ཟབ་མོ་སངས་རྒྱས་ཀྱི་བྱང་ཆུབ་དམིགས་སུ་མེད་པ། དོན་དམ་པ་སྟོང་པ་ཉིད་ཀྱི་ཆོས་དེ་དག་ལ་མི་འཇུག་ཅིང་མ་མོས་པར་གྱུར་ཏེ། གཞན་དུ་ན་ངེས་པ་མེད་པའི་ཤེས་པ་དང་། ངེས་པ་མེད་པའི་དོན་དང་། ཡོངས་སུ་མ་དག་པའི་ཆོས་སྤྱོད་ཅིང་ཡོངས་སུ་མ་དག་པའི་ཆོས་བདག་
[47a.7]ཏུ་སྨྲ་བ་དང་། སྲོག་ཏུ་སྨྲ་བ་དང་། གང་ཟག་ཏུ་སྨྲ་བ་སྟོན་གྱི། སྟོང་པ་ཉིད་སྨྲ་བར་ནི་མ་གྱུར་ཏོ། །ཤཱ་རིའི་བུ་བཅོམ་ལྡན་འདས་དེ་ཡོངས་སུ་མྱ་ངན་འདས་ནས་ལོ་བརྒྱ་ལོན་པ་དང་། ཆོས་འདུལ་བ་ལ་རྣམ་པ་ལྔར་གྱུར་ཏེ། བཀུར་བའི་གཞི་པ་ཞེས་བྱ་བ་དང་། འབྱུང་བར་དམིགས་པ་ཞེས་བྱ་བ་དང་། 
[47b]
[47b.1]ཐམས་ཅད་ཡོད་པར་སྨྲ་བ་ཞེས་བྱ་བ་དང་། ཚོགས་ནས་བྱུང་བ་ཞེས་བྱ་བ་དང་། ཉེ་བར་བཅིངས་པ་ཞེས་བྱ་བའོ། །ཤཱ་རིའི་བུ་དེ་ལ་དགེ་སློང་བཀུར་བའི་གཞི་པ་ཞེས་བྱ་བ་དང་། འབྱུང་བར་དམིགས་པ་ཞེས་བྱ་བ་དང་། ཐམས་ཅད་ཡོད་པར་སྨྲ་བ་ཞེས་བྱ་བ་དང་། ཚོགས་ནས་བྱུང་བ་ཞེས་བྱ་བ་
[47b.2]དང་། ཉེ་བར་བཅིངས་པ་ཞེས་བྱ་བ་དང་། ལྔ་པོ་དེ་དག་ནི་འཁོར་གྱི་གཙོ་བོར་གྱུར་ཏོ། །ཤཱ་རིའི་བུ་དེ་ལ་བཀུར་བའི་གཞི་པ་ཞེས་བྱ་བར་གྱུར་པ་གང་ཡིན་པ་དེ་དག་ནི་སངས་རྒྱས་ཀྱི་གསུང་དུ་གྱུར་པ་དེ་དག་ཀུན་ཤེས་ཤིང་དམིགས་སུ་མེད་པའི་སྟོང་པ་དེ་ཉིད་སྨྲ་བར་གྱུར་ཏོ། །འདི་ལྟར་དགེ་སློང་
[47b.3]བཞི་པོ་དེ་དག་ནི་འཁོར་དང་བཅས་ཏེ། ལམ་གོལ་བ་བཟུང་བས་ཕལ་ཆེར་གང་ཟག་ཏུ་སྨྲ་བར་གྱུར་ཏོ། །ཤཱ་རིའི་བུ་དེ་ལ་བཀུར་བའི་གཞི་པ་ཞེས་བྱ་བ་གང་ཡིན་པ་དེ་དག་ཕྱོགས་དགུའམ། བཞི་ནས་ཤིན་ཏུ་སྤ་བཀོང་བས་སྲན་གཟུགས་མི་ནུས་ཤིང་སྐྱེ་བོ་མང་པོས་ཀྱང་མི་སྟེན་པར་གྱུར་ཏོ། །
[47b.4]ཤཱ་རིའི་བུ་དེ་ལྟར་དགེ་སློང་སྡིག་ཅན་བཞི་པོ་དེ་དག་གིས་སྐྱེ་བོའི་ཚོགས་ཆེན་པོ་ལོག་པའི་ལྟ་བ་ཡང་དག་པར་འཛིན་དུ་བཅུག་གོ། །དེ་ལྟར་བཅོམ་ལྡན་འདས་དེའི་གསུང་རབ་དེ་ཡང་གཅིག་ལ་གཅིག་བཀུར་སྟི་མེད་པ་དང་། གཅིག་ལ་གཅིག་སྨོད་པས་ནུབ་པར་གྱུར་ཏོ། །ཤཱ་རིའི་བུ་དེ་
[47b.5]ལ་བཀུར་བའི་གཞི་པའི་ཆོས་རྣམས་བསྟན་པ་ན་ཀུན་ཤེས་པ་དང་ལྡན་པ་དང་། རྟོགས་པ་དང་ལྡན་པ་དང་། མོས་པ་དང་ལྡན་པ་གང་ཡིན་པ་དེ་དག་ནི་ངས་སངས་རྒྱས་སྟོང་ཕྲག་ལྔའི་ཉན་ཐོས་སུ་གྱུར་པ་བྱེ་བ་དུང་ཕྱུར་ཕྲག་དྲུག་ཅུ་རྩ་བརྒྱད་ཡོངས་སུ་མྱ་ངན་ལས་འདས་པ་གང་ཡིན་པ་དེ་དག་
[47b.6]ཡིན་པར་མཁྱེན་ཏོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་ལྟར་དེ་དག་གིས་སྔོན་གྱིས་རྒྱལ་བ་ལ་ལྷག་པར་བྱ་བ་བྱས་པ། མྱ་ངན་ལས་འདས་པ་དམིགས་སུ་མེད་པ་ལ་སྤྱད་པ་དག་ཡིན་པའི་ཕྱིར་རོ། །ཤཱ་རིའི་བུ་དེ་ལ་འབྱུང་བར་དམིགས་པ་ཞེས་བྱ་བ་དང་། ཐམས་ཅད་ཡོད་པར་སྨྲ་བ་ཞེས་བྱ་བ་
[47b.7]དང་། ཚོགས་ནས་བྱུང་བ་ཞེས་བྱ་བ་དང་། ཉེ་བར་བཅིངས་པ་ཞེས་བྱ་བའི་དགེ་སློང་འཁོར་དང་བཅས་པ་གང་ཡིན་པ་དེ་དག་ཐམས་ཅད་ནི་དམིགས་པ་ཅན་དུ་གྱུར། བདག་ཏུ་སྨྲ་བ་ལ་ཀུན་ཏུ་རྟེན། སེམས་ཅན་དུ་སྨྲ་བ་དང་། སྲོག་ཏུ་སྨྲ་བ་དང་། གང་ཟག་ཏུ་སྨྲ་བ་དང་། སྐྱེ་བོ་མང་པོའི་འཁོར་
[48a]
[48a.1]དང་། གང་ཟག་ཏུ་སྨྲ་བ་ལ་མངོན་པར་ཞེན་པར་གྱུར་ཏོ། །ཤཱ་རིའི་བུ་དེ་ལྟར་སྐྱེས་བུ་དམ་པ་མ་ཡིན་པ་དེ་དག་གིས་རབ་ཏུ་བྱུང་བ་དང་། ཁྱིམ་པའི་སྐྱེ་བོའི་ཚོགས་ཆེན་པོ་དག་ལོག་པའི་ལྟ་བ་ལ་མངོན་པར་ཞེན་པར་བྱས་ནས་དོན་དམ་པ་ནི་སྤངས། དམིགས་སུ་མེད་པའི་སྟོང་
[48a.2]པ་ཉིད་དང་། མཚན་མ་མེད་པ་དང་། སྨོན་པ་མེད་པའི་ཆོས་སངས་རྒྱས་ཀྱི་བྱང་ཆུབ་ནི་གཅེར་བུ་པའི་ཚིག་གིས་བཅབས་ནས་ལོག་པར་ལྟ་བ་ཡོངས་སུ་བཟུང་བར་གྱུར་ཏོ། །ཤཱ་རིའི་བུ་དེ་ལ་དགེ་སློང་བཞི་པོ་གང་ཡིན་པ་དེ་དག་འཁོར་གྱི་གཙོ་བོ་ཡིན་པས་སྐྱེས་བུ་དམ་པ་མ་ཡིན་པ་བཞི་པོ་གང་
[48a.3]ཡིན་པ་དེ་དག་གི་རྗེས་སུ་ཕྱོགས་པ་དེ་རྣམས་ཀྱང་དེ་སྐད་དུ་སྨྲ་བས། དེ་རྣམས་ཀྱིས་གསུང་རབ་རྒྱ་ཆེན་པོ་དེ་ནུབ་པར་བྱས་སོ། །ཤཱ་རིའི་བུ་དེ་ལ་གང་དག་གིས་ཆོས་མ་ཡིན་པ་དེ་ལ་ཆོས་སུ་བཟུང་ནས་དེ་དག་གིས་བཙལ་བ་དང་། འབད་པ་དང་། བརྩོན་པ་བྱས་ཀྱང་རྗེས་སུ་འཐུན་པའི་བཟོད་པ་ཡང་
[48a.4]སྐྱེས་པར་མ་གྱུར་ན། འབྲས་བུ་ཐོབ་པ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་འདི་ལྟར་ཁྱིམ་པ་དང་རབ་ཏུ་བྱུང་བ་དེ་དག་ཕལ་ཆེར་ངན་སོང་དུ་དོང་བར་གྱུར་གྱི། བདེ་འགྲོར་དོང་བ་ནི་མ་ཡིན་ནོ། །ཤཱ་རིའི་བུ་འདི་ལྟར་སྐྱེས་བུ་དམ་པ་མ་ཡིན་པ་དེ་དག་གིས་སངས་རྒྱས་ཀྱི་བྱང་
[48a.5]ཆུབ་དེ་ནུབ་པར་བྱས་པས། སེམས་ཅན་མང་པོ་ལ་གནོད་པ་བྱེད་པ་ཡིན་ཏེ། སྐྱེས་བུ་དམ་པ་མ་ཡིན་པ་དེ་དག་ཀྱང་དུས་ལས་འདས་ནས་མནར་མེད་པའི་སེམས་ཅན་དམྱལ་བ་ཆེན་པོར་ལྷུང་ནས་དེར་ལོ་བྱེ་བ་བརྒྱ་སྟོང་ཕྲག་དགུར་ཁས་བུབ་ཏུ་བཙོས་པར་གྱུར་ཏོ། །ལོ་སྟོང་ཕྲག་དགུར་ནི་གློ་གཡས་
[48a.6]གཡོན་ནས་བཙོས་ཏེ། དེ་དག་དེ་ནས་ཤི་འཕོས་ནས་རབ་ཏུ་ཚ་བ་དང་། ཚ་བ་དང་། ངུ་འབོད་ཆེན་པོ་དང་། ངུ་འབོད་དང་། བསྡུས་གཞོམ་དང་། ཐིག་ནག་དང་། ཡང་སོས་ཀྱི་དམྱལ་བ་ཆེན་པོ་རྣམས་སུ་ལྷུང་ནས། རྣམ་གྲངས་འདི་དག་གིས་དམྱལ་བ་ཆེན་པོ་རེ་རེར་ཡང་དུས་དེ་སྲིད་དུ་བཙོས་པར་
[48a.7]གྱུར་ཏོ། །དེ་དག་དེ་ནས་ཡང་ཡང་སོས་ཀྱི་དམྱལ་བ་ཆེན་པོ་ནས་ཐིག་ནག་ཏུ་ལྷུང་ཞིང་། ཐིག་ནག་ནས་བསྡུས་གཞོམ་དང་། བསྡུས་གཞོམ་ནས་ངུ་འབོད་དང་། ངུ་འབོད་ནས་ངུ་འབོད་ཆེན་པོ་དང་། ངུ་འབོད་ཆེན་པོ་ནས་ཚ་བ་དང་། ཚ་བ་ནས་རབ་ཏུ་ཚ་བར་ལྷུང་བ་ནས་མནར་མེད་པ་དང་། མནར་
[48b]
[48b.1]མེད་པའི་སེམས་ཅན་དམྱལ་བ་ཆེན་པོར་ལྷུང་བར་གྱུར་ཏོ། །ཤཱ་རིའི་བུ་རྣམ་གྲངས་འདིས་ཁྱིམ་པ་དང་རབ་ཏུ་བྱུང་བ་དེ་དག་དང་འབྲེལ་བ་གང་ཡིན་པ་དག་དང་། སློང་བའི་ཁྱིམ་དང་མཛའ་བཤེས་ཀྱི་རྒྱུད་དུ་གྱུར་པ་གང་ཡིན་པ་དེ་དག་ཀྱང་དེ་རྣམས་དང་ལྷན་ཅིག་དེ་དག་ནས་ཤི་འཕོས་ནས་སེམས་ཅན་དམྱལ་
[48b.2]བ་ཆེན་པོར་སྐྱེས་ཏེ། མི་ཟད་པའི་ཚོར་བ་མྱོང་བར་གྱུར་ཏོ། །དེ་དག་ལས་ཡང་སྲོག་ཆགས་བྱེ་བ་བརྒྱ་སྟོང་ཕྲག་དྲུག་ཅུ་རྩ་བཞི་སྔ་ཕྱི་མེད་པར་སེམས་ཅན་དམྱལ་བ་ཆེན་པོ་དེ་དག་དུ་སྐྱེས་པར་གྱུར་ཏོ། །དེ་དག་ལས་འགྲོགས་བཤེས་ཀྱི་རྒྱུད་དང་། རིམ་གྲོ་བྱེད་པའི་རྒྱུད་དང་། རིམ་གྲོ་བྱེད་པའི་དགེ་
[48b.3]སློང་དང་། སློབ་དཔོན་དང་། བརྒྱུད་པའི་སློབ་དཔོན་དང་། ཉེ་གནས་དང་། བརྒྱུད་པའི་ཉེ་གནས་ཤི་འཕོས་པར་གྱུར་པ་གང་ཡིན་པ་དེ་དག་ལས་ཕལ་མོ་ཆེ་ཞིག་དང་། ཤཱ་རིའི་བུ་རྗེས་སུ་ཕྱོགས་པར་གྱུར་པ་ཇི་ལྟར་དེ་བཞིན་གཤེགས་པས་མཁྱེན་གྱི་དེ་དག་གི་གྲངས་ཁྱེད་ཀྱིས་ཤེས་པར་སླ་
[48b.4]བ་མ་ཡིན་པ་གང་ཡིན་པ་ཇི་སྙེད་པ་དེ་དག་དང་། དེས་ཟིན་པའི་སེམས་ཅན་ལོག་པར་ལྟུང་བའི་འགྲོ་བར་གྱུར་པ་ཇི་སྙེད་པ་དེ་དག་དང་། དེ་དག་ནས་ཤི་འཕོས་པའི་སྲོག་ཆགས་བྱེ་བ་བརྒྱ་སྟོང་ཕྲག་དྲུག་ཅུ་རྩ་བཞི་པོ་དེ་དག་དང་ལྷན་ཅིག་སེམས་ཅན་དམྱལ་བ་ཆེན་པོ་རྣམས་སུ་སྐྱེས་པར་གྱུར་ཏོ། །
[48b.5]ཤཱ་རིའི་བུ་རྣམ་གྲངས་འདིས་དེ་དག་བསྐལ་པ་ཡོངས་སུ་རྫོགས་པར་ངན་སོང་ཐོབ་པར་གྱུར་ཏོ། །ཤཱ་རིའི་བུ་གང་གི་ཚེ་སྲེག་པའི་བསྐལ་པ་འབྱུང་བ་དེའི་ཚེ་ཡང་སྐྱེས་བུ་བླུན་པོ་དེ་དག་དེ་ཉིད་དུ་དེ་ཁོ་ན་བཞིན་དུ་ལྷུང་བར་གྱུར་ཏོ། །དེ་ཅིའི་ཕྱིར་ཞེ་ན། ཤཱ་རིའི་བུ་སངས་རྒྱས་བཅོམ་ལྡན་འདས་རྣམས་
[48b.6]ཀྱི་བསྟན་པ་ལ་སྨད་པའི་ལས་དྲག་པོ་གང་ཡིན་པ་དེ་བྱས་པའི་ཕྱིར་རོ། །ཤཱ་རིའི་བུ་ཡང་འཇིག་པའི་བསྐལ་པ་བྱུང་བ་ན། སྐྱེས་བུ་དམ་པ་མ་ཡིན་པ་བཞི་པོ་དེ་དག་དང་། སྲོག་ཆགས་བྱེ་བ་བརྒྱ་སྟོང་ཕྲག་དྲུག་ཅུ་རྩ་བཞི་པོ་དེ་དག་དེ་ནས་ཤི་འཕོས་ནས། འདི་ནས་འཇིག་རྟེན་གྱི་
[48b.7]ཁམས་གཞན་ནམ། འཇིག་རྟེན་གྱི་བར་གྱི་སེམས་ཅན་དམྱལ་བ་ཤིན་ཏུ་ཆེན་པོར་ལྷུང་བར་གྱུར་ཏོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དྲག་པོའི་ལས་བྱས་ཤིང་བསགས་པའི་རྣམ་པར་སྨིན་པ་ནི་ཆུང་ངུར་མི་འགྱུར་ཏེ། དེ་དག་དེ་ན་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་
[49a]
[49a.1]དང་། ལོ་བརྒྱ་སྟོང་ཕྲག་མང་པོ་དང་། ལོ་བྱེ་བ་བརྒྱ་སྟོང་ཕྲག་མང་པོ་རྣམས་སུ་སྡུག་བསྔལ་དྲག་པོ་རྩུབ་པ་མི་ཟད་པ་ཡིད་དུ་མི་འོང་བའི་ཚོར་བ་མྱོང་བར་གྱུར་ཏོ། །ཤཱ་རིའི་བུ་འཇིག་རྟེན་གནས་པ་གང་ཡིན་པ་འདི་ཞིག་པར་གྱུར་ཏེ། དེར་ཡང་སྲེག་པའི་བསྐལ་པ་ཆེན་
[49a.2]པོ་ཉེ་བར་གནས་པའི་དུས་དེ་དང་དེ་དག་བྱུང་བར་གྱུར་ཏོ། །ཤཱ་རིའི་བུ་དེ་ནས་སྐྱེས་བུ་དམ་པ་མ་ཡིན་པ་བཞི་པོ་དེ་དག་དང་། སྲོག་ཆགས་བྱེ་བ་བརྒྱ་སྟོང་ཕྲག་དྲུག་ཅུ་རྩ་བཞི་པོ་དེ་དག་དང་། གཞན་ཡང་སེམས་ཅན་དམྱལ་བ་ལས་ཀྱི་རྣམ་པར་སྨིན་པ་མི་བཟད་པ་གང་ཡིན་པ་དེ་རྣམས་དེ་
[49a.3]ནས་ཤི་འཕོས་ནས་ཡང་འཇིག་རྟེན་གྱི་ཁམས་འདི་ཉིད་ཀྱི་སེམས་ཅན་དམྱལ་བ་ཆེན་པོ་དག་ཏུ་སྐྱེས་པར་གྱུར་ཏོ། །ཤཱ་རིའི་བུ་ཡང་སྐྱེས་བུ་དམ་པ་མ་ཡིན་པ་བཞི་པོ་དེ་དག་དང་། སྲོག་ཆགས་བྱེ་བ་བརྒྱ་སྟོང་ཕྲག་དྲུག་ཅུ་རྩ་བཞི་པོ་དེ་དག་མི་རྣམས་སུ་སྐྱེས་པར་གྱུར་ཏེ། དེར་ཡང་ཐམས་ཅད་
[49a.4]དམུས་ལོང་ཤ་སྟག་ཏུ་གྱུར་ཏོ། །ཤཱ་རིའི་བུ་རྣམ་གྲངས་འདིས་མི་རྣམས་སུ་སྐྱེ་བ་ལྔ་བརྒྱར་དམུས་ལོང་ཤ་སྟག་ཏུ་གྱུར་ཏོ། །སྐྱེ་བ་ལྔ་བརྒྱར་ནི་དམྱལ་བ་ཆེན་པོར་ལྷུང་བར་གྱུར་ཏེ། དེར་ཡང་ཐམས་ཅད་དམུས་ལོང་ཤ་སྟག་ཏུ་གྱུར་ཏོ། །དེ་དག་སྐྱེ་བ་ལྔ་བརྒྱའི་ཐ་མ་ལ་མིའི་རང་བཞིན་སླར་
[49a.5]ཐོབ་ནས་ཤའི་མིག་དང་ལྡན་པར་གྱུར་ཏོ། །ཤཱ་རིའི་བུ་དེའི་ཚེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་
[49a.6]སྟོན་པ། སངས་རྒྱས་བཅོམ་ལྡན་འདས་ཀུན་ནས་འོད་ཅེས་བྱ་བ་འཇིག་རྟེན་དུ་བྱུང་སྟེ། བཅོམ་ལྡན་འདས་དེའི་ཚེའི་ཚད་ནི་ལོ་བྱེ་བ་ཕྲག་བརྒྱ་སྟོང་དུ་གྱུར་ཏོ། །དེའི་ཉན་ཐོས་འདུས་པ་ཆེན་པོ་ནི་བྱེ་བ་ཕྲག་དུང་ཕྱུར་ཡོངས་སུ་ཚང་བར་གྱུར་ཏོ། །དེའི་ཚེ་མི་དེ་དག་གི་ལུས་ནི་ཁྲུ་དགུ་བཅུ་
[49a.7]རྩ་དགུ་ཡོད་དོ། །བཅོམ་ལྡན་འདས་ཀྱི་སྐུ་ལ་ནི་ཁྲུ་ཕལ་པ་དེའི་ཉིས་འགྱུར་ཡོད་དོ། །སངས་རྒྱས་བཅོམ་ལྡན་འདས་དེའི་འོད་ནར་མ་གང་ཡིན་པ་དེས་ནི་དཔག་ཚད་བྱེ་བ་དུང་ཕྱུར་ཕྲག་བརྒྱ་སྟོང་སྣང་བས་ཁྱབ་པར་གྱུར་ཏོ། །བཅོམ་ལྡན་འདས་དེའི་བསྟན་པ་ལ་སྐྱེས་བུ་དམ་པ་མ་ཡིན་པ་
[49b]
[49b.1]དེ་དག་རབ་ཏུ་བྱུང་ནས་ལོ་བརྒྱ་སྟོང་དུ་མ་མགོ་ལ་མེ་འབར་བ་བཞིན་དུ་འབྲས་བུ་འདོད་པའི་ཕྱིར་བཙལ་བར་བྱས་ཀྱང་རྗེས་སུ་འཐུན་པའི་བཟོད་པ་ཡང་མ་སྐྱེས་ན། འབྲས་བུ་ཐོབ་པ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་སངས་རྒྱས་ཀྱི་བྱང་ཆུབ་
[49b.2]ལ་སྨོད་པ་གང་ཡིན་པ་ནི་དེ་ལྟར་འགྱུར་ཏེ། འདི་ལྟར་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུས་བྱས་པའི་ཕྱིར་རོ། །ཤཱ་རིའི་བུ་རྣམ་གྲངས་འདིས་ཇི་སྲིད་དུ་འདིར་ང་མ་བྱུང་བའི་བར་མ་དོར་དེ་དག་དེ་ནས་ཤི་འཕོས་ནས་ཀྱང་སྔོན་གྱི་མི་དགེ་བའི་ལས་མངོན་པར་འདུས་བྱས་
[49b.3]པས་མནར་མེད་པའི་སེམས་ཅན་དམྱལ་བ་ཆེན་པོར་ལྷུང་བར་གྱུར་ཏོ། །དེ་དག་གིས་ང་སངས་རྒྱས་བྱེ་བ་ཕྲག་དགུ་བཅུ་དང་ཐབས་ཅིག་ཏུ་མཉེས་པར་བྱས་ན། འོན་ཀྱང་དེ་དག་གིས་སངས་རྒྱས་དེ་སྙེད་ཅིག་ལས་ཀྱང་རྗེས་སུ་འཐུན་པའི་བཟོད་པ་ཡང་མ་ཐོབ་པོ། །དེ་ཅིའི་ཕྱིར་ཞེ་ན། ཤཱ་རིའི་
[49b.4]བུ་དེ་བཞིན་གཤེགས་པས་གསུངས་པ་ལ་མ་དད་ཅིང་སྨོད་པ་དང་། འཕགས་པའི་དགེ་སློང་རྣམས་ལ་ཁ་ཟེར་བ་གང་ཡིན་པ་དེ་ནི་དེ་ལྟར་འགྱུར་ཏེ། ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུས་བྱས་པའི་ཕྱིར་རོ། །ཤཱ་རིའི་བུ་འཕགས་པ་རྣམས་ལ་སྐུར་པ་བཏབ་པས་ཇི་
[49b.5]སྙེད་ཀྱི་སྡུག་བསྔལ་མང་པོ་ཉམས་སུ་མྱོང་བར་གྱུར་པ་ལ་ལྟོས། འོན་ཀྱང་ངན་སོང་རྣམས་ལས་ནི་མ་ཐར་ཏོ། །ཤཱ་རིའི་བུ་བསྟན་པ་དེ་ལ་སྨོད་པའི་སེམས་ཅན་གང་དག་ཡིན་པ་དང་། དེ་ལ་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུ་བྱེད་པ་གང་དག་ཡིན་པའི་སེམས་ཅན་ཇི་སྙེད་
[49b.6]པ་དེ་དག་ནི་རེ་ཞིག་དཔག་ཏུ་མེད་ཅིང་རེ་ཞིག་གྲངས་མེད་པ་ཡིན་ན། ཤཱ་རིའི་བུ་དེ་ལས་བསྐལ་པ་གྲངས་མེད་པ་འདི་སྙེད་དང་། སངས་རྒྱས་བྱེ་བ་ཕྲག་དགུ་བཅུ་རྩ་དགུ་འདས་ཀྱི་བར་དུ་སེམས་ཅན་གཅིག་ཀྱང་ཡོངས་སུ་མྱ་ངན་ལས་འདས་པར་མི་དགོངས་སོ། །ཤཱ་རིའི་བུ་དེ་ལྟ་བས་ན་བྱིས་
[49b.7]པ་མངོན་པའི་ང་རྒྱལ་ཅན་དང་། དགེ་སློང་སྡིག་ཅན་ཚུལ་ཁྲིམས་དང་སྡོམ་པ་ཞིག་པ་དང་། ཡོངས་སུ་མ་དག་པའི་ཆོས་སྟོན་པ་མ་གཏོགས་པར་སུ་ཞིག་སངས་རྒྱས་བཅོམ་ལྡན་འདས་རྣམས་ཀྱི་བསྟན་པ་ལ་སྨོད་པར་བྱེད། དེ་དག་ལ་ནི་ཆོས་གསུམ་པོ་འདི་དག་ཡོད་པས། དགེ་བ་ནི་དེ་
[50a]
[50a.1]ཉིད་ཀྱིས་རིག་པ་མེད་པ། གྲོལ་བ་མེད་པ་ཡིན་ཏེ། དེ་དག་ནི་དེ་བཞིན་གཤེགས་པའི་གསུང་ལ་མ་དད་ཅིང་སྨོད་པར་བྱེད་དོ། །ཤཱ་རིའི་བུ་ཁྱོད་ཀྱིས་དེའི་ཚེ་དེའི་དུས་ཀྱི་ཡོངས་སུ་མ་དག་པའི་ཆོས་སྟོན་པའི་དགེ་སློང་ངེས་པར་འབྱུང་བ་ཞེས་བྱ་བར་གྱུར་པ་དེ་གཞན་ཞིག་
[50a.2]ཡིན་པ་སྙམ་དུ་སོམ་ཉིའམ། ཡིད་གཉིས་སམ། ཐེ་ཙོམ་ཟ་ན་ཁྱོད་ཀྱིས་དེ་ལྟར་མི་བལྟ་སྟེ། དེ་ཅིའི་ཕྱིར་ཞེ་ན། སྐྱེས་བུ་གཏི་མུག་ལྷ་སྦྱིན་འདི་དེའི་ཚེ་དེའི་དུས་ན། ཡོངས་སུ་མ་དག་པའི་ཆོས་སྟོན་པའི་དགེ་སློང་ངེས་པར་འབྱུང་བ་ཞེས་བྱ་བར་གྱུར་ཏོ། །ཤཱ་རིའི་བུ་ཁྱོད་ཀྱིས་དེའི་ཚེ་དེའི་དུས་
[50a.3]ཀྱི་ཡོངས་སུ་མ་དག་པའི་ཆོས་སྟོན་པའི་དགེ་སློང་ཐམས་ཅད་ཡོད་པར་སྨྲ་བ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་སོམ་ཉིའམ། ཡིད་གཉིས་སམ། ཐེ་ཙོམ་ཟ་ན། ཤཱ་རིའི་བུ་ཁྱོད་ཀྱིས་དེ་ལྟར་མི་བལྟ་སྟེ། དེ་ཅིའི་ཕྱིར་ཞེ་ན། ཤཱ་རིའི་བུ་དགེ་སློང་ཀོ་ཀ་ལི་ཀ་འདི་དེའི་ཚེ་དེའི་དུས་
[50a.4]ན་ཡོངས་སུ་མ་དག་པའི་ཆོས་སྟོན་པའི་དགེ་སློང་ཐམས་ཅད་ཡོད་པར་སྨྲ་བ་ཞེས་བྱ་བར་གྱུར་ཏོ། །ཤཱ་རིའི་བུ་ཁྱོད་ཀྱིས་དེའི་ཚེ་དེའི་དུས་ན་ཡོངས་སུ་མ་དག་པའི་ཆོས་སྟོན་པའི་དགེ་སློང་ཚོགས་ནས་བྱུང་བ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་སོམ་ཉིའམ། ཡིད་གཉིས་སམ། ཐེ་
[50a.5]ཙོམ་ཟ་ན། ཤཱ་རིའི་བུ་ཁྱོད་ཀྱིས་དེ་ལྟར་མི་བལྟ་སྟེ། དེ་ཅིའི་ཕྱིར་ཞེ་ན། ཤཱ་རིའི་བུ་དགེ་སློང་སེར་སྐྱ་འདི་དེའི་ཚེ་དེའི་དུས་ན་ཡོངས་སུ་མ་དག་པའི་ཆོས་སྟོན་པའི་དགེ་སློང་ཚོགས་ནས་བྱུང་བ་ཞེས་བྱ་བར་གྱུར་ཏོ། །ཤཱ་རིའི་བུ་ཁྱོད་ཀྱིས་དེའི་ཚེ་དེའི་དུས་ན་ཡོངས་སུ་མ་དག་པའི་ཆོས་སྟོན་
[50a.6]པའི་དགེ་སློང་ཉེ་བར་བཅིངས་པ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་སོམ་ཉིའམ་ཡིད་གཉིས་སམ་ཐེ་ཙོམ་ཟ་ན། ཤཱ་རིའི་བུ་ཁྱོད་ཀྱིས་དེ་ལྟར་མི་བལྟ་སྟེ། དེ་ཅིའི་ཕྱིར་ཞེ་ན། ཤཱ་རིའི་བུ་གཅེར་བུ་པའི་བུ་བདེན་ལྡན་འདི་དེའི་ཚེ་དེའི་དུས་ན་ཡོངས་སུ་མ་དག་པའི་ཆོས་སྟོན་པའི་དགེ་
[50a.7]སློང་ཉེ་བར་བཅིངས་པ་ཞེས་བྱ་བར་གྱུར་ཏོ། །ཤཱ་རིའི་བུ་ཁྱོད་ཀྱིས་དེའི་ཚེ་དེའི་དུས་ན་གང་གིས་སངས་རྒྱས་ཀྱི་བྱང་ཆུབ་ཡང་དག་པ་ཇི་ལྟ་བ་བཞིན་དུ་རབ་ཏུ་སྟོན་པ་ཡོངས་སུ་དག་པའི་ཆོས་སྟོན་པ་དང་ལྡན་པ་སེམས་ཅན་མང་པོའི་དོན་བྱེད་པ་དང་ལྡན་པ་དེའི་ཆོས་བསྟན་པ་ལ་སངས་རྒྱས་སྟོང་
[50b]
[50b.1]ཕྲག་ལྔའི་ཉན་ཐོས་སུ་གྱུར་པ་བྱེ་བ་དུང་ཕྱུར་ཕྲག་དྲུག་ཅུ་རྩ་བརྒྱད་ཡོངས་སུ་མྱ་ངན་ལས་འདས་པ་གང་ཡིན་པ་དག་གིས་རྗེས་སུ་བསླབས་པའི་དགེ་སློང་བཀུར་བ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་སོམ་ཉིའམ། ཡིད་གཉིས་ཟ་ན། ཤཱ་རིའི་བུ་ཁྱོད་ཀྱིས་དེ་ལྟར་མི་བལྟ་སྟེ། དེ་ཅིའི་
[50b.2]ཕྱིར་ཞེ་ན། ཤཱ་རིའི་བུ་བྱམས་མའི་བུ་གང་པོ་འདི་ཉིད་དེའི་ཚེ་དེའི་དུས་ན་གང་གིས་སངས་རྒྱས་ཀྱི་བྱང་ཆུབ་ཡང་དག་པ་ཇི་ལྟ་བ་བཞིན་དུ་རབ་ཏུ་སྟོན་པ་ཡོངས་སུ་དག་པའི་ཆོས་སྟོན་པ། སེམས་ཅན་མང་པོའི་དོན་བྱེད་པ་དེའི་ཆོས་བསྟན་པ་ལ་ཡང་སངས་རྒྱས་སྟོང་ཕྲག་ལྔའི་ཉན་ཐོས་སུ་གྱུར་
[50b.3]པ་བྱེ་བ་དུང་ཕྱུར་ཕྲག་དྲུག་ཅུ་རྩ་བརྒྱད་ཡོངས་སུ་མྱ་ངན་ལས་འདས་པ་གང་ཡིན་པ་དག་གིས་རྗེས་སུ་བསླབས་པའི་དགེ་སློང་བཀུར་བ་ཞེས་བྱ་བར་གྱུར་ཏོ། །ཤཱ་རིའི་བུ་གང་དག་ངེས་པའི་དོན་གྱི་ཆོས་ཀྱི་གཏམ་དང་། ཡོངས་སུ་དག་པའི་ཆོས་རྣམས་སྟོན་པ་ཡིན་ནོ་ཞེས་ཡང་དག་པར་སྨྲ་བས་
[50b.4]སྨྲ་བ་དེ་དག་གིས་ནི་བྱམས་མའི་བུ་གང་པོ་ཁོ་ན་ཡིན་ནོ་ཞེས་ཡང་དག་པར་སྨྲ་བས་སྨྲོས་ཤིག །ཤཱ་རིའི་བུ་དགེ་སློང་གང་པོ་ནི་ངེས་པ་མ་ཡིན་པ་ངེས་པར་བྱེད་པ་མ་ཡིན་ཏེ། ཤཱ་རིའི་བུ་དེ་ལྟ་བས་ན་གང་པོ་ནི་ངེས་པའི་དོན་གྱི་ཆོས་ཀྱི་ཚུལ་རབ་ཏུ་སྟོན་པ་ཡིན་ནོ། །དགེ་སློང་གང་
[50b.5]པོ་ནི་མ་ངེས་པའི་དོན་གྱི་ཆོས་སྟོན་པ་མ་ཡིན་ཏེ། དགེ་སློང་གང་པོ་ནི་ངེས་པའི་དོན་གྱི་ཆོས་སྟོན་པ་ཡིན་ནོ། །དགེ་སློང་གང་པོ་ནི་མཐར་ཕྱིན་པ་མ་ཡིན་པའི་ཆོས་སྟོན་པ་མ་ཡིན་ཏེ། དགེ་སློང་གང་པོ་ནི་མཐར་ཕྱིན་པའི་ཆོས་སྟོན་པ་ཡིན་ནོ། །ཤཱ་རིའི་བུ་དགེ་སློང་གང་པོ་ནི་ཐེ་ཙོམ་
[50b.6]དང་བཅས་པས་ངེས་པར་བྱེད་པ་མ་ཡིན་ཏེ། དགེ་སློང་གང་པོ་ནི་ཐེ་ཙོམ་མེད་པ་དང་། ངེས་པའི་དོན་དང་། མཐར་ཕྱིན་པའི་ཆོས་སྟོན་པ་ཡིན་ནོ། །ཤཱ་རིའི་བུ་གང་དག་རྣམ་པ་ཐམས་ཅད་ཡོངས་སུ་རྫོགས་པའི་ཆོས་ཀྱི་གཏམ་དང་ལྡན་པ་ཡིན་ནོ་ཞེས་ཡང་དག་པར་སྨྲ་བས་སྨྲ་
[50b.7]བ་དེ་དག་གིས་ནི་གང་པོ་ཁོ་ན་ཡིན་ནོ་ཞེས་ཡང་དག་པར་སྨྲ་བས་སྨྲོས་ཤིག །ཤཱ་རིའི་བུ་དགེ་སློང་གང་པོ་ནི་སེམས་ཅན་རྣམས་ལ་སངས་རྒྱས་ཀྱི་མཛད་པ་བྱེད་པ་དང་ལྡན་པ་ཡིན་ཏེ། ཤཱ་རིའི་བུ་བྱམས་མའི་བུ་གང་པོ་ནི་སངས་རྒྱས་བཅོམ་ལྡན་འདས་བྱེ་བ་ཕྲག་དགུ་འདས་ཤིང་འཁྲུངས་
[51a]
[51a.1]པའི་གནས་དེ་དང་དེ་དག་ཏུ་ཆོས་སྨྲ་བར་གྱུར་ཏེ། ཐམས་ཅད་དུ་ཡང་ཡོངས་སུ་དག་པའི་ཆོས་སྟོན་པ་ཡིན་ནོ། །སངས་རྒྱས་བཅོམ་ལྡན་འདས་དེ་དག་གི་སྤྱན་སྔར་ཚེ་ཇི་སྲིད་པར་ཚངས་པར་སྤྱད་པས་ཡོངས་སུ་དག་པའི་ཆོས་སྟོན་པ་ཡིན་ནོ། །ཤཱ་རིའི་བུ་དགེ་སློང་གང་པོ་
[51a.2]འདི་ནི་ཡང་དག་པར་རྫོགས་པའི་སངས་རྒྱས་བདུན་པོ་རྣམས་ཀྱི་ཆོས་སྨྲ་བར་ཡང་གྱུར་ཏོ། །ཤཱ་རིའི་བུ་དགེ་སློང་གང་པོ་འདི་ནི་ད་ལྟར་ངའི་ཆོས་སྨྲ་བ་དགྲ་བཅོམ་པ་སེམས་ཤིན་ཏུ་རྣམ་པར་གྲོལ་བ་ཡང་ཡིན་ནོ། །ཤཱ་རིའི་བུ་གང་དག་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ་ཡིན་ནོ་ཞེས་
[51a.3]ཡང་དག་པར་སྨྲ་བས་སྨྲ་བ་དེ་དག་གིས་ནི་གང་པོ་ཁོ་ན་ཡིན་ནོ་ཞེས་ཡང་དག་པར་སྨྲ་བས་སྨྲོས་ཤིག །ཤཱ་རིའི་བུ་གང་པོ་ནི་སངས་རྒྱས་བྱེ་བ་ཕྲག་དགུའི་སངས་རྒྱས་ཀྱི་བྱང་ཆུབ་ཤིན་ཏུ་རྣམ་པར་ངེས་པ་གང་ཡིན་པ་དེ་དག་ལ་ལེགས་པར་བསླབས་པས་ཤེས་རབ་ཆེན་པོ་ཡིན་ཏེ་དགེ་སློང་
[51a.4]གང་པོ་ནི་དེའི་ཕྱིར་དེ་བཞིན་གཤེགས་པས་ཆོས་སྨྲ་བ་རྣམས་ཀྱི་མཆོག་ཏུ་བསྟན་ཏོ། །ཤཱ་རིའི་བུ་ངས་དགེ་སློང་གང་པོའི་བསྔགས་པ་ཉིན་པར་རམ། མཚན་མོའམ། ཉིན་མཚན་དུ་གསུངས་ཀྱང་། ཤཱ་རིའི་བུ་དགེ་སློང་གང་པོ་ཁོ་ནའི་བསྔགས་པ་ནི་མ་བསྒྲགས་པར་ཟད་དོ། །ཤཱ་
[51a.5]རིའི་བུ་ངས་དགེ་སློང་གང་པོའི་བསྔགས་པ་ཉི་མ་གཉིས་སམ། གསུམའམ། བཞིའམ། ལྔའམ། བཅུའམ། ཟླ་བ་ཕྱེད་དམ། ཟླ་བའམ། དེ་བས་ལྷག་པར་གསུངས་ཀྱང་དགེ་སློང་གང་པོ་ཁོ་ནའི་བསྔགས་པ་ནི་མ་བསྒྲགས་པར་ཟད་དོ། །དེ་ཅིའི་ཕྱིར་ཞེ་ན། འདི་ལྟར་ངའི་ཉན་ཐོས་
[51a.6]རྣམ་པ་ཐམས་ཅད་དུ་ངེས་པའི་དོན་དང་། ཡོངས་སུ་དག་པའི་ཆོས་སྟོན་པ་དང་ལྡན་པ། སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། དམིགས་སུ་མེད་པའི་སྟོང་པ་ཉིད་ཀྱིས་གནས་པ་ཡིན་པའི་ཕྱིར་རོ། །ཤཱ་རིའི་བུ་དགེ་སློང་གང་པོ་ནི་ལྷའི་མིག་གིས་དཔག་ཚད་བརྒྱ་སྟོང་ན། སེམས་
[51a.7]ཅན་ཉན་ཐོས་ཀྱིས་འདུལ་བར་འགྱུར་བ་གང་ཡིན་པ་དེ་དག་མཐོང་ན་དགེ་སློང་གང་པོ་དེར་སོང་ནས་དེ་དག་ལ་ཆོས་སྟོན་པར་བྱེད་དེ། ཤཱ་རིའི་བུ་དགེ་སློང་གང་པོ་ནི་ཡུན་རིང་པོར་སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ལ་བདེ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་དགེ་སློང་གང་པོ་
[51b]
[51b.1]ཆོས་སྟོན་པ་ནི་ཉོན་མོངས་པ་མེད་པ་དང་། ཟང་ཟིང་ལ་མི་ལྟ་བ་དང་། རྙེད་པ་དང་། བཀུར་སྟི་ལ་མ་ཞེན་པར་ཆོས་སྟོན་པ་ཡིན་ནོ། །ཤཱ་རིའི་བུ་དགེ་སློང་གང་པོ་ནི་སོ་སོ་ཡང་དག་པར་རིག་པ་ཐོབ་པའི་ཆོས་སྨྲ་བ་ཡིན་པས་སྟོན་པ་མ་གཏོགས་པར་གང་པོ་ལ་ལྷ་དང་བཅས་པའི་འཇིག་རྟེན་
[51b.2]གྱིས་དོན་ཏམ། ཚིག་མཐར་གཏུག་པར་མི་ནུས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་དེ་ལྟ་བས་ན། ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །གང་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དང་རྗེས་སུ་འཐུན་པའི་ཆོས་སྟོན་པ་དེ་ནི་སྐྱེ་བོ་མང་པོའི་དོན་བྱེད་
[51b.3]པ་ཡིན་པས་དགེ་བའི་རྩ་བ་དཔག་ཏུ་མེད་པ་མངོན་པར་འདུ་བྱེད་པ་ཡིན་ནོ། །ཤཱ་རིའི་བུ་གང་ཞིག་སངས་རྒྱས་ཀྱི་བྱང་ཆུབ་ལ་སྨོད་པར་བྱེད་པ་དེ་ནི་སྐྱེ་བོ་མང་པོ་ལ་ཡང་གནོད་པ་བྱེད་པ་ཡིན་པས་མི་དགེ་བའི་རྩ་བ་མང་དུ་མངོན་པར་འདུ་བྱེད་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་
[51b.4]སྡིག་པའི་རྣམ་པར་སྨིན་པ་ནི་སྡིག་པ་ཡིན་ལ། ཟག་པ་དང་བཅས་པའི་མི་དགེ་བའི་རྣམ་པར་སྨིན་པ་ཡང་ཟག་པ་དང་བཅས་པ་ཡིན་ཞིང་། ཟག་པ་མེད་པའི་རྣམ་པར་སྨིན་པ་ནི་ཟག་པ་མེད་པ་ཡིན་ནོ། །ཤཱ་རིའི་བུ་དེ་ལྟ་བས་ན་དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་
[51b.5]དག་འཁོར་བཞི་ལ་རྒྱས་པར་བཤད་ཅིང་རབ་ཏུ་བསྟན་པ་ན། ཤཱ་རིའི་བུ་གང་དག་གིས་ཆོས་ཀྱི་རྣམ་གྲངས་འདི་ཐོས་ནས་དེ་དག་དགའ་བ་དང་མགུ་བ་ཐོབ་པར་གྱུར་ན་ཤཱ་རིའི་བུ་དེ་དག་བསོད་ནམས་ཀྱི་ཕུང་པོ་དཔག་ཏུ་མེད་པ་དང་ལྡན་པར་འགྱུར་རོ། །གང་དག་ཡང་དེ་བཞིན་གཤེགས་པས་
[51b.6]གསུངས་པའི་ཆོས་ཀྱི་རྣམ་གྲངས་འདི་ལྟ་བུ་འདི་ཐོས་ནས་དགའ་བ་དང་མགུ་བ་མ་ཐོབ་ཅིང་ལྷག་པར་ཡང་མ་དད་པ་ཉེ་བར་སྟོན་པར་འགྱུར་ན། གདོན་མི་ཟ་བར་དེ་དག་ནི་ཚུལ་ཁྲིམས་རལ་བའམ། མངོན་པའི་ང་རྒྱལ་ཅན་ནམ། ཡོངས་སུ་མ་དག་པའི་ཆོས་སྟོན་པ་ཡིན་ནོ། །ཡང་གང་ཞིག་སྨོད་པར་
[51b.7]བྱེད་ན་དེ་དེ་ཉིད་ནས་དམུས་ལོང་དུ་འགྱུར་རོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཤཱ་རིའི་བུ་ང་ནི་ཇི་ལྟར་རྫ་མཁན་གྱིས་སོ་མ་བཏང་བའི་སྣོད་རྣམས་ལ་ཁྱད་དུ་གསོད་པར་བྱེད་པ་དེ་ལྟར་ཕ་རོལ་གནོན་པར་མི་མཛད་ཀྱི། ཤཱ་རིའི་བུ་ང་ནི་སངས་རྒྱས་ཀྱི་བྱང་ཆུབ་དམིགས་
[52a]
[52a.1]སུ་མེད་པ་དོན་དམ་པ་སྟོང་པ་ཉིད་ཀྱིས་ཟིལ་གྱིས་མནན་ཅིང་ཟིལ་གྱིས་མནན་ནས་གཞན་ལ་ཆོས་སྟོན་པ་ན་སྙིང་པོར་འགྱུར་བ་གང་ཡིན་པ་དེ་ན་འདུག་ལ་སྦུན་པར་འགྱུར་བ་གང་ཡིན་པ་དེ་ནི་འདོར་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་བཞིན་གཤེགས་པ་དགྲ་
[52a.2]བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཆོས་སྟོན་པར་མཛད་པ་ནི་ལོག་པའི་ལྟ་བ་ལ་བརྟེན་ནས་མ་ཡིན་ཏེ། བདག་ཏུ་སྨྲ་བ་ལ་མ་ཡིན། སེམས་ཅན་དུ་སྨྲ་བ་ལ་མ་ཡིན། སྲོག་ཏུ་སྨྲ་བ་
[52a.3]ལམ་ཡིན། གང་ཟག་ཏུ་སྨྲ་བ་ལ་མ་ཡིན། རྟག་པར་སྨྲ་བ་ལ་མ་ཡིན། ཆད་པར་སྨྲ་བ་ལ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་ལྟ་བུ་ལ་ཞེན་པ་དེ་དག་ཐམས་ཅད་ནི་ལོག་པའི་ལྟ་བ་ཞེས་བྱའོ། །ཤཱ་རིའི་བུ་བདག་གི་འདུ་ཤེས་དང་། སེམས་ཅན་གྱི་འདུ་ཤེས་
[52a.4]དང་། སྲོག་གི་འདུ་ཤེས་དང་། གང་ཟག་གི་འདུ་ཤེས་དང་། རྟག་པའི་འདུ་ཤེས་དང་། ཆད་པའི་འདུ་ཤེས་གང་ཡིན་པས་ནི་རྗེས་སུ་འཐུན་པའི་བཟོད་པ་སྐྱེ་བར་འགྱུར་བ་ཡང་གནས་མ་ཡིན་ཞིང་གོ་སྐབས་མེད་ན་འབྲས་བུ་ཐོབ་པར་འགྱུར་བ་ལྟ་ཅི་སྨོས་ཏེ། དེ་ནི་གནས་ཡོད་
[52a.5]པ་མ་ཡིན་ནོ། །ཤཱ་རིའི་བུ་དེ་ལྟ་བས་ན་དེ་བཞིན་གཤེགས་པས་དེ་ལྟ་བུའི་ལྟ་བ་དང་ལྡན་པ་རྣམས་ལ་ནི་དད་པས་བྱིན་པ་རྗེས་སུ་མ་གནང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་རིགས་པ་མེད་པ། གྲོལ་བ་མེད་པ་དེ་དག་ནི་ཇི་སྲིད་དུ་ལུས་གསོ་བའི་དོན་དུ་བསྟན་པ་འདི་ལ་
[52a.6]རབ་ཏུ་བྱུང་བ་ཡིན་པའི་ཕྱིར་རོ། །ཤཱ་རིའི་བུ་དེ་ལྟ་བས་ན་ངས་སྔོན་གྱི་མུ་སྟེགས་ཅན་བསྟན་པ་འདི་ལ་རབ་ཏུ་བྱུང་བ་གང་ཡིན་པ་དེ་ཟླ་བ་བཞིའི་གནས་བཅའ་བར་བྱའོ་ཞེས་གཞན་མུ་སྟེགས་ཅན་རྣམས་ཀྱི་གནས་བཅའ་བར་གསུངས་སོ། །དེ་ཅིའི་ཕྱིར་ཞེ་ན། ཤཱ་རིའི་བུ་གཞན་མུ་
[52a.7]སྟེགས་ཅན་རྣམས་ནི་ཕལ་ཆེར་བདག་ཏུ་སྨྲ་བ་དང་། སེམས་ཅན་དུ་སྨྲ་བ་དང་། སྲོག་ཏུ་སྨྲ་བ་དང་། གང་ཟག་ཏུ་སྨྲ་བ་དང་། རྟག་པར་སྨྲ་བ་དང་། ཆད་པར་སྨྲ་བ་ཡིན་པའི་ཕྱིར་རོ། །ཤཱ་རིའི་བུ་ང་དང་ངའི་ཉན་ཐོས་རྣམས་ནི་བདག་མེད་པར་སྨྲ་བ། སྟོང་པ་ཉིད་དུ་སྨྲ་བ། 
[52b]
[52b.1]མཚན་མ་མེད་པའི་བསམ་གཏན་པ། རྗེས་སུ་འཐུན་པའི་བཟོད་པ་དང་ལྡན་པ། རྣམ་པར་ཤེས་པ་རྣམས་ལ་མི་གནས་པ་ཡིན་པའི་ཕྱིར་རོ། །ཤཱ་རིའི་བུ་གང་ཞིག་བཟོད་པ་དེ་ལྟ་བུ་དང་ལྡན་པ་དེ་ལ་ནི་ངས་རབ་ཏུ་འབྱུང་བ་དང་བསྙེན་པར་རྫོགས་པ་དང་། དད་པས་བྱིན་པའི་ཆོས་
[52b.2]གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་རྣམས་སྐབས་དབྱེ་བར་བྱའོ། །གང་ཞིག་མི་ལྡན་པ་དེ་ནི་གནས་བཅའ་བའི་དོན་དུ་བདག་མེད་པ་ལ་མངོན་པར་སྦྱར་བར་བྱའོ། །ཤཱ་རིའི་བུ་གང་ཞིག་དོན་དམ་པ་སྟོང་པ་ཉིད་རབ་ཏུ་
[52b.3]བཤད་པ་ན་དེ་ལ་བཟོད་པ་དང་དད་པ་མ་ཐོབ་ཅིང་སྐྲག་པར་གྱུར། དངང་བར་གྱུར། ཀུན་ཏུ་དངང་བར་གྱུར། ཀུན་ཏུ་རྨོངས་པར་གྱུར་ཏེ། དོན་དམ་པ་སྟོང་པ་ཉིད་ལ་སྨོད་ཅིང་གང་ཟག་ཏུ་ལྟ་བ་ལ་དགའ་བ་འཐོབ་པ་ལྟ་ན། དེ་ནི་ངེས་པར་ཡུན་རིང་པོ་ནས་བདུད་ཀྱིས་མངགས་པའམ། 
[52b.4]སྔོན་གྱི་མུ་སྟེགས་ཅན་གཞན་གང་ཡིན་པ་ཞིག་ཡིན་པར་རྟོགས་པར་བྱ་སྟེ། དེ་ལ་མཁས་པས་ཡིད་མི་བདེ་བ་བསྐྱེད་པར་མི་བྱའི། སྙིང་རྗེ་དང་བྱམས་པ་ཡང་དག་པར་བསྐྱེད་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་ནི་འདི་ལྟར་ཚིག་གིས་རྫོགས་པར་མི་ནུས་པས་བྱ་བ་ཇི་སྙེད་
[52b.5]དང་ལྡན་པ་དེ་ལྟ་བུའི་བཟོད་པ་ཅན་ལ་ནི་རྣམ་པར་སྨིན་པར་འགྱུར་རོ། །གཞན་དུ་ན་དེ་ལ་རྗེས་སུ་གཟུང་བའི་འདུ་ཤེས་བསྐྱེད་པར་བྱའོ། །སྟོང་པ་ཞེས་བྱ་བ་བདག་མེད་པའི་ཆོས་རྣམས་དང་། གང་ཟག་མེད་པའི་འདུ་ཤེས་ཁོ་ན་བསྐྱེད་པར་བྱའོ། །དེ་འདི་ལྟར་སྟོང་པ་ཉིད་དེ་ལ་ལྟོས་པ་
[52b.6]མེད་ཅིང་སྤོང་བ་དང་། སངས་རྒྱས་ཀྱི་བྱང་ཆུབ་སྤོང་བ་དང་། སངས་རྒྱས་ཀྱི་ཆོས་དང་། དགེ་སྦྱོང་གི་ཆོས་སྤོང་ན། དེ་ལ་ཚངས་པ་མཚུངས་པར་སྤྱོད་པ། སྟོང་པ་ཉིད་ཀྱིས་གནས་པ། མཚན་མ་མེད་པས་གནས་པ། སྨོན་པ་མེད་པས་གནས་པ་རྣམས་ཀྱིས་ཡང་དག་པར་བསྟན་པར་བྱ། ཡང་དག་པར་འཛིན་དུ་གཞུག་
[52b.7]པར་བྱ། ཡང་དག་པར་གཟེངས་བསྟོད་པར་བྱ། ཡང་དག་པར་རབ་ཏུ་དགའ་བར་བྱ་སྟེ། དེ་སངས་རྒྱས་ཀྱི་གསུང་ལ་ཉེ་བར་སྦྱར་བར་བྱའོ། །དོན་དམ་པ་སྟོང་པ་ཉིད་དམིགས་སུ་མེད་པ་རབ་ཏུ་བསྟན་པར་བྱའོ། །གལ་ཏེ་སངས་རྒྱས་ཀྱི་བྱང་ཆུབ་ཀྱིས་སྐྲག་པར་གྱུར་ན། 
[53a]
[53a.1]དེའི་མཁན་པོ་དང་སློབ་དཔོན་ལ་དགེ་སློང་མང་པོས་སམ། དགེ་སློང་གི་དགེ་འདུན་གྱིས་ཚིག་འདི་སྐད་ཅེས་དེ་ལ་བཅོམ་ལྡན་འདས་ཀྱིས་གང་དག་ཆོས་རྣམས་ཀྱི་རང་གི་མཚན་ཉིད་རབ་ཏུ་ཤེས་ཤིང་སྟོང་པ་ཉིད་ཀྱིས་གནས་པ་དེ་ལྟ་བུ་དག་གི་སྟོན་པ་ནི་ང་ཡིན་གྱི། གང་ཟག་གི་
[53a.2]འདུ་ཤེས་ཅན་ལོག་པར་ཞུགས་པ། ལམ་གོལ་བར་གཞོལ་བ་རྣམས་ཀྱི་སྟོན་པ་ནི་ང་མ་ཡིན་ནོ་ཞེས་གསུངས་ལ་བཅོམ་ལྡན་འདས་ཀྱིས་ཡང་དག་པའི་ཚུལ་ཁྲིམས་དང་། ལྟ་བ་ཕུན་སུམ་ཚོགས་པ་རྣམས་ཀྱི་གསོ་སྦྱོང་གི་ལས་ནི་གསུངས་ཀྱི། འདི་ལྟར་ཚུལ་ཁྲིམས་ཉམས་པ་
[53a.3]རྣམས་ཀྱི་ནི་མ་ཡིན་པས་ཚེ་དང་ལྡན་པའི་ལྷན་ཅིག་གནས་པ་ནི་དམིགས་སུ་མེད་པའི་སྟོང་པ་ཉིད་ཀྱི་ཆོས་རྣམས་ལ་མ་མོས་ཤིང་གཞན་མུ་སྟེགས་ཅན་གྱི་སྨྲ་བར་གྱུར་ཏོ། །བཅོམ་ལྡན་འདས་ཀྱིས་གཞན་མུ་སྟེགས་ཅན་གྱི་སྨྲ་བ་དང་ལྷན་ཅིག་ཏུ་གསོ་སྦྱོང་གི་ལས་མ་གསུངས་པས་
[53a.4]དེ་ནི་མི་བསྟེན་ཏོ། །དེ་ལྟ་བུའི་བཟོད་པ་དང་ལྡན་པ་གང་ཡིན་པ་དེ་དག་ནི་དགེ་འདུན་གྱི་བྱ་བ་ལ་བསྐོ་བར་མི་བྱའོ། །འདུན་པ་བླང་བར་མི་བྱའོ། །དེའི་ཡོངས་སུ་མ་དག་པའི་བཟོད་པ་དེ་ལྟ་བུ་དེ་དག་ཚེ་དང་ལྡན་པ་དག་གིས་ཀྱང་འདི་ལྟར་ཕྱིར་བཟློག་པར་ནུས་པར་གྱིས་ཤིག་ཅེས་
[53a.5]བརྗོད་པར་བྱའོ། །ཤཱ་རིའི་བུ་དགེ་སློང་གི་དགེ་འདུན་གྱིས་དེ་ལྟར་བྱས་ན་ང་ལ་ཡང་མཆོད་པ་བྱས་པ་ཡིན་ནོ། །གཞན་མུ་སྟེགས་ཅན་ཡང་ཤིན་ཏུ་ཚར་གཅད་པ་ཡིན་ནོ། །གསོ་སྦྱོང་གི་ལས་ཀྱང་ཤིན་ཏུ་ཡོངས་སུ་དག་པར་བྱས་པ་ཡིན་ནོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་
[53a.6]ཆུད་པར་བྱའོ། །གང་ཞིག་འདི་ལྟ་སྟེ། བདག་ཏུ་ལྟ་བ་དང་། སེམས་ཅན་དུ་ལྟ་བ་དང་། སྲོག་ཏུ་ལྟ་བ་དང་། གང་ཟག་ཏུ་ལྟ་བ་སྟེ། ལྟ་བ་འདི་དག་འཛིན་པར་བྱེད་ན་དེ་དག་ནི་ངའི་རྗེས་སུ་རབ་ཏུ་བྱུང་བ་མ་ཡིན། དེ་དག་ནི་ང་ལ་མཉེས་པར་བྱེད་པ་མ་ཡིན་ཏེ། དེ་དག་གི་སྟོན་པ་ཡང་
[53a.7]ང་མ་ཡིན་ནོ། །དེ་དག་ནི་སྟོན་པ་དྲུག་པོའི་རྗེས་སུ་རབ་ཏུ་བྱུང་བ་ཡིན། དེ་དག་ནི་སྟོན་པ་དྲུག་པོ་མཉེས་པར་བྱེད་པ་ཡིན་པས། དེ་དག་གི་སྟོན་པ་ཡང་སྟོན་པ་དྲུག་པོ་ཡིན་ནོ། །དེ་ལ་གང་དག་ཤིན་ཏུ་གྱ་ནོམ་པའི་ཆོས་རྣམས་ལ་བཟོད་པ་མ་ཐོབ་པར་དད་པས་བྱིན་པ་ལ་ལོངས་སྤྱོད་པར་
[53b]
[53b.1]བྱེད་ན། དེ་དག་ནི་དད་པས་བྱིན་པ་ལ་ཤིན་ཏུ་ལོངས་མ་སྤྱད་པ་ཡིན་ནོ། །དེ་དག་གིས་ཅི་ནས་ཀྱང་བསྟན་པ་འདི་ལ་རབ་ཏུ་བྱུང་ནས་སོ་སོར་ཐར་པའི་སྡོམ་པས་བསྡམས་པར་གྱུར་ཀྱང་། དོན་དམ་པ་སྟོང་པ་ཉིད་ལ་འཇུག་པར་མི་འགྱུར་བ་དང་། མོས་པར་མི་འགྱུར་བ་དང་། སྟོང་པ་ཉིད་
[53b.2]དམིགས་སུ་མེད་པའི་ཆོས་རྣམས་ལ་ཡིད་གཉིས་དང་ཐེ་ཙོམ་ཟ་བར་གྱུར་ན། དེ་དག་ཕལ་ཆེར་ཚུལ་ཁྲིམས་གཙོ་བོར་བྱེད་པ་དང་། ཏིང་ངེ་འཛིན་གཙོ་བོར་བྱེད་པ་དང་། ཐོས་པ་གཙོ་བོར་བྱེད་པ་ཡིན་ཡང་། ཤཱ་རིའི་བུ་དེ་དག་གིས་དེ་བཞིན་གཤེགས་པ་ལ་མཆོད་པ་བྱས་པ་མ་ཡིན། 
[53b.3]གུས་པར་བྱས་པ་མ་ཡིན། བླ་མར་བྱས་པ་མ་ཡིན། རྗེད་པར་བྱས་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སེམས་ཅན་གང་ཞིག་བསམ་གཏན་བཞི་པོ་དག་ཐོབ་པར་གྱུར་པ་དེ་ནི་ཤིན་ཏུ་རྙེད་པར་མི་སླ་བ་མ་ཡིན་ན། ཤཱ་རིའི་བུ་དེ་ལ་དེ་བཞིན་གཤེགས་པ་ལ་ཅི་ཞིག་གིས་
[53b.4]བཀུར་སྟི་བྱས། གང་དག་དེ་ཙམ་གྱིས་དགེ་སྦྱོང་དུ་ཁས་འཆེ་བ་དེ་དག་ནི་སྡུག་བསྔལ་གྱི་སྦྱོར་བ་ཐམས་ཅད་ལས་ཡོངས་སུ་མ་གྲོལ་བ་ཡིན་པའི་ཕྱིར་རོ། །ཤཱ་རིའི་བུ་དེ་ལྟ་བས་ན་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཆོས་འདུལ་བ་འདི་ནི་མང་པོའི་འཛིན་པ་སྣ་ཚོགས་ཀྱིས་ལྟ་
[53b.5]བ་ཉམས་པར་འགྱུར་རོ། །ཤཱ་རིའི་བུ་འདི་ལྟར་ཡོངས་སུ་མ་དག་པའི་ཚུལ་ཁྲིམས་གཙོ་བོར་བྱེད་པ་དང་། ཡོངས་སུ་མ་དག་པའི་ཏིང་ངེ་འཛིན་གཙོ་བོར་བྱེད་པ་དང་། ཡོངས་སུ་མ་དག་པའི་ཐོས་པ་གཙོ་བོར་བྱེད་པས་ཡོངས་སུ་དག་པའི་དགེ་སྦྱོང་མ་ཡིན་ནོ། །ཤཱ་རིའི་བུ་དེ་ལ་ནི་དགེ་སྦྱོང་ཞེས་
[53b.6]མི་གསུང་ངོ་། །བྲམ་ཟེ་ཞེས་མི་གསུང་ངོ་། །ཤཱ་རིའི་བུ་གང་ཞིག་བདག་མེད་པའི་ཆོས་རྣམས་ལ་བདག་མེད་པའི་ཆོས་རྣམས་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་དང་། ཆོས་ཐམས་ཅད་ཀྱི་རང་གི་མཚན་ཉིད་སྟོང་པ་ལ་ཆོས་ཐམས་ཅད་ཀྱི་རང་གི་མཚན་ཉིད་སྟོང་པ་ཉིད་
[53b.7]ཡིན་ནོ་ཞེས་ཡང་དག་པ་ཅི་ལྟ་བ་བཞིན་དུ་རབ་ཏུ་ཤེས་པ་དེ་ནི་དེའི་ཚེ་ཉིད་ནས་ཚུལ་ཁྲིམས་གཙོ་བོར་བྱེད་པ་མ་ཡིན་ཏེ། ཏིང་ངེ་འཛིན་གཙོ་བོར་བྱེད་པ་མ་ཡིན། ཐོས་པ་གཙོ་བོར་བྱེད་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་མངོན་པར་འདུ་བྱེད་པ་མེད་ན་ཆོས་གང་ཞིག་གཙོ་
[54a]
[54a.1]བོར་བྱ། ཤཱ་རིའི་བུ་དེ་ལྟ་བས་ན་མི་གཉིས་པའི་གནས་གཅིག་པོ་གང་ཡིན་པ་དེ་ལ་ནི་ཚུལ་ཁྲིམས་སུ་དམིགས་པ་ཡང་མེད་ན། འཆལ་པའི་ཚུལ་ཁྲིམས་ལྟ་སྨོས་ཀྱང་ཅི་དགོས་ཏེ། ཆོས་གང་ཞིག་གཙོ་བོར་བྱ་བ་དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་དེ་བཞིན་གཤེགས་
[54a.2]པ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དེ་ནི་འདི་ཡིན་ཏེ། འདི་ལྟ་སྟེ། ཆོས་ཐམས་ཅད་རང་གི་མཚན་ཉིད་སྟོང་པ་དང་། གང་ཟག་མེད་པ་དང་། མཚན་ཉིད་མེད་པ་ཡིན་ནོ། །གང་དག་བཟོད་པ་དེ་ལྟ་བུ་ཅན་དེ་དག་ནི་རིགས་པ་དང་གྲོལ་བ་ཡིན་ཏེ། ཁྱིམ་མེད་པའི་
[54a.3]རབ་ཏུ་བྱུང་བ་ཡིན་ནོ། །དེ་དག་ནི་དད་པས་བྱིན་པ་ལ་ཁ་ན་མ་ཐོ་བ་མེད་ཅིང་བརྟགས་པ་ཡིན་ནོ། །དེ་ཉིད་དེ་དག་གིས་བསྙེན་པར་རྫོགས་པའི་ལས་ཡོངས་སུ་དག་པ་ཡིན་ནོ། །ཤཱ་རིའི་བུ་སེམས་ཅན་རྣམས་དང་དེ་བཞིན་གཤེགས་པ་རྣམས་ཀྱི་གནས་ནི་གཅིག་པོ་འདི་ཡིན་ཏེ། འདི་ལྟ་སྟེ་བླ་ན་
[54a.4]མེད་པ་ཡང་དག་པར་རྫོགས་པའི་བྱང་ཆུབ་བོ། །ཇི་ལྟར་གཅིག་པོ་འདི་ཡིན་ཞེ་ན། ཇི་ལྟ་བ་བཞིན་དུ་འདོད་ཆགས་དང་བྲལ་ཞིང་སྤངས་པའོ། །གང་ཞིག་སྤངས་པ་ཡིན་ཞེ་ན། འདོད་པ་རྣམས་དང་ལྟ་བ་རྣམས་སོ། །འདོད་པ་རྣམས་གང་ཞེ་ན། ཐོག་མའིའོ། །ལྟ་བ་གང་ཞེ་ན། ཡིད་
[54a.5]ལ་བྱེད་པའོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་ཐམས་ཅད་ནི་ཡིད་ལ་བྱེད་པ་ལས་བྱུང་བ་ཡིན་ཏེ། གང་ཡིད་ལ་བྱེད་པ་དེ་ནི་འདུ་ཤེས་ཡིན་ནོ། །གང་འདུ་ཤེས་པ་དེ་ནི་ལྟ་བ་ཡིན་ནོ། །ལྟ་བ་གང་ཡིན་པ་དེ་ནི་ལོག་པར་ལྟ་བ་ཡིན་པའི་ཕྱིར་རོ། །ཤཱ་རིའི་བུ་དེ་བཞིན་གཤེགས་པས་
[54a.6]དགེ་བའི་ཆོས་དེ་ཡང་ལོག་པར་ལྟ་བ་ཡིན་ནོ་ཞེས་གསུངས་སོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་འདོད་ཆགས་དང་བྲལ་བ་ལ་ནི་ཆོས་སམ། ཆོས་མ་ཡིན་པའམ། དགེ་བའམ། མི་དགེ་བ་སྤངས་པའི་ཕྱིར་རོ། །དེ་ནི་ལྟ་བ་ཐམས་ཅད་དང་། འཛིན་པ་ཐམས་ཅད་དང་། ཡིད་ལ་བྱེད་
[54a.7]པ་ཐམས་ཅད་ཀྱིས་མ་ཆགས་པ་ཡིན་པས་དེའི་ཕྱིར་འདོད་ཆགས་དང་བྲལ་བ་ཡིན་ནོ་ཞེས་གསུངས་སོ། །ཤཱ་རིའི་བུ་བྱང་ཆུབ་ནི་སྤངས་པ་ཡིན་ནོ། །གང་གི་སྤངས་པ་ཡིན་ཞེ་ན། འདོད་པར་གཏོགས་པ་རྣམས་ཀྱིའོ། །འདོད་པར་གཏོགས་པ་རྣམས་གང་ཞེ་ན། འདོད་པར་གཏོགས་པ་
[54b]
[54b.1]རྣམས་ཀྱི་ཚུལ་བཞིན་མ་ཡིན་པ་མི་དགེ་བ། བདག་ཅེའམ། བདག་གི་ཞེའམ། བདག་ཏུ་བྱེད་པ་དང་། བདག་གིར་བྱེད་པ་གང་ཡིན་པ་དེ་དག་སྟེ། དེ་དག་ནི་འདོད་པར་གཏོགས་པ་རྣམས་ཡིན་ནོ། །འདི་ལྟ་སྟེ་བདག་ཏུ་འདུ་ཤེས་པ་སྤངས་པ་གང་ཡིན་པ་དེ་དག་ནི་མངོན་པར་ཞེན་པ་
[54b.2]མེད་པ་ཡིན་ནོ། །དེ་ནི་སྤངས་པ་ཡིན་ཏེ། འདི་ནི་དེ་བཞིན་གཤེགས་པ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིན་ནོ། །སྔོན་གྱི་སྦྱོར་བའི་ལེའུ་སྟེ་བདུན་པའོ།། །།ཤཱ་རིའི་བུ་ང་འདས་པ་མངོན་པར་དྲན་ཏེ། བླ་ན་མེད་པ་ཡང་དག་པར་རྫོགས་པའི་
[54b.3]བྱང་ཆུབ་འདི་ལ་བརྟེན་ནས་ང་འཁོར་ལོས་སྒྱུར་བའི་རྒྱལ་པོར་གྱུར་པ་ན། སངས་རྒྱས་ཤཱཀྱ་ཐུབ་པ་ཞེས་བྱ་བ་ཤ་དག་བྱེ་བ་ཕྲག་སུམ་ཅུ་ཉན་ཐོས་ཀྱི་ཚོགས་དང་བཅས་པ་གང་ཡིན་པ་དག་ཆོས་གོས་དང་བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་རྣམས་
[54b.4]ཀྱིས་བསྟི་སྟང་དུ་བྱས། བླ་མར་བྱས། རྗེད། མཆོད་དེ་མཉེས་པར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཁོ་ན་བསྒྲུབས་ན། སངས་རྒྱས་བཅོམ་ལྡན་འདས་དེ་དག་གིས་ང་ལ་ཁྱོད་མ་འོངས་པའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་
[54b.5]པར་རྫོགས་པའི་སངས་རྒྱས་སུ་འགྱུར་རོ་ཞེས་ལུང་མ་བསྟན་ཏོ། །དེ་ཅིའི་ཕྱིར་ཞེ་ན། འདི་ལྟར་ང་དམིགས་པའི་འདུ་ཤེས་ཅན་དུ་གྱུར་ཅིང་བདག་ཏུ་སྨྲ་བ་ལ་མངོན་པར་ཞེན་པར་གྱུར་པའི་ཕྱིར་རོ། །ཤཱ་རིའི་བུ་ངས་གཞན་ཡང་འདས་པ་མངོན་པར་དྲན་ཏེ། ང་འཁོར་ལོས་སྒྱུར་བའི་
[54b.6]རྒྱལ་པོར་གྱུར་པ་ན་སངས་རྒྱས་མར་མེ་མཛད་ཅེས་བྱ་བར་གྱུར་པ་ཤ་དག་བརྒྱད་སྟོང་བྱུང་བར་གྱུར་ཏེ། སངས་རྒྱས་བཅོམ་ལྡན་འདས་ཉན་ཐོས་ཀྱི་ཚོགས་དང་བཅས་པ་དེ་དག་ལ་ཡང་ངས་ཆོས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་
[54b.7]རྣམས་ཀྱིས་བསྟི་སྟང་དུ་བྱས། བླ་མར་བྱས། རྗེད། མཆོད་དེ་མཉེས་པར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཉིད་བསྒྲུབས་ན། སངས་རྒྱས་བཅོམ་ལྡན་འདས་དེ་དག་གིས་ང་ལ་ཁྱོད་མ་འོངས་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
[55a]
[55a.1]པའི་སངས་རྒྱས་སུ་འགྱུར་རོ་ཞེས་ལུང་མ་བསྟན་ཏོ། །དེ་ཅིའི་ཕྱིར་ཞེ་ན། འདི་ལྟར་ང་དམིགས་པའི་འདུ་ཤེས་ཅན་དུ་གྱུར་ཅིང་བདག་ཏུ་སྨྲ་བ་ལ་མངོན་པར་ཞེན་པའི་ཕྱིར་རོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། བླ་ན་མེད་པའི་བྱང་ཆུབ་འདི་ཉིད་
[55a.2]ལས་བརྩམས་ཏེ། སངས་རྒྱས་རབ་ཏུ་འབར་བ་ཞེས་བྱ་བ་ཤ་སྟག་དྲུག་སྟོང་པོ་དེ་དག་ལ་ཡང་ང་འཁོར་ལོས་སྒྱུར་བའི་རྒྱལ་པོར་གྱུར་པ་ན་ཞེས་བྱ་བ་ནས་བཀུར་སྟི་བྱས་སོ་ཞེས་བྱ་བའི་བར་གོང་མ་བཞིན་དུ་ཐམས་ཅད་བརྗོད་པར་བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་
[55a.3]རྒྱས་སྐར་རྒྱལ་ཞེས་བྱ་བ་ཤ་དག་བྱེ་བ་ཕྲག་གསུམ་པོ་དེ་དག་ལ་ཡང་ཞེས་བྱ་བ་ནས་ང་འཁོར་ལོས་སྒྱུར་བའི་རྒྱལ་པོར་གྱུར་པ་ན་བཀུར་སྟི་བྱས་སོ་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་རྒྱས་སཱ་ལའི་རྒྱལ་པོ་ཞེས་བྱ་བ་ཤ་སྟག་ཁྲི་
[55a.4]དྲུག་སྟོང་པོ་དེ་དག་བསྐལ་པ་གཅིག་ལ་བྱུང་སྟེ། ཤཱ་རིའི་བུ་བསྐལ་པ་དེའི་མིང་ཡང་གོང་མས་འཕགས་ཞེས་བྱ་བར་གྱུར་ཏོ། །ཤཱ་རིའི་བུ་དེ་ལ་ཡང་ངས་མངོན་པར་དྲན་ཏེ། སངས་རྒྱས་ཁྲི་དྲུག་སྟོང་པོ་དེ་དག་ལ་ངས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པས་
[55a.5]ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཉིད་ལ་བརྟེན་ནས་ཞེས་བྱ་བ་ནས་ང་ལ་སངས་རྒྱས་བཅོམ་ལྡན་འདས་དེ་དག་གིས་ལུང་མ་བསྟན་ཏོ་ཞེས་བྱ་བ་དང་། འདི་ལྟར་ཡང་ང་སྨྲ་བ་དེ་དག་ལ་མངོན་པར་ཞེན་པ་དང་། དམིགས་
[55a.6]པའི་ལྟ་བ་ཅན་དུ་གྱུར་པའི་ཕྱིར་རོ་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་ངས་མངོན་པར་དྲན་ཏེ། སངས་རྒྱས་པད་མས་འཕགས་པ་ཞེས་བྱ་བ་ཤ་སྟག་ཁྲི་ལྔ་བརྒྱ་པོ་དེ་དག་ལ་ཡང་ཞེས་བྱ་བ་ནས། ང་འཁོར་ལོས་སྒྱུར་བའི་རྒྱལ་པོ་ཉིད་དུ་གྱུར་པ་ན་ཞེས་བྱ་བའི་བར་དུ་བརྗོད་པར་
[55a.7]བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་རྒྱས་རབ་ཏུ་འབར་བ་ཞེས་བྱ་བ་ཤ་དག་ཁྲི་ལྔ་སྟོང་པོ་དེ་དག་ལ་ཡང་ཞེས་བྱ་བ་ནས་ང་འཁོར་ལོས་སྒྱུར་བའི་རྒྱལ་པོ་ཉིད་དུ་གྱུར་པ་ན་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་
[55b]
[55b.1]རྒྱས་ཀཽཎྜི་ནྱས་རིགས་ཞེས་བྱ་བ་བྱེ་བ་ཕྲག་དགུ་བཅུ་པོ་དག་ལ་ཡང་ཞེས་བྱ་བ་ནས་ང་འཁོར་ལོས་སྒྱུར་བའི་རྒྱལ་པོ་ཉིད་དུ་གྱུར་པ་ན་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་རྒྱས་འོད་སྲུང་ཞེས་བྱ་བ་ཤ་དག་སྟོང་ཕྲག་དགུ་པོ་དེ་དག་ལ་
[55b.2]ཡང་ཉན་ཐོས་ཀྱི་ཚོགས་དང་བཅས་པར་ཡང་ངས་ཆོས་གོས་དང་ཞེས་བྱ་བ་ནས། བདེ་བའི་ཡོ་བྱད་ཐམས་ཅད་ཀྱིས་ཐམས་ཅད་དུ་བདེ་བ་ལ་རེག་པར་གནས་པར་བྱ་བའི་ཕྱིར་བཀུར་སྟི་བྱས་ཞེས་བྱ་བ་ནས། མཉེས་པར་བྱས་སོ་ཞེས་བྱ་བའི་བར་དུ་བརྗོད་པར་བྱའོ། །སངས་རྒྱས་
[55b.3]བཅོམ་ལྡན་འདས་དེ་དག་གིས་ང་ལ་ཁྱོད་མ་འོངས་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ་ཞེས་ལུང་མ་བསྟན་ཏེ། གང་ཡང་ངས་འདི་ལྟར་ཆོས་རྣམས་ཀྱི་རང་གི་མཚན་ཉིད་མ་ཤེས་ཤིང་དམིགས་པ་ཅན་གྱི་ལྟ་བར་གྱུར་ནས་
[55b.4]བདག་ཏུ་སྨྲ་བ་ལ་མངོན་པར་ཞེན་པའི་ཕྱིར་རོ་ཞེས་བྱ་བའི་བར་དུའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། བསྐལ་པ་ཁྲིར་འཇིག་རྟེན་འདི་སངས་རྒྱས་བཅོམ་ལྡན་འདས་རྣམས་ཀྱིས་སྟོངས་པར་གྱུར་ཏོ། །དེ་ལ་བསྐལ་པ་ལྔ་བརྒྱ་པོ་གང་དག་ལ་རང་སངས་རྒྱས་ཤ་སྟག་བྱུང་
[55b.5]བར་གྱུར་ཏོ། །ཤཱ་རིའི་བུ་ངས་མངོན་པར་དྲན་ཏེ། རང་སངས་རྒྱས་བརྒྱ་སྟོང་ཕྲག་དགུ་བཅུ་གང་དག་ལ་ངས་ཇི་སྲིད་འཚོའི་བར་དུ་ཆོས་གོས་དང་བསོད་སྙོམས་དང་ཞེས་བྱ་བ་ནས། བཀུར་སྟི་བྱས། མཉེས་པར་བྱས་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་ངས་བསྐལ་པ་ལྔ་བརྒྱར་རང་སངས་
[55b.6]རྒྱས་བྱེ་བ་སྟོང་ཕྲག་བརྒྱད་ཅུ་རྩ་བཞི་ལ་བཀུར་སྟི་བྱས་ཞེས་བྱ་བ་ནས། མཉེས་པར་བྱས་སོ་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་འདི་ལྟར་བསྐལ་པ་ལྔ་བརྒྱ་པོ་དེ་དག་རྫོགས་ཤིང་རང་སངས་རྒྱས་གང་ཡིན་པ་དེ་དག་ཀྱང་བྱུང་བ་དང་། དེའི་ཚེ་ང་མི་རྣམས་ལས་ཤི་འཕོས་ནས་ཚངས་
[55b.7]པའི་འཇིག་རྟེན་དུ་སྐྱེས་ཏེ། དེར་ཚངས་པར་གྱུར་པ་ན་ཡང་ཚངས་པ་ཆེན་པོར་གྱུར་ཏོ། །ཤཱ་རིའི་བུ་རྣམ་གྲངས་འདིས་བསྐལ་པ་ལྔ་བརྒྱར་རྟག་པར་རྒྱུན་དུ་ཚངས་པ་ཆེན་པོར་གྱུར་ཏོ། །ཤཱ་རིའི་བུ་འདི་ལྟར་ཡང་བསྐལ་པ་ལྔ་བརྒྱ་པོ་དེ་དག་འདས་ནས་སླར་འཛམ་བུའི་གླིང་དུ་རྒྱལ་སྲིད་
[56a]
[56a.1]བྱེད་དུ་བཅུག་སྟེ། རྒྱལ་པོ་ཆེན་པོ་རྣམས་དང་། ལྷ་རྣམས་ཀྱི་སྐལ་པ་ཆེན་པོ་དང་ལྡན་པར་སྐྱེས་སོ། །དེ་ནས་སུམ་ཅུ་རྩ་གསུམ་པའི་ལྷ་རྣམས་ཀྱི་ལྷའི་དབང་པོ་གཅིག་པུར་གྱུར་ཏོ། །ཤཱ་རིའི་བུ་རྣམ་གྲངས་འདིས་བསྐལ་པ་ལྔ་བརྒྱར་འཛམ་བུའི་གླིང་དུ་སྐྱེས་ཏེ། དེ་བསྐལ་པ་
[56a.2]ལྔ་བརྒྱར་ཚངས་པར་གྱུར་ན་ཡང་ཚངས་པ་ཆེན་པོར་གྱུར་ཏེ། ཤཱ་རིའི་བུ་བསྐལ་པ་བརྒྱ་སྟོང་ཕྲག་དགུར་སྐྱེ་བ་གཅིག་པོ་མི་རྣམས་ཀྱི་ནང་དུ་སྐྱེས་སོ། །ཤཱ་རིའི་བུ་འདི་ལྟར་བསྐལ་པ་བརྒྱ་སྟོང་ཕྲག་དགུར་རང་སངས་རྒྱས་ནི་བྱུང་བར་གྱུར་གྱི། སངས་རྒྱས་ནི་བྱུང་བར་མ་གྱུར་ཏོ། །སེམས་ཅན་ཕལ་
[56a.3]ཆེར་ངན་འགྲོར་འགྲོ་བར་གྱུར་པ་ན། ཤཱ་རིའི་བུ་འདི་ལྟར་བསྐལ་པ་བརྒྱ་སྟོང་ཕྲག་དགུ་པོ་དེ་དག་ཏུ་སྐྱེ་བ་མི་རྣམས་ཀྱི་ནང་དུ་སྐྱེས་ཏེ། འཇིག་རྟེན་འདི་འཇིག་པ་ན་ནི་འོད་གསལ་གྱི་ལྷའི་ནང་དུ་སྐྱེས་སོ། །འཇིག་རྟེན་འདི་ཆགས་པ་ན་ནི་འདོད་པ་ན་སྤྱོད་པའི་ལྷ་རྣམས་སུ་སྐྱེས་ཏེ། འདོད་པ་ན་སྤྱོད་པའི་
[56a.4]ལྷ་ཆེན་པོའི་རིས་ཀྱི་བདག་པོར་གྱུར་ཏོ། །ཤཱ་རིའི་བུ་འདི་ལྟར་ཡང་བསྐལ་པ་ཁྲི་པོ་དེ་དག་འདས་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་སྦས་པ་ཞེས་བྱ་བ་འཇིག་རྟེན་དུ་བྱུང་བ་དང་། ང་ཡང་ཚངས་པའི་འཇིག་རྟེན་ནས་ཚེ་འཕོས་ནས་འཛམ་བུའི་གླིང་དུ་
[56a.5]སྐྱེས་ཏེ། འཁོར་ལོས་སྒྱུར་བའི་རྒྱལ་པོ་ལེགས་མཐོང་ཞེས་བྱ་བར་གྱུར་ཏོ། །དེའི་ཚེ་མི་དེ་དག་གི་ཚེ་ནི་ལོ་སྟོང་ཕྲག་དགུ་བཅུ་ཐུབ་པར་གྱུར་རོ།། །།སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། བམ་པོ་དྲུག་པ། དེ་ནས་ངས་བཅོམ་ལྡན་འདས་དེ་དགེ་སློང་
[56a.6]གི་དགེ་འདུན་དགེ་སློང་བརྒྱ་སྟོང་བྱེ་བ་ཕྲག་དགུ་བཅུ་དང་ཐབས་ཅིག་ཏུ་ཇི་སྲིད་འཚོའི་བར་དུ་ཆོས་གོས་དང་ཞེས་བྱ་བ་ནས། བདེ་བའི་ཡོ་བྱད་ཐམས་ཅད་ཀྱིས་ཐམས་ཅད་དུ་བདེ་བར་གནས་པར་བྱ་བའི་ཕྱིར་བཀུར་སྟི་བྱས། མཉེས་པར་བྱས་སོ་ཞེས་བྱ་བ་ནས། བཅོམ་ལྡན་འདས་དེས་ཀྱང་ང་ལུང་
[56a.7]མ་བསྟན་ཏོ་ཞེས་བྱ་བའི་བར་དུ་བརྗོད་པར་བྱ་སྟེ། འདི་ལྟར་ཆོས་རྣམས་ཀྱི་རང་གི་མཚན་ཉིད་མི་ཤེས་ཤིང་། བདག་ཏུ་སྨྲ་བ་ལ་མངོན་པར་ཞེན་པ་དང་། དམིགས་པ་ཅན་གྱི་ལྟ་བར་གྱུར་པའི་ཕྱིར་རོ། །ཤཱ་རིའི་བུ་དེའི་ཚེ་བསྐལ་པ་ཡོངས་སུ་ཚང་བར་སངས་རྒྱས་མཚན་ཐ་དད་པ་སྟོང་
[56b]
[56b.1]བྱུང་བ་དེ་ཡང་ང་འཁོར་ལོས་སྒྱུར་བའི་རྒྱལ་པོར་གྱུར་པ་ན། ཉན་ཐོས་ཀྱི་དགེ་འདུན་དང་བཅས་པར་ཆོས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་རྣམས་ཀྱིས་ཐམས་ཅད་དུ་བདེ་བར་གནས་པར་བྱ་བའི་ཕྱིར། བཀུར་སྟིར་བྱས། བླ་མར་
[56b.2]བྱས། མཆོད། རྗེད་དེ་མཉེས་པར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཉིད་བསྒྲུབས་ན། སངས་རྒྱས་དེ་དག་གིས་ང་ལ་ཁྱོད་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ་ཞེས་ལུང་མ་བསྟན་ཏོ། །དེ་
[56b.3]ཅིའི་ཕྱིར་ཞེ་ན། འདི་ལྟར་ངས་ཆོས་རྣམས་ཀྱི་རང་གི་མཚན་ཉིད་མི་ཤེས་ཤིང་། བདག་ཏུ་སྨྲ་བ་ལ་མངོན་པར་ཞེན་པ་དང་། དམིགས་པ་ཅན་གྱི་ལྟ་བ་ལ་མངོན་པར་ཞེན་པར་གྱུར་པའི་ཕྱིར་རོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། བསྐལ་པ་གྲངས་མེད་པ་བདུན་བརྒྱའི་ཚེ་
[56b.4]སངས་རྒྱས་འཛམ་བུ་འདུད་པ་ཞེས་བྱ་བ་སྟོང་ཡོངས་སུ་ཚང་བར་བྱུང་བ་ཞེས་བྱ་བ་ནས་དེ་དག་ཀྱང་ངས་ཞེས་བྱ་བའི་བར་དུ་བརྗོད་པར་བྱའོ། །བསྐལ་པ་གྲངས་མེད་པ་བརྒྱ་པོ་དེ་ཉིད་ལ་སངས་རྒྱས་དོན་ཐམས་ཅད་གཟིགས་པ་ཞེས་བྱ་བ་ཤ་སྟག་དྲུག་ཁྲི་ཉིས་སྟོང་ཞེས་བྱ་བ་ནས་དེ་དག་ཀྱང་
[56b.5]ངས་བཀུར་སྟི་བྱས་ཞེས་བྱ་བ་ནས། ཇི་ལྟར་ཡང་དམིགས་པ་ཅན་གྱི་འདུ་ཤེས་སུ་གྱུར་པའི་ཕྱིར་རོ་ཞེས་བྱ་བའི་བར་དུ་བརྗོད་པར་བྱའོ། །གྲངས་མེད་པའི་བསྐལ་པ་བརྒྱ་པོ་དེ་ཉིད་ལ་སངས་རྒྱས་དབང་པོའི་རྒྱལ་མཚན་ཞེས་བྱ་བ་ཤ་དག་བརྒྱད་ཁྲི་བཞི་སྟོང་ཞེས་བྱ་བ་ནས། དེ་དག་ཡང་
[56b.6]ངས་བཀུར་སྟི་བྱས་ཞེས་བྱ་བ་དང་། ཇི་ལྟར་ཡང་དམིགས་པ་ཅན་གྱི་འདུ་ཤེས་སུ་གྱུར་པའི་ཕྱིར་རོ་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་རྒྱས་ཉི་མ་ཞེས་བྱ་བ་ཤ་དག་ལྔ་བརྒྱ་ཞེས་བྱ་བ་ནས། དེ་དག་ཀྱང་ངས་ཞེས་བྱ་བ་དང་། ཇི་ལྟར་
[56b.7]ཡང་དམིགས་པ་ཅན་གྱི་འདུ་ཤེས་སུ་གྱུར་པའི་ཕྱིར་རོ་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། སངས་རྒྱས་བཅོམ་ལྡན་འདས་ཞི་བར་མཛད་ཅེས་བྱ་བ་ཤ་སྟག་དྲུག་ཁྲི་ཉིས་སྟོང་ཉན་ཐོས་ཀྱི་ཚོགས་དང་བཅས་པ་དེ་དག་ཡང་ང་འཁོར་ལོས་སྒྱུར་བའི་
[57a]
[57a.1]རྒྱལ་པོར་གྱུར་པ་ན། ཆོས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་རྣམས་ཀྱིས་བཀུར་སྟིར་བྱས། བླ་མར་བྱས། རྗེད་མཆོད་དེ་མཉེས་པར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཉིད་བསྒྲུབས་ན། སངས་
[57a.2]རྒྱས་བཅོམ་ལྡན་འདས་དེ་དག་གིས་ང་ལ་ལུང་མ་བསྟན་ཏོ་ཞེས་བྱ་བ་ནས། ཇི་ལྟར་ཡང་དམིགས་པའི་འདུ་ཤེས་ཅན་དུ་གྱུར་ཅིང་བདག་ཏུ་སྨྲ་བ་ལ་མངོན་པར་ཞེན་པའི་ཕྱིར་རོ་ཞེས་བྱ་བའི་བར་དུ་བརྗོད་པར་བྱའོ། །ཤཱ་རིའི་བུ་དེ་ལྟར་རིམ་གྱིས་བཅོམ་ལྡན་འདས་མར་མེ་མཛད་ཀྱིས་ང་ལུང་བསྟན་ཏོ། །
[57a.3]དེ་ཅིའི་ཕྱིར་ཞེ་ན། ཤཱ་རིའི་བུ་བཅོམ་ལྡན་འདས་མར་མེ་མཛད་དེ་ངས་མཐོང་མ་ཐག་ཁོ་ནར་ཆོས་རྣམས་ལ་མ་སྐྱེས་པའི་བཟོད་པ་ཐོབ་ནས། བཅོམ་ལྡན་འདས་མར་མེ་མཛད་ཀྱིས་ཐོག་མ་རང་ལ་ཁྱོད་མ་འོངས་པའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
[57a.4]སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པའི་ཕྱིར་རོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། རྒྱལ་པོ་ང་ལས་ནུ་ཞེས་བྱ་བ་ཤ་སྟག་བྱེ་བ་ཕྲག་བཅུ་གཉིས་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏོ་ཞེས་བྱ་བའི་བར་དུ་བརྗོད་པར་བྱའོ། །
[57a.5]ཤཱ་རིའི་བུ་གཞན་ཡང་ངས་མངོན་པར་དྲན་ཏེ། རྒྱལ་པོ་མང་པོས་བཀུར་བ་ཞེས་བྱ་བ་ཤ་དག་བྱེ་བ་སྟོང་ཕྲག་སུམ་ཅུ་རྩ་གཉིས་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། རྒྱལ་པོ་ལྷ་ཆེན་པོ་ཞེས་བྱ་བ་ཤ་དག་བྱེ་བ་
[57a.6]ཕྲག་བཞི་བཅུ་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། རྒྱལ་པོ་ཚངས་བྱིན་ཞེས་བྱ་བ་ཤ་སྟག་བྱེ་བ་ཕྲག་བརྒྱད་ཅུ་རྩ་བཞི་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏོ། །ཤཱ་རིའི་བུ་གཞན་ཡང་ངས་
[57a.7]མངོན་པར་དྲན་ཏེ། རྒྱལ་པོ་བུ་རམ་ཤིང་པ་ཞེས་བྱ་བ་ཤ་དག་བྱེ་བ་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། འདས་པའི་དུས་ན་རྒྱལ་པོ་རབ་འབར་ཞེས་བྱ་བ་ཤ་དག་ཁྲི་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་
[57b]
[57b.1]རྒྱལ་པོར་གྱུར་ཏོ། །ཤཱ་རིའི་བུ་གཞན་ཡང་ངས་མངོན་པར་དྲན་ཏེ། རྒྱལ་པོ་གཟུགས་མཛེས་ཞེས་བྱ་བ་ཤ་དག་བྱེ་བ་ཕྲག་ཉི་ཤུ་བྱུང་སྟེ། ཐམས་ཅད་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏོ། །ཤཱ་རིའི་བུ་འདི་ལྟར་མིང་སྣ་ཚོགས་པའི་རྒྱལ་པོ་བྱེ་བ་ཕྲག་བཅུ་དྲུག་དང་། ཤཱ་རིའི་བུ་རྒྱལ་པོ་
[57b.2]བྱེ་བ་ཕྲག་བརྒྱད་པོ་གང་ཡིན་པ་འདི་དག་ནི་དེ་བཞིན་གཤེགས་པས་དགེ་སློང་ཀུན་དགའ་བོ་ལ་གསུངས་སོ། །ཤཱ་རིའི་བུ་དེའི་ཚེ་དེའི་དུས་ཀྱི་དེ་དང་དེར་བྱུང་བའི་འཁོར་ལོས་སྒྱུར་བའི་རྒྱལ་པོར་གྱུར་པ་དག་ཁྱོད་གཞན་ཡིན་པ་སྙམ་དུ་སེམས་ན། ཤཱ་རིའི་བུ་ཁྱོད་ཀྱིས་དེ་ལྟར་མི་བལྟ་སྟེ། དེ་ཅིའི་ཕྱིར་ཞེ་ན། 
[57b.3]ཤཱ་རིའི་བུ་ང་ཉིད་དེའི་ཚེ་དེའི་དུས་ཀྱི་དེ་དང་དེར་བྱུང་བའི་འཁོར་ལོས་སྒྱུར་བའི་རྒྱལ་པོ་རྣམས་སུ་གྱུར་ཏོ། །དེ་བཞིན་གཤེགས་པ་ལ་བཀུར་སྟི་བྱས་པ་དང་། བླ་མར་བྱས་པ་དང་། རྗེད་པ་དང་། མཆོད་པ་དང་། མཉེས་པར་བྱས་པའི་ལེའུ་སྟེ་བརྒྱད་པའོ།། །།ཤཱ་རིའི་བུ་ངས་འདས་
[57b.4]པའི་དུས་མངོན་པར་དྲན་ཏེ། གང་གི་ཚེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤིན་ཏུ་འོད་ཅེས་བྱ་བ་ཞིག་བྱུང་བར་གྱུར་པའི་དུས་དེ་དང་དེ་ཡོད་དེ། འདི་ལྟར་བྱང་ཆུབ་སེམས་དཔའ་བྱམས་པ་འཁོར་ལོས་སྒྱུར་བའི་རྒྱལ་པོར་གྱུར་པ་ན་དེ་ལ་དེས་ཐོག་མར་བྱང་
[57b.5]ཆུབ་ཀྱི་སེམས་ཀྱི་དགེ་བའི་རྩ་བ་བསྐྱེད་དེ། བཅོམ་ལྡན་འདས་དེའི་ཚེའི་ཚད་ནི་ལོ་བརྒྱད་ཁྲི་བཞི་སྟོང་དུ་གྱུར་ཏོ། །བཅོམ་ལྡན་འདས་དེའི་ཉན་ཐོས་རྣམས་ཀྱི་འདུས་པ་ཆེན་པོ་ནི་གསུམ་དུ་གྱུར་ཏེ། འདུས་པ་ཆེན་པོ་དང་པོ་ལ་ནི་དགྲ་བཅོམ་པ་བྱེ་བ་ཕྲག་དགུ་བཅུ་རྩ་དྲུག་བྱུང་ངོ་། །འདུས་པ་གཉིས་
[57b.6]པ་ལ་ནི་དགྲ་བཅོམ་པ་བྱེ་བ་ཕྲག་དགུ་བཅུ་རྩ་བཞི་བྱུང་ངོ་། །འདུས་པ་གསུམ་པ་ལ་ནི་དགྲ་བཅོམ་པ་བྱེ་བ་ཕྲག་དགུ་བཅུ་རྩ་གཉིས་བྱུང་ངོ་། །ཤཱ་རིའི་བུ་དེ་ནས་རྒྱལ་པོ་རྣམ་པར་སྣང་བྱེད་ཀྱིས་བཅོམ་ལྡན་འདས་དེ་མཐོང་ནས་དགའ་བ་ཆེན་པོ་སྐྱེས་པར་གྱུར་ཏེ། དེས་བཅོམ་ལྡན་འདས་
[57b.7]དེ་ཉན་ཐོས་ཀྱི་དགེ་འདུན་དང་ཐབས་ཅིག་ལ་ལོ་ཁྲིར་ཞེས་བྱ་བ་ནས། བཀུར་སྟི་བྱས། མཉེས་པར་བྱས་ནས་ཞེས་བྱ་བའི་བར་དུ་བརྗོད་པར་བྱ་སྟེ། སྨོན་ལམ་དུ་ཡང་ཀྱེ་མ་རེ་ཞིག་བྱང་ཆུབ་དོན་དུ་གཉེར་བ་ན། མ་འོངས་པ་ན་བདག་གི་ཚེའི་ཚད་ཀྱང་འདི་ཉིད་དང་། རེ་ཞིག་ཉན་ཐོས་ཆེན་པོའི་དགེ་འདུན་གྱི་
[58a]
[58a.1]ཚད་ཀྱང་འདི་ཁོ་ན་སྙེད་དང་ལྡན་པར་གྱུར་ཅིང་གང་གི་ཚེ་སེམས་ཅན་རྣམས་བདེ་བ་ལ་བཀོད་པར་གྱུར་པ་དེའི་ཚེ། བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ཅིག་ཅེས་སྨོན་ལམ་བཏབ་བོ། །ཤཱ་རིའི་བུ་གཞན་ཡང་ངས་མངོན་པར་
[58a.2]དྲན་ཏེ། བྱང་ཆུབ་སེམས་དཔའ་བྱམས་པས་བསྐལ་པ་བྱེ་བ་ཕྲག་བཞི་བཅུ་པོ་འདི་སྙེད་ཅིག་ལོན་ནས། དེའི་འོག་ཏུ་ངས་བྱང་ཆུབ་ཏུ་སེམས་བསྐྱེད་པར་གྱུར་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གཞན་གྱིས་མི་ཐུབ་པའི་རྒྱལ་མཚན་ལས་དགེ་བའི་རྩ་
[58a.3]བ་བསྐྱེད་དོ། །བཅོམ་ལྡན་འདས་དེ་ལ་ལོ་སྟོང་དུ་བདེ་བའི་ཡོ་བྱད་ཐམས་ཅད་ཀྱིས་བསྟབས་ཤིང་ལྷའི་རས་བཅོས་བུ་འབུམ་ཕྲག་ལྔ་རི་བ་དག་གིས་མངོན་པར་བཀབ་བོ། །བཅོམ་ལྡན་འདས་དེ་ཡོངས་སུ་མྱ་ངན་ལས་འདས་ནས་ཀྱང་མཆོད་རྟེན་ཤིན་ཏུ་ཆེན་པོ་འཕང་དུ་དཔག་ཚད་ཙམ་ལ། 
[58a.4]རྒྱར་དཔག་ཚད་ཕྱེད་པ་རིན་པོ་ཆེ་སྣ་བདུན་ལས་བྱེད་དུ་བཅུག་སྟེ། འདི་ལྟ་སྟེ། གསེར་དང་། དངུལ་དང་། བཻ་དཱུརྱ་དང་། ཤེལ་དང་། མུ་ཏིག་དམར་པོ་དང་། རྡོའི་སྙིང་པོ་དང་། བདུན་པ་ནི་རིན་པོ་ཆེ་སྤུག་གོ །ཤཱ་རིའི་བུ་ངས་རྟག་པར་རྒྱུན་དུ་འདི་སྐད་ཅེས་གང་གི་ཚེ་སེམས་ཅན་རྣམས་སྡུག་
[58a.5]བསྔལ་གྱིས་ཉེན་པར་གྱུར་ཅིང་། སྐྱབས་མེད་ལ། རྟོན་པ་མེད་པས་ཕལ་ཆེར་མི་དགེ་བའི་ཆོས་སྒྲུབ་པ་ལ་ཞུགས་ཏེ། ངན་སོང་ཡོངས་སུ་རྫོགས་པར་བྱེད་པ་དེའི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་སངས་རྒྱས་པར་གྱུར་ཅིག་ཅེས་སྨོན་ལམ་དུ་བཏབ་བོ། །ཤཱ་རིའི་བུ་
[58a.6]དེ་བཞིན་གཤེགས་པས་དཀའ་བ་ཇི་སྙེད་ཅིག་སྤྱོད་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་དཀའ་བ་ཇི་སྙེད་ཅིག་གིས་བསྒྲུབས་པ་དང་། ཤཱ་རིའི་བུ་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་སྒྲུབ་པ་ན། སྡུག་བསྔལ་གང་དག་ཉམས་སུ་མྱོང་བར་བྱས་པ་ལ་ལྟོས། 
[58a.7]གལ་ཏེ་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་སྒྲུབ་པ་ན། དེ་བཞིན་གཤེགས་པས་དོག་པ། རྩུབ་པ། ཉམ་ང་བའི་ཚོར་བ་ཉམས་སུ་མྱོང་བར་བྱས་པ་དེ་དག་ཐམས་ཅད་རྒྱ་ཆེར་བརྗོད་ན། ཤཱ་རིའི་བུ་ཐམས་ཅད་རྟག་ཏུ་སྦྱིན་ཞེས་བྱ་བས་དགེ་བ་ཅི་ཡིན་ཞེས་ཚོལ་བ་ན། རྟག་པར་རྒྱུན་དུ་
[58b]
[58b.1]ཡིད་བྱུང་བར་བྱེད་ཅིང་ཚད་མེད་པའི་བརྩོན་འགྲུས་བརྩམས་པ་དང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་མཉེས་པར་བྱས་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་དཀའ་བ་ཇི་སྙེད་ཅིག་གིས་བསྒྲུབས་པ་ལ་ལྟོས། སྐྱེས་
[58b.2]བུ་བླུན་པོ་འདི་དག་ཡོངས་སུ་མྱ་ངན་ལས་འདའ་བར་བྱ་བའི་ཆེད་དུ་སེམས་གཅིག་ཀྱང་སྐྱེད་པར་མི་བྱེད་པ་ལྟ་སྨོས་ཀྱང་ཅི་དགོས། ཤཱ་རིའི་བུ་བྱང་ཆུབ་དེ་ནི་རིགས་པས་བསྒྲུབས་ན་ཡང་དེ་ལྟར་དཀའ་ན། རིགས་པ་མ་ཡིན་པས་ལྟ་ཅི་སྨོས། ཤཱ་རིའི་བུ་དེ་ལྟ་བས་ན་ཁྱེད་ལ་གོ་བར་བྱའོ། །
[58b.3]ཁོང་དུ་ཆུད་པར་བྱའོ། །ང་ནི་ཇི་ལྟར་ཡང་ངན་པས་ནི་གྱ་ནོམ་པ་ཐོབ་པའམ། རྟོགས་པར་མི་གསུང་ངོ་། །ཤཱ་རིའི་བུ་ངན་པ་གང་ཞེ་ན། ཤཱ་རིའི་བུ་ལུས་ཀྱི་སྤྱོད་པ་དང་། ངག་གི་སྤྱོད་པ་དང་། ཡིད་ཀྱི་སྤྱོད་པ་ངན་པ་དང་། དགེ་བའི་ཆོས་རྣམས་ལ་སྦྱོར་བ་ངན་པ་དང་། དམིགས་
[58b.4]པ་ངན་པ་དང་། ལེ་ལོ་ངན་པ་དང་། འཆལ་པའི་ཚུལ་ཁྲིམས་ངན་པ་སྟེ། ཤཱ་རིའི་བུ་འདི་དག་ནི་ངན་པ་རྣམས་ཀྱི་ནང་ན་ངན་པ་ཐ་ཆད་ཡིན་ནོ། །ཤཱ་རིའི་བུ་གང་ཞིག་བསྟན་པ་འདི་ལ་རབ་ཏུ་བྱུང་ནས་བདག་ཏུ་སྨྲ་བ་ལ་མངོན་པར་ཞེན་པར་གྱུར་ཅིང་། དེ་བཞིན་དུ་སེམས་ཅན་དུ་
[58b.5]སྨྲ་བ་དང་། སྲོག་ཏུ་སྨྲ་བ་དང་། གང་ཟག་ཏུ་སྨྲ་བ་ལ་མངོན་པར་ཞེན་པར་འགྱུར་བའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་བཞིན་གཤེགས་པས་གང་ཟག་ཏུ་སྨྲ་བ་ལ་ནི་རྗེས་སུ་འཐུན་པའི་བཟོད་པ་ཡང་མེད་པར་མངོན་སུམ་དུ་གཟིགས་པའི་ཕྱིར་རོ། །ཤཱ་རིའི་བུ་གལ་ཏེ་
[58b.6]དམིགས་པའི་འདུ་ཤེས་ཅན་ལ་ནི་སངས་རྒྱས་བྱེ་བ་ཕྲག་སྟོང་གིས་ཉིན་གཅིག་བཞིན་དུ་ཆོ་འཕྲུལ་རྣམ་པ་གསུམ་གྱིས་ཆོས་བསྟན་ཀྱང་དེའི་ལྟ་བ་དེ་ཁོ་ན་སྤོང་བར་མི་འགྱུར་ཞིང་། དད་པས་བྱིན་པའི་བསོད་སྙོམས་ཁམ་གཅིག་ཙམ་ཡང་ཡོངས་སུ་སྦྱང་བའི་ཕྱིར་མི་འཐོབ་ན། འབྲས་བུ་ཐོབ་པ་
[58b.7]ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་གལ་ཏེ་གང་ཟག་ཏུ་ལྟ་བ་ཡོངས་སུ་མྱ་ངན་ལས་འདའ་བར་འགྱུར་ན། སོ་སོའི་སྐྱེ་བོ་ཐམས་ཅད་ཡོངས་སུ་མྱ་ངན་ལས་འདའ་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་གང་ཟག་ཏུ་ལྟ་བ་ནི་ལོག་པར་ལྟ་བ་ཡིན་པའི་
[59a]
[59a.1]ཕྱིར་རོ། །ཤཱ་རིའི་བུ་བྱིས་པ་སོ་སོའི་སྐྱེ་བོ་ཐམས་ཅད་ནི་ཕལ་ཆེར་བདག་ཏུ་སྨྲ་བ་ལ་མངོན་པར་ཞེན་པ་ཡིན་ཏེ། དེ་བཞིན་དུ་སེམས་ཅན་དུ་སྨྲ་བ་དང་། སྲོག་ཏུ་སྨྲ་བ་དང་། གང་ཟག་ཏུ་སྨྲ་བ་ལ་མངོན་པར་ཞེན་པ་ཡིན་ནོ། །ཤཱ་རིའི་བུ་དེ་ལྟ་བས་ན་ལོག་པའི་ལྟ་བ་དང་ལྡན་པ་ཐམས་ཅད་
[59a.2]ཡོངས་སུ་མྱ་ངན་ལས་འདའ་བར་འགྱུར་རོ། །ཤཱ་རིའི་བུ་གང་ཞིག་འདི་སྙམ་དུ་གང་ཟག་ཏུ་ལྟ་བ་མ་སྤངས་པ་ལ་ཡོངས་སུ་མྱ་ངན་ལས་འདའ་བར་འགྱུར་བ་ཡོད་དོ་སྙམ་ན། དེ་ལྟ་ན་ནི་བྱིས་པ་སོ་སོའི་སྐྱེ་བོ་ཐམས་ཅད་འཕགས་པའི་ལམ་དང་ལྡན་པར་འགྱུར་ཏེ། དེ་དག་གི་འཕགས་པའི་ལམ་མ་ཚང་བ་
[59a.3]མེད་པའི་ཕྱིར་རོ། །ཤཱ་རིའི་བུ་གང་ཞིག་འདི་སྙམ་དུ་ལོག་པའི་ལྟ་བ་ཡོངས་སུ་མྱ་ངན་ལས་འདའ་བར་འགྱུར་བ་ཡོད་དོ་སྙམ་དུ་སེམས་པ་དེའི་ལྟ་ན། དེའི་དེ་ཉིད་འཕགས་པའི་ལམ་ཡིན་པར་འགྱུར་ཏེ། དེའི་ཡིད་ལ་བྱེད་པ་གཞན་མ་རྙེད་པའི་ཕྱིར་རོ། །དེ་ཅིའི་ཕྱིར་ཞེ་ན། འདི་ལྟར་བྱིས་པ་སོ་སོའི་སྐྱེ་
[59a.4]བོ་ཐམས་ཅད་ནི་གང་ཟག་ཏུ་ལྟ་བ་དང་མི་འགལ་བའི་ཕྱིར་རོ། །སྐྱེས་བུ་བླུན་པོ་དེ་དག་ནི་ཡང་སྐྱོན་འདི་འཐོབ་པར་འགྱུར་ཏེ། བྱིས་པ་སོ་སོའི་སྐྱེ་བོ་ཐམས་ཅད་འཕགས་པའི་ལམ་འཐོབ་པ་དང་། འཕགས་པའི་ལམ་ཐོབ་པ་རྣམས་ལམ་གོམས་པར་བྱ་བའི་ཕྱིར་ཀུན་གྱི་སྲོག་གཅོད་པར་བྱེད་པ་དང་། 
[59a.5]འདོད་པ་ལ་བསྟེན་པ་དང་། མཚམས་མེད་པ་བྱེད་པར་འགྱུར་རོ། །དེ་ལྟར་སྐྱེས་བུ་བླུན་པོ་དེ་དག་གི་འཕགས་པའི་ལམ་གང་ཡིན་པ་དེ་ནི་མཚམས་མེད་པ་ཡིན་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་བྱིས་པ་སོ་སོའི་སྐྱེ་བོ་ཐམས་ཅད་ནི་གང་ཟག་ཏུ་སྨྲ་བ་ཡིན་པའི་ཕྱིར་རོ། །ཡང་ན་དེ་འདི་སྐད་
[59a.6]ཅེས་མཚམས་མེད་པ་དང་ལྡན་པ་ལ་ནི་ཡོངས་སུ་མྱ་ངན་ལས་འདའ་བ་མེད་ཀྱི། གང་ཟག་ཏུ་སྨྲ་བ་ལ་ནི་ཡོངས་སུ་མྱ་ངན་ལས་འདའ་བ་ཡོད་དོ་ཞེས་སྨྲ་ན། དེ་ནི་བརྫུན་གྱི་ཚིག་སྨྲ་བས་ང་ལ་ཡང་སྐུར་པ་འདེབས་པ་ཡིན་ཏེ། དེ་ནི་རབ་ཏུ་བྱུང་ཞིང་བསྙེན་པར་རྫོགས་ན་ཡང་དོན་མེད་པར་གྱུར་པ་ཡིན་
[59a.7]ནོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དམིགས་པའི་འདུ་ཤེས་ཅན་ལ་ནི་ཡོངས་སུ་མྱ་ངན་ལས་འདའ་བ་མེད་དོ། །ཤཱ་རིའི་བུ་གལ་ཏེ་དམིགས་པའི་འདུ་ཤེས་ཅན་ཡོངས་སུ་མྱ་ངན་ལས་འདས་པར་གྱུར་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་
[59b]
[59b.1]རྫོགས་པའི་སངས་རྒྱས་རྣམས་འབྱུང་བར་མི་འགྱུར་ཞིང་། བྱིས་པ་སོ་སོའི་སྐྱེ་བོ་ཐམས་ཅད་ཡོངས་སུ་མྱ་ངན་ལས་འདའ་བར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་བྱིས་པ་སོ་སོའི་སྐྱེ་བོ་ཐམས་ཅད་ནི་དམིགས་པ་ཅན་གང་ཟག་ཏུ་སྨྲ་བ་ལོག་པར་ལྟ་བ་ཅན་རྣམས་ཡིན་པའི་ཕྱིར་རོ། །ཤཱ་རིའི་བུ་ཇི་སྲིད་
[59b.2]དུ་ང་ནི་དམིགས་པ་ཅན་གྱི་ལྟ་བ་དེ་ལྟ་བུ་དང་ལྡན་པར་གྱུར་ཏེ། བར་ཆད་ཀྱི་གནོད་པ་དང་བཅས་པ་དེ་སྲིད་དུ་སངས་རྒྱས་བཅོམ་ལྡན་འདས་དེ་དག་གིས་ང་ལ་ཁྱོད་མ་འོངས་པའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ་ཞེས་ལུང་མ་བསྟན་གྱི། ཇི་སྲིད་དུ་
[59b.3]ང་དང་མི་ལྡན་པར་གྱུར་པ་ལ་ལྟོས། སྐྱེས་བུ་གཏི་མུག་བདག་ཏུ་སྨྲ་བ་དང་གང་ཟག་གི་འདུ་ཤེས་ཅན་གང་ཡིན་པ་དག་གི་ཚུལ་ཁྲིམས་དང་ཐོས་པ་དང་ཏིང་ངེ་འཛིན་ཙམ་གྱིས་ལྟ་སྨོས་ཀྱང་ཅི་དགོས་ཏེ། ང་ནི་དེ་ལ་བདེན་པ་ཡང་མ་ཡིན། གྲོལ་བ་ཡང་མ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་
[59b.4]འདི་ལྟར་ཡུན་རིང་པོ་ནས་ཡང་དག་པ་མ་ཡིན་པའི་ཆགས་པ་དེ་ལྟ་བུ་དེ་དག་ལ་ཞེན་པས་དེ་ལ་ཡོངས་སུ་མྱ་ངན་ལས་འདས་པ་ཡོད་པ་མ་ཡིན་པའི་ཕྱིར་རོ། །སྐྱེས་བུ་བླུན་པོ་དེ་དག་ནི་འདི་སྙམ་དུ་ང་ནི་ཅི་ནས་ཀྱང་རེ་ཞིག་བདག་མེད་པའི་མཚན་ཉིད་ཀུན་ཏུ་སྟེན་ཅིང་བསྒོམས་ཏེ་མང་དུ་བྱས་ལ་ཅི་ནས་ཀྱང་སྡུག་
[59b.5]བསྔལ་གྱི་ཕུང་པོ་སྤང་ངོ་སྙམ་དུ་སེམས་པར་མི་འགྱུར་རོ། །ཤཱ་རིའི་བུ་དཔེར་ན་དམུས་ལོང་ཞིག་རྒྱབ་ནས་བསད་པས་བསྡིགས་པ་ན། བྲོས་ན་བདེ་བར་འགྱུར་བའི་འདུ་ཤེས་ཀྱིས་མེ་མ་མུར་དང་མགལ་དུམ་གྱིས་གང་བར་མཆོང་ངོ་། །ཤཱ་རིའི་བུ་དེ་བཞིན་དུ་ངས་ཀྱང་སྐྱེས་བུ་བླུན་པོ་དམིགས་
[59b.6]པའི་ལྟ་བ་དང་གང་ཟག་གི་ལྟ་བ་དེ་ལ་ཀུན་ཏུ་སྟེན་པ་གང་ཡིན་པ་དེ་དག་ཀྱང་དེ་ལྟར་འགྱུར་བར་དགོངས་ཏེ། གང་དག་དེ་ཁོ་ནས་དག་པར་རློམ་སེམས་སུ་བྱེད་དོ། །སེམས་ཅན་རྣམས་གང་དང་གང་ཁོ་ནས་ཉོན་མོངས་པར་གྱུར་པ་དེ་ཁོ་ནས་གྲོལ་བར་རློམ་སེམས་སུ་བྱེད་དེ། དེ་དག་ལྟ་བ་དེ་
[59b.7]རྣམས་དང་ལྡན་པས་ངན་སོང་དུ་འགྲོ་བར་འགྱུར་རོ་ཞེས་གསུང་ངོ་། །ཤཱ་རིའི་བུ་དཔེར་ན་དམུས་ལོང་དེ་བདེ་བའི་འདུ་ཤེས་ཀྱིས་མེ་མ་མུར་དུ་མཆོང་བ་དེ་བཞིན་དུ། སྐྱེས་བུ་བླུན་པོ་དེ་དག་ཀྱང་བདེ་བའི་འདུ་ཤེས་ཀྱི་གང་ཟག་ཏུ་ལྟ་བར་འགྱུར་རོ། །དེ་དག་ལྟ་བ་གང་དང་གང་ཁོ་ནས་ཡུན་
[60a]
[60a.1]རིང་པོར་བསླུས་ཤིང་རྨོངས་པར་བྱས་ཏེ། དེ་ཉིད་ལ་ལྷག་པར་ཆགས་པར་འགྱུར་ཞིང་དད་པས་བྱིན་པ་ལ་ཡོངས་སུ་ལོངས་སྤྱོད་པར་བྱེད་དོ། །དེ་དག་དེ་ཁོ་ནས་ཡུན་རིང་པོར་གནོད་པ་དང་། ཕན་པ་མ་ཡིན་པ་དང་། བདེ་བ་མ་ཡིན་པ་དང་། སྡུག་བསྔལ་བ་དང་། ཉམས་པ་
[60a.2]དང་། གཞན་གྱིས་ཟིལ་གྱིས་མནན་པ་དང་། ཡུན་རིང་པོར་ལོག་པར་ལྟུང་བར་བྱ་བའི་ཕྱིར་ཀུན་ཏུ་ཞུགས་པ་ཡིན་ནོ། །ཤཱ་རིའི་བུ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ། འབྱོར་པ། རང་གི་ཡུལ་དང་། རང་གི་ཕོ་བྲང་འཁོར་ན་བསད་པའི་རིགས་པ་ནི་གསོད་ལ། སྤྱུག་པའི་རིགས་
[60a.3]པ་ནི་སྤྱུག་པར་བྱེད་དེ། དེ་ལ་གང་དག་གནོད་པ་བྱེད་པ་དག་དང་། གང་དག་གྲོང་ཁྱེར་གྱི་ཆོས་ཁྲིམས་བཞིན་རྗེས་སུ་མི་སྒྲུབ་པ་དག་དང་། བར་ཆད་ཀྱིས་སྐྱེ་བོ་མང་པོ་འབྱེད་པར་བྱེད་པའོ། །དེ་དག་རྒྱལ་པོས་ཆོམ་རྐུན་པ་ཡིན་པར་ཤེས་ཤིང་འཐབ་ཁྲོལ་བ་ཡིན་པར་ཤེས་ནས་སྐད་དྲག་པོ་
[60a.4]དང་། རྔ་པ་ཊ་ཧ་བརྡུངས་ནས། རྒྱལ་པོའི་འཁོར་དང་། གྲོང་ཁྱེར་གྱི་མི་རྣམས་ཀྱི་མདུན་ནས་ཕྱིར་བྱུང་སྟེ། འདི་སྐད་ཅེས་རྒྱལ་པོའི་འཁྲུག་ལོང་པ་དང་། གྲོང་ཁྱེར་གྱི་ཆོས་ཁྲིམས་བཞིན་རྗེས་སུ་མི་སྒྲུབ་པ་གང་ཡིན་པ་དེ་ནི་རྟགས་ཅན་འདི་ཡིན་ནོ་ཞེས་སྒྲོགས་སུ་འཇུག་གོ །ཤཱ་རིའི་བུ་དེ་བཞིན་དུ་དེ་
[60a.5]བཞིན་གཤེགས་པས་བསྐལ་པ་གྲངས་མེད་པ་ནས་བཟུང་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་བསྒྲུབས་པས། ཤཱ་རིའི་བུ་དེ་བཞིན་གཤེགས་པ་ཡང་ཉིད་ཀྱི་ཡུལ་འདི་ལ་མངའ་ཡོད་དོ། །དེ་བཞིན་གཤེགས་པའི་འཁོར་གྱི་བྱ་བ་ལ་སྲོག་གི་ཕྱིར་ཡང་འགལ་བར་མི་བྱེད་
[60a.6]པ་དག་ཀྱང་ཡོད་དེ། ཤཱ་རིའི་བུ་གང་ཞིག་དེ་བཞིན་གཤེགས་པའི་གསུང་རྟོགས་པ་དེ་ལྷ་དང་བཅས་པའི་འཇིག་རྟེན་གྱིས་བྱ་བ་དང་འབྲེལ་པ་དེ་ལས་བསྐྱོད་པ་དང་། དེ་བཞིན་གཤེགས་པའི་མཛད་པ་ལ་ཡང་གང་གིས་ཀྱང་མི་བསྲུང་བར་མི་ནུས་སོ། །འཆི་བ་ལ་ཐུག་ན་ཡང་མི་བྱེད་
[60a.7]ཅིང་བྱེད་དུ་མི་འཇུག་གོ །ཤཱ་རིའི་བུ་ང་ནི་འཁོར་དང་བཅས་པར་བྱ་བ་འཇུག་པར་བྱ་བ་ལ་མངའ་ཡོད་དེ། གང་གི་ཆོས་ཀྱི་གྲོང་ཁྱེར་འདི་ལ་ཆོམ་རྐུན་པའམ། ཆོམ་རྐུན་པའི་སྡེར་གཏོགས་པའམ། ཕུ་གུ་པའམ། འཁྲུག་ལོང་པ་སུ་ཡང་རུང་མི་རྒྱུ་བར་བྱ་བའི་ཕྱིར་དེ་ཤིན་ཏུ་བསྲུངས་
[60b]
[60b.1]ཤིང་ཤིན་ཏུ་སྦས་པ་ཡིན་ནོ། །གང་དག་དེ་བཞིན་གཤེགས་པའམ། དེ་བཞིན་གཤེགས་པའི་འཁོར་གྱི་གསང་བའི་དོན་གྱི་གསང་སྔགས་ཀྱི་ཚིག་འདི་དེ་བཞིན་གཤེགས་པའི་གསུང་ལས་ཕྱི་རོལ་དུ་གྱུར་པ། ཚིག་གི་བྱ་བ་མེད་པ་གང་ཡིན་པ་དག་ལ་མི་སྨྲ་བ་སྟེ། ཤཱ་རིའི་བུ་དེ་ལྟར་དེ་
[60b.2]བཞིན་གཤེགས་པས་བྱ་བ་ལ་གཞོལ་བ་གཞིའི་ཤེས་རབ་ཆེན་པོས་ཆོས་ཀྱི་གྲོང་ཁྱེར་ཤིན་ཏུ་བསྲུངས་པ་ཡིན་ནོ། །ཤཱ་རིའི་བུ་ཆོས་ཀྱི་གྲོང་ཁྱེར་དེའི་བར་ཆད་བྱེད་པ་གང་ཡིན་པ་དེ་ནི་ད་ལྟར་མེད་དོ། །ཤཱ་རིའི་བུ་ད་ལྟར་ཆོས་ཀྱི་གྲོང་ཁྱེར་དེའི་བར་ཆད་བྱེད་པ་གང་དག་ཡོད་ན། དེ་དག་ནི་འདི་ལ་ཆོམ་རྐུན་པ་
[60b.3]ཞེས་བྱའོ། །འཁྲུག་ལོང་པ་ཞེས་བྱའོ། །གང་དག་དེ་བཞིན་གཤེགས་པའམ། དེ་བཞིན་གཤེགས་པའི་འཁོར་གྱི་གསང་བའི་དོན་གྱི་གསང་སྔགས་ཀྱི་ཚིག་འདི་ཕྱི་རོལ་པ་ལ་སྨྲ་ན། དེ་དག་ངའི་སྤྱན་སྔར་ཉེ་བར་འོངས་ཤིང་ལྷགས་ཀྱང་ངས་དེ་དག་ཆོས་དང་འཐུན་པའི་གཏམ་གྱིས་སྡུད་པར་མི་མཛད། 
[60b.4]དེ་དག་ལ་བྱ་བ་སྟོན་པར་མི་མཛད། དེ་དག་ལ་གསང་བའི་དོན་གྱི་གསང་སྔགས་ཀྱི་ཚིག་བརྗོད་པར་མི་མཛད་དོ། །དེ་དག་ལ་ཡང་བྱ་བ་འདི་དག་ཀུན་ཏུ་ཚོལ་བ་ན། རབ་ཏུ་འབྱུང་བ་དང་། བསྙེན་པར་རྫོགས་པར་བྱ་བའི་ཕྱིར་གླགས་ཚོལ་བར་བྱེད་དོ། །ངས་དེ་དག་བྱ་བ་ལ་མཐུ་ཡོད་པར་མཁྱེན་ནས། 
[60b.5]སྐབས་དབྱེ་བ་མཛད་དོ། །ཟླ་བ་བཞིའི་གནས་འཆར་གཞུག་གོ་ཞེས་གསུངས་སོ། །དེ་ཅིའི་ཕྱིར་ཞེ་ན། དེ་ཉིད་ཆོས་ཀྱི་གྲོང་ཁྱེར་སྲུང་ཞིང་སྦ་བའི་ཕྱིར་དང་། མ་འོངས་པའི་འཁྲུག་ལོང་བ་རྣམས་བསྲུངས་པ་ཡིན་ནོ། །ཤཱ་རིའི་བུ་དེ་ལྟར་དེ་བཞིན་གཤེགས་པས་ཆོས་ཀྱི་གྲོང་ཁྱེར་ཤིན་དུ་ཡོངས་
[60b.6]སུ་བཟུང་བས་དེ་དག་གིས་གླགས་མི་རྙེད་དོ། །དེ་དག་གིས་གླགས་མི་རྙེད་པས་དེ་བཞིན་གཤེགས་པའི་གསུང་འཛིན་ཅིང་སྡིག་པ་ཅན་གྱི་ལྟ་བ་སྤོང་བར་འགྱུར་རོ། །དེ་དག་དེ་ལྟར་སེམས་མགུ་ནས་རབ་ཏུ་དབྱུང་བ་དང་། བསྙེན་པར་རྫོགས་པར་བྱའོ། །དེ་དག་དེ་ལྟར་རབ་ཏུ་ཕྱུང་བ་ན་ལྷ་དང་བཅས་པའི་འཇིག་
[60b.7]རྟེན་གྱིས་མི་བསྒུལ་བར་འགྱུར་རོ། །ཤཱ་རིའི་བུ་དེ་བཞིན་གཤེགས་པས་གནས་འཆར་གཞུག་གོ་ཞེས་གསུངས་པའི་འོས་གང་ཞེ་ན། གཞན་མུ་སྟེགས་ཅན་རྣམས་དང་། གཞན་མུ་སྟེགས་ཅན་གྱི་སྨྲ་བ་ལ་དགའ་བ་སུ་ཡང་རུང་བ་དག་སྟེ། དེ་དག་དེ་བཞིན་གཤེགས་པས་གནས་འཆར་གཞུག་
[61a]
[61a.1]པའི་འོས་སུ་གསུངས་པ་ཡིན་ནོ། །ཤཱ་རིའི་བུ་གཞན་མུ་སྟེགས་ཅན་གྱི་སྨྲ་བ་གང་ཞེ་ན། གང་དག་སྲིད་པའི་འདུ་ཤེས་དང་། བདག་གི་འདུ་ཤེས་དང་། སེམས་ཅན་གྱི་འདུ་ཤེས་དང་། སྲོག་གི་འདུ་ཤེས་དང་། གང་ཟག་གི་འདུ་ཤེས་དང་། དམིགས་པ་ཅན་གྱི་འདུ་ཤེས་
[61a.2]དང་། དམིགས་པ་ཅན་གྱི་བྱ་བ་ལ་བྱིང་བ་དང་། ལམ་གོལ་བ་འཛིན་པ་དང་། རང་གི་མཚན་ཉིད་ཀྱིས་སྟོང་པའི་ཆོས་རྣམས་ལ་ཡིད་གཉིས་དང་། ཐེ་ཙོམ་ཟ་བ་དང་། འཛིན་པ་སྣ་ཚོགས་དང་། ཡང་དག་པ་མ་ཡིན་པ་ལ་ཆགས་པས་གནས་ཀྱི། དོན་དམ་པ་སྟོང་པ་ཉིད་ལ་ནི་མི་འཇུག་པ་སྟེ། ཕྱིན་
[61a.3]ཅི་ལོག་ཏུ་གྱུར་པས་དེས་ན་གཞན་མུ་སྟེགས་ཅན་ཞེས་བྱའོ། །ཤཱ་རིའི་བུ་དེ་བས་ན་ཆོས་གོས་ལ་གནས་འཆར་གཞུག་པ་མ་ཡིན་ཞིང་། ཁ་དོག་གི་རིགས་རྣམ་པ་སྣ་ཚོགས་ཀྱི་འོས་ཀྱང་མ་ཡིན་ནོ། །ཤཱ་རིའི་བུ་ཁྱིམ་པའམ་ངུར་སྨྲིག་བགོས་པ་སུ་ཡང་རུང་། འདི་ལྟ་བུའི་དམིགས་པ་ཅན་གྱི་ལྟ་བ་
[61a.4]ཡོད་པ་དེ་དག་ཐམས་ཅད་ནི་དེ་བཞིན་གཤེགས་པས་གཞན་མུ་སྟེགས་ཅན་དག་ཡིན་ནོ་ཞེས་གསུངས་སོ། །དེ་དག་ནི་ཆོས་འདུལ་བ་འདི་ལ་རབ་ཏུ་འབྱུང་བར་འདོད་ན་གནས་འཆར་གཞུག་པའི་འོས་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དམིགས་པའི་ལྟ་བ་ནི་ལོག་པར་ལྟ་བ་ཡིན་པའི་ཕྱིར་རོ། །
[61a.5]དེ་ནི་ཆོས་འདུལ་བ་འདི་ལ་བྱ་བ་ལ་བྱིང་བ་ཡིན་ནོ། །དེ་ནི་དེ་བཞིན་གཤེགས་པའི་ཆོམ་རྐུན་པ་ཆེན་པོ་འཁྲུག་ལོང་པ་ཡིན་ནོ། །ཤཱ་རིའི་བུ་ང་ནི་ལོག་པའི་ལྟ་བ་ཅན་རབ་ཏུ་འབྱུང་བ་དང་། བསྙེན་པར་རྫོགས་པར་བྱ་བའི་ཕྱིར་སྐབས་དབྱེ་བར་མི་མཛད་དོ། །ཤཱ་རིའི་བུ་གང་ཞིག་ཆོས་ཐམས་ཅད་བདག་
[61a.6]མེད་དོ་ཞེས་རྗེས་སུ་འཐུན་པའི་བཟོད་པ་མི་སྐྱེད་པ་དང་། ཆོས་ཐམས་ཅད་སྟོང་པ་དང་། བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པའོ་ཞེས་མ་མོས་ཤིང་མི་འཇུག་པ་དེ་ཆོས་འདུལ་བ་འདི་ལ་རབ་ཏུ་འབྱུང་ཞིང་རབ་ཏུ་འབྱུང་ནས་ཆོས་ཐམས་ཅད་བདག་མེད་པ། 
[61a.7]སེམས་ཅན་མེད་པ། སྲོག་མེད་པ། གང་ཟག་མེད་པ། དོན་དམ་པ་སྟོང་པ་ཉིད་ཐོས་ན་མ་མོས་ཤིང་མི་འཇུག་ན། དེ་མི་དབང་བར་དད་པས་བྱིན་པ་ལ་ཡོངས་སུ་ལོངས་སྤྱོད་པར་བྱེད་པས། དེས་སངས་རྒྱས་ལ་བཀུར་སྟིར་མ་བྱས་པ་ཡིན། བླ་མར་མ་བྱས་པ་ཡིན། རྗེད་པ་མ་བྱས་པ་ཡིན། མཆོད་
[61b]
[61b.1]པ་མ་བྱས་པ་ཡིན། བསྙེན་བཀུར་མ་བྱས་པ་ཡིན་ཏེ། ཆོས་ལ་མ་ཡིན། དགེ་འདུན་ལ་མ་ཡིན་ཞིང་། དེ་བཞིན་གཤེགས་པའི་བསླབ་པ་རྣམས་ཕྱེ་མར་འཐག་པར་བྱེད་པས་དེ་ནི་གཞན་མུ་སྟེགས་ཅན་དགེ་སྦྱོང་ལྟར་བཅོས་པའི་ཆོས་ཀྱི་རྐུན་པོར་གནས་པ་ཡིན་ནོ། །ཤཱ་རིའི་བུ་མ་འོངས་པའི་དུས་ན་དགེ་
[61b.2]སློང་ལུས་མ་བསྒོམས་པ། ཚུལ་ཁྲིམས་མ་བསྒོམས་པ། སེམས་མ་བསྒོམས་པ། ཤེས་རབ་མ་བསྒོམས་པ་དག་འབྱུང་བར་འགྱུར་ཏེ། དེ་དག་དེ་བཞིན་གཤེགས་པའི་གསུང་ལ་འཕྱ་བར་འགྱུར་ཅོ་འདྲི་བར་འགྱུར་རོ། །དེ་བཞིན་གཤེགས་པའི་གནས་པ་གང་ལ་དེ་བཞིན་གཤེགས་པ་གུས་པ་
[61b.3]དང་བཅས་པ་འཛེམ་པ་དང་བཅས་པ། དོན་དམ་པ་སྟོང་པ་ཉིད་ལ་རྟག་པར་རྒྱུན་དུ་དོན་དམ་པ་སྟོང་པ་ཉིད་ཀྱི་གནས་པ་འདིས་གནས་པ་ལ་ཁྱད་དུ་གསོད་པར་འགྱུར་རོ། །དེ་དག་དེའི་ཚེ་ཡང་དག་པའི་མཐའི་དེ་བཞིན་གཤེགས་པའི་གནས་པ་སྟོང་པ་ཉིད་དེ་ལ་འཕྱ་བར་འགྱུར། ཅོ་འདྲི་བར་འགྱུར། 
[61b.4]ཁྱད་དུ་གསོད་པར་འགྱུར་རོ། །ཤཱ་རིའི་བུ་དེའི་ཚེ་སྟོང་པ་ཉིད་ལ་མི་གནས་པའི་དགེ་སློང་མང་དུ་འབྱུང་བར་འགྱུར་ཏེ། དེ་དག་དེའི་ཚེ་འཕྱ་བར་འགྱུར། ཅོ་འདྲི་བར་འགྱུར། ཁྱད་དུ་གསོད་པར་འགྱུར་རོ། །ཤཱ་རིའི་བུ་དེ་བཞིན་གཤེགས་པས་སྟོང་པ་ཉིད་ཀྱིས་གནས་པ་གང་ཡིན་པ་དེ་དག་ལ་དེ་ལྟར་
[61b.5]ལེགས་ས་ཞེས་བྱ་བས་སྤྲོ་བར་མཛད། ཚིག་བཞིན་དུ་མཛད་དོ། །དེའི་ཚེ་འཚོ་བ་དོན་དུ་གཉེར་བ་དེ་དག་ནི་ཁ་ཟས་ཁོ་ན་ཀུན་དུ་ཚོལ་བ་ན། གང་ཟག་ཏུ་འཛིན་པས་སྐྱེ་བོ་དགའ་བར་བྱ་བར་སེམས་པར་འགྱུར་རོ། །ཤཱ་རིའི་བུ་དེའི་ཚེ་དགེ་སློང་གང་དག་སྟོང་པའི་ཆོས་རྣམས་ལ་ཆོས་རྣམས་ནི་
[61b.6]སྟོང་པའོ་ཞེས་རབ་ཏུ་སྟོན་པར་འགྱུར་བ་དང་། བདག་མེད་པའི་ཆོས་རྣམས་ལ་ཆོས་རྣམས་ནི་བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པའི་ཆོས་རྣམས་ལ་ཆོས་རྣམས་ནི་གང་ཟག་མེད་དོ་ཞེས་སྟོན་པར་འགྱུར་བ་དེ་དག་ཀུན་ཏུ་འཚོ་བ་པ་དེ་དག་གིས་ཤིན་ཏུ་
[61b.7]ཟིལ་གྱིས་མནན་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་ནི་སེམས་ཅན་རྣམས་ཀྱི་དགེ་བའི་རྩ་བ་ཀུན་ཏུ་གཅོད་པའི་སྔོན་དུ་འགྲོ་བའི་མཚན་མ་དང་པོ་ནི་དེ་ཡིན་ཏེ། བྱིས་པའི་རང་བཞིན་ཅན་དག་ཙན་དན་ཤིང་གི་རིན་ཐང་དུ་འཚོང་བ་བཞིན་དུ། འཇིག་རྟེན་ན་ལེགས་པར་གསུངས་པ་གང་
[62a]
[62a.1]ཡིན་པ་ལན་པར་མི་བྱེད་དོ། །ཤཱ་རིའི་བུ་དེ་ལྟ་བས་ན་བཅོམ་ལྡན་འདས་འོད་སྲུང་གིས་མ་འོངས་པའི་དུས་ན་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་དེའི་ཉན་ཐོས་རྣམས་འཇིག་རྟེན་གྱི་ཟང་ཟིང་གི་ཕྱིར་ཁྱིམ་པ་དང་རབ་ཏུ་བྱུང་བ་དག་ལ་དོན་དམ་པ་སྟོང་པ་ཉིད་རབ་ཏུ་སྟོན་པར་འགྱུར་
[62a.2]རོ། །དེ་ལ་ཁྱིམ་པ་དང་། རབ་ཏུ་བྱུང་བ་བྱིས་པ་ཤེས་རབ་འཆལ་པའི་རང་བཞིན་ཅན་དེ་དག་སྨོད་པར་འགྱུར་ཡིད་མི་ཆེས་པར་འགྱུར་ཏེ། དེ་དག་དཔལ་ཆེན་པོ་དབྱུག་པས་སྐྲོད་པར་འགྱུར་རོ། །དེའི་རྒྱུས་ཡང་ངན་སོང་དུ་འདོང་བར་འགྱུར་རོ་ཞེས་ལུང་བསྟན་ཏེ། ཤཱ་རིའི་བུ་དེའི་ཚེ་མི་འཐུན་པའི་གཏམ་
[62a.3]རྣམས་ལ་ཤིན་ཏུ་གནས་པར་འགྱུར་ཞིང་དེ་ལ་ཡང་སྙིང་པོའི་འདུ་ཤེས་སུ་བྱེད་པར་འགྱུར་རོ། །སངས་རྒྱས་ཀྱི་གསུང་དོན་དམ་པ་སྤོང་ཞིང་ཐོས་ནས་ཡང་སྐྲག་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེའི་ཚེ་བདག་ཏུ་སྨྲ་བ་དང་། སེམས་ཅན་དུ་སྨྲ་བ་དང་། གང་ཟག་གི་འདུ་ཤེས་ཅན་དུ་གྱུར་པ་དང་། 
[62a.4]འདུན་པ་ཞན་པ་དང་། ལེ་ལོ་དང་། སྙོམ་ལས་དང་། རྙེད་པ་ལ་གདུ་བ་དང་། འདོད་ཆགས་ཆེ་བ་དང་། ཞེ་སྡང་ཆེ་བ་དང་། གཏི་མུག་ཆེ་བ་དང་། རྙེད་པ་དང་བཀུར་སྟི་འདོད་པ་དང་། མཁས་པའི་ང་རྒྱལ་དང་། བྱིས་པ་དང་། གཞུང་འབྱེད་པ་དང་། རྩོད་པ་ཆེད་ཆེར་བྱེད་པ་དང་། ཕན་ཚུན་
[62a.5]དུ་བྱམས་པའི་སེམས་མེད་པ་དང་། དགེ་སྦྱོང་གི་ཆོས་ཀྱིས་སྟོང་པ་དང་། རྙེད་པ་དང་བཀུར་སྟི་ཁོ་ན་ལ་མངོན་པར་དགའ་བར་གྱུར་པ་དང་། ལས་ཀྱི་མཐའ་མང་བ་དང་། བུད་མེད་ཀྱི་བློ་གྲོས་བྱེད་པར་གྱུར་པ་དང་། གཞན་གྱི་སྐྱོན་ཚོལ་བར་གྱུར་པ་དང་། ཇི་ལྟར་ཡང་བདག་ཉིད་མ་བསླབས་
[62a.6]པས་རང་གི་སྐྱོན་འཆབ་པ་དང་། སྡིག་པ་སྦེད་ཅིང་དགེ་བ་སྤྱོམས་པར་གྱུར་པའི་ཕྱིར་རོ། །ད་ལྟར་གྱི་ཡོངས་སུ་དག་པ་སྡིག་པ་བསལ་བ། དགེ་བའི་ཆོས་ཀྱིས་གནས་པ་གང་ཡིན་པ་དེ་དག་ནི་དེའི་ཚེ་བསླབ་པའི་ཚིག་རྣམས་སྲོག་གི་ཕྱིར་ཡང་འདས་པར་སྦས་ཏེ་སྟོན་པར་མི་འགྱུར་རོ། །ཤཱ་རིའི་བུ་དེ་
[62a.7]ལྟར་མ་སྦས་པའི་ཚུལ་ཁྲིམས་ཅན་རྣམས་ལ་ནི་སྟོང་པ་ཉིད་ཀྱིས་བྱར་ཅི་ཡོད། རང་གི་མཚན་ཉིད་ཀྱིས་སྟོང་པའི་ཆོས་རྣམས་ཀྱིས་བྱར་ཅི་ཡོད། དཔེར་ན་རིགས་ཀྱི་བུ་དག་གིས་རོལ་མོའི་གནས་སུ་སྒྱུ་མར་གཏོགས་པའི་རྣམ་པ་དུ་མ་དག་ཉེ་བར་བསྟན་པ་ན་དེ་ན་བྱིས་པ་ཞུམ་པ། རྨོངས་པ། ཤེས་རབ་
[62b]
[62b.1]འཆལ་པར་གྱུར་པ་གང་ཡིན་པ་དེ་དག་གིས་མཐོང་ནས་དེ་དག་གད་མོ་ཆེན་པོའི་གད་རྒྱངས་དག་རྒོད་པར་འགྱུར་རོ། །དེ་ཅིའི་ཕྱིར་ཞེ་ན། ཇི་ལྟར་ཡང་བྱིས་པའི་རང་བཞིན་ཉིད་ཡིན་པའི་ཕྱིར་རོ། །མཁས་པ་ཤེས་རབ་རྣོན་པོའི་རང་བཞིན་ཅན་གང་ཡིན་པ་དེ་དག་ནི་འདི་སྐད་ཅེས་བླུན་པོ་འདི་དག་དེ་ལ་ཇི་ཞིག་ཐེ་
[62b.2]ཚོམ་ཟ་ན་གད་མོ་ཆེན་པོའི་གད་རྒྱངས་དག་རྒོད་ཅེས་སྨྲ་བ་དེ་བཞིན་དུ། ཤཱ་རིའི་བུ་དེའི་ཚེ་སྟོང་པ་ཉིད་རབ་ཏུ་སྟོན་པར་འགྱུར་བའི་དགེ་སློང་གང་ཡིན་པ་དེ་དག་ལ་འཚོ་བ་དོན་དུ་གཉེར་བ་དེ་དག་འཕྱ་བར་སེམས་པར་འགྱུར་རོ། །དེ་ཅིའི་ཕྱིར་ཞེ་ན། ཇི་ལྟར་ཡང་དེ་ལ་མ་བསླབས་པ་ཉིད་ཡིན་པའི་ཕྱིར་དང་། དེ་དག་
[62b.3]སངས་རྒྱས་ཀྱི་གསུང་སྟོང་པ་ཉིད་འདི་ཐོས་ན་སྐྲག་པར་འགྱུར་བའི་ཕྱིར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་ཡུན་ཇི་སྲིད་ཅིག་ཏུ་ཆུད་ཟོས་པ་ལ་ལྟོས། འདི་ལྟར་བདེ་ལེགས་གང་ཡིན་པ་ལ་ནི་ཅི་ནས་ཀྱང་བདེ་ལེགས་མ་ཡིན་པའི་འདུ་ཤེས་འབྱུང་ཞིང་འཇིགས་པ་མ་ཡིན་པ་ལ་ནི་འཇིགས་པའི་འདུ་ཤེས་
[62b.4]འབྱུང་ངོ་། །ཤཱ་རིའི་བུ་དེའི་ཚེ་དགེ་སློང་དག་དགེ་བའི་ཆོས་རྣམས་ལ་ཕན་པ་མ་ཡིན་པའི་འདུ་ཤེས་དང་། མི་དགེ་བའི་ཆོས་རྣམས་ལ་ཕན་པའི་འདུ་ཤེས་ཕྱིན་ཅི་ལོག་ཏུ་འཛིན་པ་དག་འབྱུང་བར་འགྱུར་རོ། །ཤཱ་རིའི་བུ་དགེ་སློང་དེ་དག་ནི་རྙེད་པ་ལ་གདུ་བ་དང་། འདོད་ཆགས་ཆེ་བ་
[62b.5]དང་། ཞེ་སྡང་ཆེ་བ་དང་། གཏི་མུག་ཆེ་བ་དང་། མི་དགེ་བའི་རྩ་བ་གསུམ་ཡང་དག་པར་བླངས་ཏེ་འཇུག་པར་འགྱུར་རོ། །ཤཱ་རིའི་བུ་དེ་ལ་ངས་དགེ་སློང་ཚུལ་ཁྲིམས་དང་ལྡན་པ་དག་རྗེས་སུ་གཟུང་བ་ལ་ལྟོས་ནས། ལྷག་པའི་ཚུལ་ཁྲིམས་ཀྱི་བསླབ་པའི་གཞི་བཅས་པ་དང་སོ་སོར་ཐར་
[62b.6]པའི་མདོ་བསྟན་པ་གང་ཡིན་པ་དེ། དེའི་ཚེ་དེ་དག་གིས་འཇིག་རྟེན་གྱི་ཟང་ཟིང་གི་ཆེད་དུ་ཁྱིམ་པ་ལ་བརྗོད་པར་འགྱུར་རོ། །གླེགས་བམ་དུ་བྱས་ཏེ་ཁྱིམ་པ་ལ་སྦྱིན་པར་སེམས་སོ། །ཤཱ་རིའི་བུ་དེ་ལ་སྐྱེས་བུ་དམ་པ་མ་ཡིན་པ་དེ་ལྟ་བུ་དག་ལ་ནི་སྟོང་པ་ཉིད་ཀྱིས་ཅི་བྱར་ཡོད། རང་གི་མཚན་ཉིད་
[62b.7]ཀྱིས་སྟོང་པའི་ཆོས་རྣམས་ཀྱིས་ཅི་བྱར་ཡོད། དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སྐྱེས་བུ་བླུན་པོ་དེ་དག་ནི་ཆགས་པ་སྤང་བའི་ཕྱིར་བརྩོན་པར་མི་ནུས་ན། མ་རིག་པ་སྤང་བའི་ཕྱིར་བརྩོན་པར་བྱ་བ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་དེའི་ཚེ་མ་བསླབས་པའི་དགེ་སློང་
[63a]
[63a.1]འདུལ་བ་འཛིན་པ་དག་འབྱུང་ངོ་། །མ་བསླབས་པའི་ཆོས་ཀྱི་གཏམ་དང་ལྡན་པ་དང་། མ་བསླབས་པའི་དགེ་སློང་མདོ་སྡེ་དང་ལྡན་པ་དག་ཕལ་ཆེར་འབྱུང་ངོ་། །ཤཱ་རིའི་བུ་དེའི་ཚེ་མ་བསླབས་པའི་དགེ་སློང་འདུལ་བ་འཛིན་པ་འབྱུང་བ་ནི་གང་། མ་བསླབས་པའི་ཆོས་ཀྱི་
[63a.2]གཏམ་དང་ལྡན་པ་འབྱུང་བ་ནི་གང་། མ་བསླབས་པའི་དགེ་སློང་མདོ་སྡེ་དང་ལྡན་པ་འབྱུང་བ་ནི་གང་ཞེ་ན། ཤཱ་རིའི་བུ་འདི་ལ་བསླབ་པ་ནི་གསུམ་སྟེ། གསུམ་གང་ཞེ་ན། འདི་ལྟ་སྟེ། ལྷག་པའི་ཚུལ་ཁྲིམས་ཀྱི་བསླབ་པ་དང་། ལྷག་པའི་སེམས་ཀྱི་བསླབ་པ་དང་། ལྷག་པའི་ཤེས་རབ་
[63a.3]ཀྱི་བསླབ་པ་སྟེ། ཤཱ་རིའི་བུ་དེ་བཞིན་གཤེགས་པས་གསུངས་པའི་བསླབ་པ་གསུམ་ནི་འདི་དག་ཡིན་ནོ། །དེ་དག་གིས་བསླབ་པ་གསུམ་པོ་འདི་དག་ལ་མ་བསླབས་པར་ཐོས་པ་ཙམ་གྱིས་གཞན་ལ་ཁྱད་དུ་གསོད་པར་བྱེད་དེ། དེ་ཉིད་སྐྱེས་བུ་བླུན་པོ་དེ་དག་གི་བར་དུ་གཅོད་པར་འགྱུར་
[63a.4]རོ། །སྐྱེས་བུ་དེ་དག་ནི་ཆོས་དང་འཐུན་པས་ཐེ་ཚོམ་དྲིས་ན་ཡང་ལན་ཐེབས་པར་མི་འགྱུར་ན། དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ལ་བརྩོན་འགྲུས་བརྩམ་པ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་དེ་ལ་ཚུལ་ཁྲིམས་རལ་པའི་དགེ་སློང་གང་ཡིན་པ་དེ་དག་
[63a.5]འབྱུང་བར་འགྱུར་ཏེ། དེ་དག་ཁྱིམ་པའི་ལས་ཀྱི་མཐའ་རྣམས་བྱེད་པར་འགྱུར་རོ། །ཕོ་ཉའི་ལས་ཀྱིས་འཚོ་བར་རྟོག་པར་འགྱུར་རོ། །སྨན་པའི་ཐ་སྙད་ཀྱིས་འཚོ་བར་རྟོག་པར་འགྱུར་རོ། །ཤཱ་རིའི་བུ་ངའི་བསྟན་པ་ལ་རབ་ཏུ་བྱུང་ནས། ངའི་བྱང་ཆུབ་ཀྱིས་འཚོ་བར་བྱེད་དེ། དེ་བཞིན་
[63a.6]གཤེགས་པ་ལ་སྐྱེ་བ་དང་བཅས་པས་ཀུན་ཏུ་སྤྱོད་པར་འགྱུར་བ་ལ་ལྟོས། ཤཱ་རིའི་བུ་དེའི་ཚེ་རྒྱལ་པོ་ཆེན་པོ་བཞི་དང་། ལྷ་རྣམས་ཀྱི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་དང་། གཞན་ཡང་ལྷ་སྟོང་ཕྲག་མང་པོ་དག་དེ་ལྟ་བུའི་གསུང་རབ་ལ་རྣམ་པ་དུ་མར་གྱེས་པ་མཐོང་
[63a.7]ནས་སྨྲེ་སྔགས་ཆེན་པོས་སྨྲེ་སྔགས་འདོན་པར་འགྱུར་རོ། །ཤཱ་རིའི་བུ་ང་ལ་བརྟེན་ནས་ཁྱིམ་པའི་གོ་རེ་ལོང་བྱེད་པར་འགྱུར་བ་གང་ཡིན་པ་དེ་ནི་འཚམ་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ངའི་ཉན་ཐོས་རྣམས་ནི་ལྷའམ། ཀླུའམ། གནོད་སྦྱིན་སུ་ལ་ཡང་ཉེ་གནས་ཀྱིས་ཡོངས་སུ་
[63b]
[63b.1]སྤྱོད་པར་བྱེད་པ་མ་ཡིན་ནོ། །ཤཱ་རིའི་བུ་དེ་ལྟ་མོད་ཀྱི་ལྷ་དང་། ཀླུ་དང་། གནོད་སྦྱིན་དག་ཁོ་ན་ངའི་ཉན་ཐོས་རྣམས་ལ་ཉེ་གནས་ཀྱིས་ཡོངས་སུ་སྤྱོད་པར་བྱེད་པ་ཡིན་ནོ། །ཤཱ་རིའི་བུ་སྐྱེས་བུ་བླུན་པོ་ཁྱིམ་པའི་གོ་རེ་ལོང་བྱེད་པ་དེ་དག་དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ལ་ཀུན་ཏུ་སྟེན་
[63b.2]པར་འགྱུར་བ་དང་། ལྷག་པར་མོས་པར་འགྱུར་བ་དེ་ནི་གནས་ཡོད་པ་མ་ཡིན་ཏེ། ཤཱ་རིའི་བུ་དེའི་ཚེ་དགེ་སློང་ཚུལ་ཁྲིམས་འཆལ་པ་དག་སངས་རྒྱས་ཀྱི་གསུང་ཆང་སྐྱོགས་གང་ཙམ་གྱི་ཕྱིར་ཡང་ཁྱིམ་པ་ལ་བརྗོད་པར་འགྱུར་རོ། །ཤཱ་རིའི་བུ་འདི་ཇི་སྙམ་དུ་སེམས། ཅི་ནས་ཀྱང་བདག་ལ་ཆགས་
[63b.3]པ་དང་། ཞེ་སྡང་ཆེ་བ་དང་། གཏི་མུག་ཆེ་བ་དང་། འདུ་འཛི་ལ་དགའ་བ་དང་། སྨྲ་བ་ལ་དགའ་བ་དང་། འཇིག་རྟེན་རྒྱང་པན་པ་དང་། སྤྱོད་པ་ཡོངས་སུ་མ་དག་པ་རྣམས་ཀྱིས་དམིགས་སུ་མེད་པའི་སྟོང་པ་ཉིད་ཀྱི་ཆོས་རྣམས་ཀུན་ཏུ་ཤེས་པའམ། རྣམ་པར་རིག་པའམ། འཇུག་པའམ། 
[63b.4]མོས་པའམ། དགེ་སྦྱོང་གི་ཆོས་རྣམས་ཡང་དག་པར་ཐོབ་པར་བྱ་བའི་ཕྱིར་རབ་ཏུ་སྟོན་པར་ནུས་པ་དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་དགེ་སློང་གང་དག་ཆོས་གོས་ངན་ངོན་ཙམ་གྱིས་ཆོག་ཤེས་པ་དང་། ཆོས་གོས་ངན་ངོན་ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང་། བསོད་
[63b.5]སྙོམས་ངན་ངོན་ཙམ་གྱིས་ཆོག་ཤེས་པ་དང་། བསོད་སྙོམས་ངན་ངོན་ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང་། གནས་མལ་ངན་ངོན་ཙམ་གྱིས་ཆོག་ཤེས་པ་དང་། གནས་མལ་ངན་ངོན་ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་
[63b.6]བྱད་ངན་ངོན་ཙམ་གྱིས་ཆོག་ཤེས་པ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་ངན་ངོན་ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང་། ཚུལ་ཁྲིམས་དང་ལྡན་ཞིང་སྤྱོད་པ་ཡོངས་སུ་དག་པ་དང་། འདུ་འཛི་རྣམས་ལ་མི་དགའ་བ་དང་། སྨྲ་བ་ལ་མི་དགའ་བ་དང་། འཇིག་རྟེན་
[63b.7]རྒྱང་པན་པའི་གཏམ་ལ་མངོན་པར་མི་བརྩོན་པ་དང་། ཉིན་དང་མཚན་དུ་མགོ་ལ་མེ་འབར་བ་བཞིན་དུ་སྤོང་བ་ལ་བརྩོན་པ་དང་། འཕགས་པའི་ལམ་བསྒོམ་པ་ལ་བརྩོན་པ་དེ་དག་ནི་དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ལ་ཚེགས་ཆུང་ངུས་མཉེས་པར་བྱེད་པ་མ་ཡིན་ན། དེ་ལ་མོས་པ་མེད་
[64a]
[64a.1]པ་དང་། འདུན་པ་མེད་པ་དང་། དགའ་བ་མེད་པ་གང་ཡིན་པ་དག་ལྟ་ཅི་སྨོས། ཤཱ་རིའི་བུ་དེའི་ཚེ་གནོད་པ་མང་པོ་འབའ་ཞིག་བྱེད་པའི་དགེ་སློང་དག་འབྱུང་བར་འགྱུར་བ་ལ་ལྟོས། དེ་དག་ནི་སངས་རྒྱས་ཀྱི་བྱང་ཆུབ་འདི་དག་མི་ཤེས་པས་མི་འཇུག་ཅིང་སྨོད་པར་བྱེད་པས་དེ་དག་ནི་དེ་
[64a.2]བཞིན་གཤེགས་པས་ཆོས་འདུལ་བ་འདི་ལ་འཁྲུག་ལོང་པ་ཡོངས་སུ་སྤང་བའི་འོས་ཡིན་པར་གསུངས་སོ། །ཤཱ་རིའི་བུ་སྐྱེས་བུ་བླུན་པོ་དེ་དག་འདི་སྙམ་དུ་བདག་ཅག་ད་ནི་དེ་ཁོ་ནའི་ཆེད་དུ་རབ་ཏུ་བྱུང་བས་བདག་ཅག་གིས་བསྟན་པ་འདི་ལ་སྤྱོད་ཡུལ་མ་ཡིན་པ་ལ་སྤྱད་པར་མི་བྱའོ་སྙམ་དུ་དེ་བཞིན་
[64a.3]གཤེགས་པ་ལ་བྱས་པ་གཟོ་བར་མི་འགྱུར་རོ། །ཤཱ་རིའི་བུ་དེ་ལྟ་བས་ན་དེ་བཞིན་གཤེགས་པས་མ་འོངས་པའི་དོགས་པ་ལ་བརྟེན་ནས་མདོ་སྡེ་འདི་གསུངས་ཏེ། དེ་ནས་དེ་དག་འདི་ལྟ་བུའི་ཆོས་ཀྱི་རྣམ་གྲངས་འདི་ཐོས་ནས་དགེ་སྦྱོང་གི་ཆོས་མ་ཡིན་པ་སྡོམ་པ་ཡོངས་སུ་ཉམས་པར་བྱེད་པ་དག་སྤང་
[64a.4]བའི་ཕྱིར་འཇུག་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དགེ་སློང་ཚུལ་ཁྲིམས་འཆལ་པས་སེ་གོལ་གཏོགས་པ་ཙམ་ཡང་དྲང་སྲོང་གི་རྒྱལ་མཚན་བཅང་བར་མི་བྱ་བའི་ཕྱིར་རོ། །ཤཱ་རིའི་བུ་ཆོས་ཀྱི་རྣམ་གྲངས་འདི་ཐོས་ནས་རབ་ཏུ་དགའ་བ་སྐྱེ་བར་འགྱུར་བ་གང་ཡིན་པ་དེ་དག་ནི་སངས་རྒྱས་
[64a.5]ཀྱི་བྱང་ཆུབ་ཤིན་ཏུ་ཡོངས་སུ་བཟུང་བ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་དག་གི་སངས་རྒྱས་ཀྱི་བྱང་ཆུབ་ནི་འདི་ཡིན་ཏེ། འདི་ལྟ་སྟེ། ཡང་དག་པའི་མཐའོ། །ཤཱ་རིའི་བུ་དགེ་སྦྱོང་དོན་དུ་གཉེར་བས་ནི་འདི་ལྟ་བུའི་ཆོས་མཉན་པའི་ཕྱིར་དཔག་ཚད་བྱེ་བ་བརྒྱ་སྟོང་དུ་ཡང་འགྲོ་བར་བྱའོ། །དེ་ཅིའི་
[64a.6]ཕྱིར་ཞེ་ན། སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་འབྱུང་བ་ཡང་བརྒྱ་ལམ་ན་ལན་འགའ་ཞིག་ཡིན་ལ། མདོ་སྡེ་འདི་ལྟ་བུ་ཡང་བརྒྱ་ལམ་ན་ལན་འགའ་ཞིག་རབ་ཏུ་སྟོན་པར་འགྱུར་བའི་ཕྱིར་རོ། །ཤཱ་རིའི་བུ་འདི་ལྟ་བུའི་གཏམ་འདི་ལ་ནི་གསུམ་མི་འདོད་ཅིང་དགའ་བ་སྐྱེ་བར་མི་
[64a.7]འགྱུར་ཏེ། གསུམ་གང་ཞེ་ན། འདི་ལྟ་སྟེ། ཚུལ་ཁྲིམས་འཆལ་པ་དང་། མངོན་པའི་ང་རྒྱལ་ཅན་དང་། ཡོངས་སུ་མ་དག་པའི་ཆོས་སྟོན་པ་སྟེ། ཇི་ལྟར་ཡང་བདག་ཏུ་སྨྲ་བ་ལ་མངོན་པར་ཞེན་པར་འགྱུར་བའི་ཕྱིར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་ནི་རྗེས་སུ་འཐུན་པའི་ཆོས་འདི་ལྟ་བུ་
[64b]
[64b.1]འདི་དག་མཉན་པ་ལས་ཤིན་ཏུ་ཡོངས་སུ་ཉམས་པར་འགྱུར་ཞིང་དམུས་ལོང་གི་ཕྱོགས་ཡོངས་སུ་རྫོགས་པར་འགྱུར་རོ། །ཤཱ་རིའི་བུ་དེ་ལྟ་བས་ན་མདོ་སྡེ་འདི་ལན་གཉིས་སུ་ཡང་ཡོངས་སུ་གཏད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་མདོ་སྡེ་འདི་ནི་དེ་བཞིན་གཤེགས་པ་ཡོངས་སུ་མྱ་ངན་ལས་འདས་
[64b.2]ནས་དགེ་སློང་ཚུལ་ཁྲིམས་དང་ལྡན་པ་རྣམས་དགའ་བ་དང་མགུ་བར་བྱེད་པར་འགྱུར་བའི་ཕྱིར་རོ། །ཤཱ་རིའི་བུ་མདོ་སྡེ་འདི་ནི་ཚུལ་ཁྲིམས་དང་ལྡན་པ་རྣམས་ཀྱིས་ཀུན་ཏུ་བཟུང་ཞིང་། ཚུལ་ཁྲིམས་འཆལ་པས་ཡོངས་སུ་སྤངས་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་ཡང་དག་པ་ཇི་ལྟ་བ་
[64b.3]བཞིན་དུ་བསྟན་ན། བྱིས་པ་རྣམས་སྡུག་བསྔལ་བར་འགྱུར་ཏེ། ཤཱ་རིའི་བུ་གང་དག་གི་ཡན་ལག་དང་། གང་དག་གི་རྣམ་པ་དང་། གང་དག་གི་རྟགས་དང་། གང་དག་གི་མཚན་མས་ཚུལ་ཁྲིམས་འཆལ་པ་དང་ལྡན་པར་འགྱུར་བའི་རྣམ་པ་དང་། རྟགས་དང་། མཚན་མ་དེ་དག་དེ་བཞིན་གཤེགས་
[64b.4]པས་མདོ་སྡེ་ལས་གསུངས་ཏེ། ཚུལ་ཁྲིམས་འཆལ་པ་ནི་ཚུལ་ཁྲིམས་ཀྱི་གཏམ་ལ་དགའ་བར་མི་འགྱུར། མཉམ་པར་མ་བཞག་པ་ནི་མཉམ་པར་བཞག་པའི་གཏམ་ལ་དགའ་བར་མི་འགྱུར། སེར་སྣ་ཅན་ནི་གཏོང་བའི་གཏམ་ལ་དགའ་བར་མི་འགྱུར། མངོན་པའི་ང་རྒྱལ་ཅན་ནི་ལྷག་པར་
[64b.5]ང་རྒྱལ་མེད་པ་སངས་རྒྱས་ཀྱི་གསུང་ཐོས་ན་གཡང་ས་ཆེན་པོར་ལྟུང་བར་འགྱུར་ཞིང་སྐྲག་པ་ཆེན་པོ་སྐྱེ་བར་འགྱུར་རོ། །ཟང་ཟིང་དང་ཁ་ཟས་ལྷུར་ལེན་པ་ནི་ཡོ་བྱད་བསྙུངས་པའི་བསྔགས་པ་སྨྲ་ན་ཡིད་མི་བདེ་བ་ཆེན་པོ་སྐྱེ་བར་འགྱུར་རོ། །གཞན་མུ་སྟེགས་ཅན་གྱི་སྨྲ་བ་ལ་རབ་ཏུ་ཞུགས་པ་དང་། འཇིག་
[64b.6]རྟེན་རྒྱང་པན་པ་ལྷུར་བྱེད་པ་དང་ཚིག་ལྷུར་བྱེད་པ་དང་། འདུ་འཛི་ལ་མངོན་པར་དགའ་བ་དང་། སྣ་ཚོགས་སྨྲ་བ་ལ་མངོན་པར་དགའ་བ་ལ་སངས་རྒྱས་ཀྱི་གསུང་དོན་དམ་པ་འདི་བསྟན་ན། དད་པར་མི་འགྱུར་ཞིང་ཆོས་བླ་མར་བྱེད་པར་མི་འགྱུར་རོ། །ཤཱ་རིའི་བུ་དཔེར་ན་མ་ནིང་སྐྱེས་པའི་དབང་པོ་དང་
[64b.7]མི་ལྡན་པ་དེ་སྐྱེས་པའི་དབང་པོ་དང་ལྡན་པ་རྣམས་ལ་མ་ནིང་གི་འདུ་ཤེས་དེ་ཉིད་ཀྱིས་འདི་དག་ཐམས་ཅད་ཀྱང་འདི་ལྟ་བུའི་རང་བཞིན་དང་། འདི་ལྟ་བུའི་མཚན་ཉིད་ཡིན་ནོ་སྙམ་དུ་འདུ་ཤེས་སྐྱེད་པར་འགྱུར་རོ། །ཤཱ་རིའི་བུ་དེ་བཞིན་དུ་དགེ་སློང་འཇིག་རྟེན་རྒྱང་པན་པ་དང་སྲེ་བར་བྱེད་པ་གང་
[65a]
[65a.1]ཡིན་པ་དེ་ཡང་ཕྱི་རོལ་པའི་ཚིག་དང་ཡི་གེ་རྣམས་ལ་མངོན་པར་བརྩོན་པས། དེ་སངས་རྒྱས་ཀྱི་གསུང་དོན་དམ་པ་འདི་ལ་གུས་པ་མེད་ཅིང་གཅེས་པར་མི་བྱེད་པ་ཡིན་ནོ། །སངས་རྒྱས་ཀྱི་གསུང་ཡོངས་སུ་དག་པར་དམིགས་སུ་མེད་པ་སྨྲ་བའི་དགེ་སློང་གང་ཡིན་པ་དེ་དག་ལ་ཡང་མི་
[65a.2]གུས་པ་དང་། གཅེས་པར་མི་བྱེད་པ་དང་། དེ་དགེ་སློང་ཚུལ་ཁྲིམས་དང་ལྡན་པ་རྣམས་ལ་ཡང་ཁྱད་དུ་གསོད་པར་བྱེད་དོ། །དེ་ཅིའི་ཕྱིར་ཞེ་ན། དེ་ནི་འཇིག་རྟེན་རྒྱང་པན་པའི་རྗེས་སུ་འཐུན་པ་དང་། གཅེར་བུ་པའི་སྨྲ་བའི་ཆོས་ཀྱི་རྗེས་སུ་འཐུན་པ་དང་། དེ་ལྷག་པར་ཁེངས་པ་དང་། མགོ་འཕང་ཡང་སྟོད་
[65a.3]པར་བྱེད་པ་ཡིན་པའི་ཕྱིར་རོ། །དེ་ཅིའི་ཕྱིར་ཞེ་ན། ཇི་ལྟར་ཡང་ཡིད་འབྱུང་བར་བྱ་བའི་ཕྱིར་མངོན་པར་བརྩོན་པ་མ་ཡིན་ཏེ། འདོད་ཆགས་དང་བྲལ་བའི་ཕྱིར་མ་ཡིན། འགོག་པའི་ཕྱིར་མ་ཡིན། ཉེ་བར་ཞི་བའི་ཕྱིར་མ་ཡིན། ཡང་དག་པར་རྟོགས་པའི་ཕྱིར་མ་ཡིན། དགེ་སྦྱོང་གི་ཕྱིར་མ་
[65a.4]ཡིན། མྱ་ངན་ལས་འདའ་བའི་ཕྱིར་མ་ཡིན་པའི་ཕྱིར་རོ། །དེ་དབང་པོ་ཉམས་པས་སྐྱེས་པ་ཐམས་ཅད་ལ་མ་ནིང་ཡིན་པ་བཞིན་དུ་ཐམས་ཅད་ལ་དབང་པོ་ཉམས་པའི་འདུ་ཤེས་སྐྱེད་པར་འགྱུར་རོ། །ཤཱ་རིའི་བུ་དཔེར་ན་དམུས་ལོང་གིས་ནག་པོ་དང་། དཀར་པོ་དང་། ཁ་དོག་བཟང་པོ་དང་། ཁ་དོག་ངན་
[65a.5]པ་དང་། སྔོན་པོ་དང་། སེར་པོ་དང་། དམར་པོ་ལ་སོགས་པའི་གཟུགས་དང་། རིང་པོ་དང་། ཐུང་ངུ་ལ་སོགས་པ་མ་མཐོང་ངོ་། །དེའི་མིག་སྔར་ཕྲ་མོའམ། སྦོམ་པོའམ། རིང་པོའམ། ཐུང་ངུའམ། སྔོན་པོའམ། སེར་པོའམ། དམར་པོའམ། དཀར་པོའི་གཟུགས་ཅུང་ཟད་
[65a.6]ཀྱང་སྣང་བར་མ་གྱུར་པ་དང་། དེ་འདི་སྙམ་དུ་སྔོན་པོ་དང་། སེར་པོ་དང་། དམར་པོ་དང་། དཀར་པོའི་གཟུགས་ཀྱང་ཡོད་པ་མ་ཡིན་ནོ། །རིང་པོ་དང་། ཐུང་ངུ་དང་། ཕྲ་མོ་དང་། སྦོམ་པོ་རྣམས་ཀྱང་ཡོད་པ་མ་ཡིན་ནོ། །སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། རིང་པོ་དང་། ཐུང་ངུ་དང་། 
[65a.7]ཕྲ་མོ་དང་། སྦོམ་པོའི་གཟུགས་རྣམས་ཡང་དག་པར་མཐོང་བ་ཡང་མེད་དོ། །ཉི་མ་དང་ཟླ་བ་ཡང་མེད། ཉི་མ་དང་ཟླ་བ་ཡང་དག་པར་མཐོང་བའམ། སྟོན་པ་ཡང་མེད་དོ་ཞེས་ཇི་ལྟར་བདག་གིས་ཕྱིན་ཅི་ལོག་ཏུ་མཐོང་བ་དེ་བཞིན་དུ་གཞན་ཐམས་ཅད་ལ་ཡང་ལོང་བའི་འདུ་ཤེས་ཁོ་ན་སྐྱེད་པར་འགྱུར་རོ། །
[65b]
[65b.1]ཤཱ་རིའི་བུ་དེ་བཞིན་དུ་མངོན་པའི་ང་རྒྱལ་ཅན་གྱི་དགེ་སློང་གང་དག་ཡིན་པ་དང་། ཡང་དགེ་སློང་གཞན་མུ་སྟེགས་ཅན་གྱི་སྨྲ་བ་འཛིན་པ་གང་དག་ཡིན་པ་དང་། ཡང་དགེ་སློང་ཚུལ་ཁྲིམས་འཆལ་པ་གང་དག་ཡིན་པ་དེ་དག་ནི་སངས་རྒྱས་ཀྱི་བྱང་ཆུབ་ཟབ་མོ་ལ་སེམས་མི་འཇུག །དད་པར་མི་བྱེད། དམིགས་
[65b.2]སུ་མེད་པའི་སྟོང་པ་ཉིད་ཀྱི་ཆོས་རྣམས་ལ་དགའ་བ་འཐོབ་པར་མི་འགྱུར་ཏེ། རྟོག་པར་མི་བྱེད། མི་འཇུག་འཇུག་པར་མི་བྱེད། མ་མོས་ཤིང་དེ་དག་འདི་སྐད་ཅེས། ཤེས་ལྡན་དག་ཁྱོད་ཀྱང་སྨྲ་བ་ལ་མངོན་པར་དགའ་བ། ཡང་དག་པའི་ཆོས་རྣམས་ཀྱི་མཐའ་ལ་རབ་ཏུ་ཞུགས་པ་ཡིན་ན། ཁྱོད་
[65b.3]ཀྱིས་ཆོས་དེ་རྣམས་རབ་ཏུ་བསྟན་པར་མི་ནུས་ཤིང་། ཆོས་གང་དག་གིས་དགེ་སྦྱོང་ངོ་ཞེས་བདེན་པར་ཐ་སྙད་དུ་གདགས་པ་དེ་དག་ནི་ཁྱེད་ཀྱིས་མི་ཤེས་མི་མཐོང་ངོ་ཞེས་སྨྲ་སྟེ། དེ་ལྟ་བས་ན་དམུས་ལོང་ལ་དཀར་པོ་དང་། ནག་པོ་ལ་སོགས་པའི་གཟུགས་མེད་པ་བཞིན་ནོ། །ཤཱ་རིའི་བུ་ཡང་དག་པ་
[65b.4]མ་ཡིན་པའི་མཐའ་ལ་ཞུགས་པ། དམུས་ལོང་ལྟ་བུ་འཇིག་རྟེན་རྒྱང་པན་པ་ཚོལ་བ། འདུ་འཛི་ལ་དགའ་བ། སྨྲ་བ་ལ་མངོན་པར་དགའ་བ། ཉོན་མོངས་པས་ནོན་པ། ཚུལ་ཁྲིམས་འཆལ་པ། སྡིག་པའི་ཆོས་ཅན་དེ་དག་གིས་ནི་དམིགས་སུ་མེད་པ་སྟོང་པ་ཉིད་ཀྱི་ཆོས་ལ་ཤེས་པའམ། འཇུག་
[65b.5]པའམ། མོས་པའམ། རྟོགས་པའམ། དགེ་སྦྱོང་གི་ཆོས་ཡང་དག་པར་འཐོབ་པའི་མཐུ་མེད་དེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་འདི་ཇི་སྙམ་དུ་སེམས། ཇི་ག་ཝ་སེང་གེའི་ང་རོ་སྒྲོགས་སམ། སྒྲོགས་པར་འགྱུར་རམ། སེང་གེའི་རྣམ་པར་རྩེ་བས་རྩེའམ། སེང་གེའི་རྣམ་
[65b.6]པར་གནོན་པས་གནོན་ཏམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལྟར་སེང་གེ་དང་ཝ་ནི་ཁ་དོག་གམ། སྟོབས་སམ། ང་རོའམ། རྣམ་པར་གནོན་པས་མི་འདྲ་ལགས་སོ། །བཅོམ་ལྡན་འདས་ཝའི་ངོ་བོ་གང་ལགས་པ་དེ་ནི་ཝ་ལགས་ཏེ། 
[65b.7]ཝ་ཁོ་ནའི་ང་རོར་ང་རོ་འབྱིན་ལགས་སོ། །ཝ་ཁོ་ནའི་སྐད་དུ་སྐད་འབྱིན་ལགས་སོ། །ཝ་ཁོ་ནའི་སྒྲར་སྒྲ་འབྱིན་ལགས་སོ། །བཀའ་སྩལ་པ། ཤཱ་རིའི་བུ་དེ་བཞིན་དུ་ཚུལ་ཁྲིམས་འཆལ་པ་དང་། ཚུལ་ཁྲིམས་ཉམས་པ་དང་། སྤྱོད་པ་རལ་བ་དང་། སྤྱོད་པ་ཉམས་པ་དང་། མངོན་པའི་ང་རྒྱལ་ཅན་
[66a]
[66a.1]དང་། མངོན་པའི་ང་རྒྱལ་དུ་ལྟུང་བ་དང་། འདི་ལྟ་བུ་ནི་དམ་པ་ཡིན་ནོ་སྙམ་དུ་རློམ་སེམས་པ་དང་། ཡོངས་སུ་མ་དག་པའི་ཆོས་སྟོན་པ་དང་། གཅེར་བུ་པའི་སྨྲ་བ་ལ་གཞོལ་བ་དང་། སྙིང་པོ་མེད་པ་འཛིན་པ་དང་། སོར་བཞིར་རྟོག་པ་དང་། འཇིག་རྟེན་གྱི་ཟང་ཟིང་གཙོ་བོར་བྱེད་པ་དང་། 
[66a.2]སྨྲ་བ་ལ་དགའ་བ་དང་། འདུ་འཛི་ལས་སྐྱེས་པ་དང་། འཇིག་རྟེན་རྒྱང་པན་པའི་གཏམ་དང་ལྡན་པ་སྟེ། དེ་དག་གིས་སྟོང་པ་ཉིད་ཤེས་པའམ། འཇུག་པའམ། རྟོགས་པར་མི་ནུས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་གང་དག་དགེ་སློང་གནས་བརྟན་གནས་བརྟན་ཆེན་པོ། གླང་པོ་གླང་པོ་ཆེན་པོ། སེང་
[66a.3]གེ་སེང་གེ་ཆེན་པོ། བསམ་གཏན་པ་བསམ་གཏན་པ་ཆེན་པོ། ཚུལ་ཁྲིམས་དང་ལྡན་པ། ལྷག་མཐོང་དང་ལྡན་པ། དམིགས་སུ་མེད་པ། སྟོང་པ་ཉིད་ཀྱི་ཆོས་རྣམས་ལ་མོས་པ། ཆོས་རྣམས་ཀྱི་རང་གི་མཚན་ཉིད་སྟོང་པ་དང་། བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པ་ལ་མོས་པ། 
[66a.4]འདུ་འཛི་ལ་མི་དགའ་བ། འདུ་འཛི་ལ་དགའ་བ་མེད་པ། འདུ་འཛི་ལ་དགའ་བར་སྦྱོར་བའི་རྗེས་སུ་མི་བརྩོན་པ། སྨྲ་བ་ལ་མི་དགའ་བ། སྨྲ་བ་ལ་དགའ་བ་མེད་པ། སྨྲ་བ་ལ་དགའ་བར་སྦྱོར་བའི་རྗེས་སུ་མི་བརྩོན་པ། གཉིད་ལ་མི་དགའ་བ། གཉིད་ལ་དགའ་བ་མེད་པ། གཉིད་ལ་དགའ་བར་སྦྱོར་བའི་རྗེས་
[66a.5]སུ་མི་བརྩོན་པ། ལས་ལ་མི་དགའ་བ། ལས་ལ་དགའ་བ་མེད་པ། ལས་ལ་དགའ་བར་སྦྱོར་བའི་རྗེས་སུ་མི་བརྩོན་པ། ཁྱིམ་པའི་ལས་ཀྱི་མཐའ་བྱེད་དུ་མི་འཇུག་པ། ཕོ་ཉ་མི་བྱེད་པ། སྤྲིང་ཡིག་སྐྱེལ་བ་མི་བྱེད་པ། སྨན་པ་མ་ཡིན་པ། སྨན་པའི་ཐ་སྙད་ལ་མངོན་པར་མི་བརྩོན་པ། འཇིག་རྟེན་རྒྱང་པན་
[66a.6]པའི་གཏམ་ལ་མངོན་པར་མི་བརྩོན་པ། འཇིག་རྟེན་རྒྱང་པན་པ་ལ་མི་ལྟོས་པ། འཇིག་རྟེན་ལས་འདས་པའི་གཏམ་ཁོ་ན་སྨྲ་བ་དེ་དག་ནི་ཆོས་ཐམས་ཅད་སྟོང་པ་ཡིན་པར་མོས་པས་བྱེད་པ་མེད་ཅིང་མི་བྱེད་པ་ཡང་མེད་དོ། །དེ་དག་ནི་ཡང་དག་པའི་མཐས་མགུ་བར་བྱས་ནས་ཡང་དག་པའི་སེང་གེའི་སྒྲ་
[66a.7]སྒྲོགས་པར་བྱེད་ཀྱི། ཝའི་སྒྲ་ནི་མ་ཡིན་ནོ། །ཤཱ་རིའི་བུ་གང་དག་དགེ་སློང་འཇིག་རྟེན་རྒྱང་པན་པའི་གཏམ་ལྷུར་ལེན་པ། སངས་རྒྱས་ཀྱི་གསུང་སྤངས་ནས་གཞན་མུ་སྟེགས་ཅན་གྱི་གསང་ཚིག་སྨྲ་བ་དེ་དག་ནི་འཁོར་གྱི་ནང་དུ་དོང་ནས་དེ་དག་ཆོས་ཀྱི་སྒྲས་འཁོར་དགའ་བར་བྱེད་དེ། སྐྱེས་བུ་དམ་པ་
[66b]
[66b.1]མ་ཡིན་པ་དེ་ལྟ་བུ་དེ་དག་ནི་དགེ་སྦྱོང་རུལ་བ་ཞེས་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སངས་རྒྱས་ཀྱི་གསུང་ལ་ནི་འཇིག་རྟེན་རྒྱང་པན་པ་མེད་པའི་ཕྱིར་རོ། །ཤཱ་རིའི་བུ་དགེ་སློང་འཇིག་རྟེན་རྒྱང་པན་པ་ལ་མངོན་པར་བརྩོན་པ་གང་ཡིན་པ་དེས་དེའི་ཚེ་ང་ལ་སྟོན་པའོ་ཞེས་བརྗོད་པར་མི་བྱའོ། །དེ་
[66b.2]ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་ཤཱཀྱའི་སྲས་ཀྱི་དགེ་སྦྱོང་རྣམས་ནི་གཅེར་བུ་པའི་གསང་ཚིག་མི་འཛིན། གཞན་ལ་ཡང་མི་འཆད། འཁོར་གྱི་ནང་དུ་དོང་ནས་ཀྱང་རབ་ཏུ་མི་སྟོན་པའི་ཕྱིར་རོ། །ཤཱ་རིའི་བུ་གང་དག་སྟོང་པ་ཉིད་ཀྱི་གཏམ་ལ་མངོན་པར་མི་བརྩོན་པ་དེ་དག་ནི་སེང་གེའི་སྒྲ་བསྒྲགས་
[66b.3]པར་བྱའོ། །ཞེས་ཝའི་སྒྲ་ཁོ་ན་སྒྲོགས་པར་བྱེད་དེ། དེ་ལྟ་བས་ན་སྐྱེས་བུ་དམ་པ་མ་ཡིན་པ་དེ་དག་ནི་དོན་དམ་པ་ཀུན་ཏུ་ཤེས་པར་མི་ནུས་སོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཚུལ་ཁྲིམས་ཕུན་སུམ་ཚོགས་པ། ཏིང་ངེ་འཛིན་ཕུན་སུམ་ཚོགས་པ། ཤེས་རབ་ཕུན་སུམ་
[66b.4]ཚོགས་པ། བརྐམ་ཆགས་མེད་པ། ཆགས་པ་མེད་པ། ཞེན་པ་མེད་པ། ཞེ་སྡང་མེད་པ། གཏི་མུག་མེད་པ། གཡོ་མེད་པ། སྒྱུ་མེད་པ། དྲང་པོའི་རང་བཞིན་ཅན། ཤེས་རབ་ཀྱི་རང་བཞིན་ཅན། དོན་སྨྲ་བ་ཡང་དག་པར་སྨྲ་བ། གཅིག་པུ་ལ་དགའ་བ། གཉིད་ལ་དགའ་བ་མེད་པ། སྟོང་
[66b.5]པ་ཉིད་ཀྱིས་གནས་པ། མཚན་མ་མེད་པས་གནས་པ། སྨོན་པ་མེད་པས་གནས་པ། མཚན་ཉིད་མེད་པས་གནས་པ། སངས་རྒྱས་ཀྱི་གསུང་ལ་མོས་པ། འཇིག་རྟེན་རྒྱང་པན་པའི་གཏམ་ལ་ལྟོས་པ་མེད་པ། ཚུལ་ཁྲིམས་ཐམས་ཅད་རྗེས་སུ་སྲུང་བ། སྡིག་པའི་གྲོགས་པོ་ཐམས་
[66b.6]ཅད་ཡོངས་སུ་སྤོང་བ། འདུ་འཛི་ཐམས་ཅད་ཡོངས་སུ་སྤོང་བ། བརྩོན་འགྲུས་ཚད་མེད་པ་བརྩམས་པ། དྲན་པ་ཉེ་བར་གནས་པ་དེ་ལྟ་བུ་དེ་དག་གིས་ནི་དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ཀུན་ཏུ་ཤེས་པར་ནུས་སོ། །དེ་ཅིའི་ཕྱིར་ཞེ་ན། ཤཱ་རིའི་བུ་གནས་འདི་ནི་སྐྱེས་བུ་དམ་པའི་
[66b.7]ཡིན་གྱི། གནས་འདི་ནི་འཇིག་རྟེན་གྱི་ཟང་ཟིང་གཙོ་བོར་བྱེད་པ་དང་། དགེ་སྦྱོང་འཆལ་པ་དང་། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ་རྣམས་ཀྱི་ནི་མ་ཡིན་ནོ། །ཤཱ་རིའི་བུ་དེ་ལྟ་བས་ན་འདི་ནི་སངས་རྒྱས་ཀྱིས་ཡིན་ཏེ། འདི་ནི་འཇིག་རྟེན་རྒྱང་པན་པ་ལྷུར་ལེན་པས་འཐོབ་པར་མི་
[67a]
[67a.1]ནུས་སོ། །ཆོས་འདི་ནི་ཡོངས་སུ་མ་དག་པའི་ཆོས་དང་ལྡན་པས་འཐོབ་པར་མི་ནུས་སོ། །ཤཱ་རིའི་བུ་འདི་ནི་ཤེས་པ་དང་ལྡན་པ་ཡིན་གྱི་ཤེས་པ་དང་མི་ལྡན་པའི་ནི་མ་ཡིན་ཏེ། གཅེར་བུ་པའི་སྨྲ་བ་དང་འདྲེས་པ་རྣམས་ཀྱི་མ་ཡིན། གང་ཟག་ཏུ་ལྟ་བ་རྣམས་ཀྱི་མ་ཡིན་ནོ། །ཤཱ་རིའི་བུ་
[67a.2]གལ་ཏེ་གང་ཟག་བདེན་པར་གྱུར་ན། དོན་དམ་པར་གང་ཟག་ཏུ་སྨྲ་བའི་གང་ཟག་ཏུ་བཏགས་པ་བདེན་པར་འགྱུར་ཞིང་། གང་ཟག་འདི་ནི་སྔོན་པོའམ། སེར་པོའམ། དམར་པོའམ། དཀར་པོའམ། ལུས་ལ་ཀུན་ཏུ་རྟེན་པའམ། དེ་དང་ཐ་དད་པའི་བདེན་པའི་གནས་འདི་དམིགས་པར་འགྱུར་བ་ཞིག་
[67a.3]གོ། །།སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། བམ་པོ་བདུན་པ་སྟེ་ཐ་མ། ཤཱ་རིའི་བུ་ཏིལ་རྣམས་ལས་ཏིལ་མར་བཞིན་དུ་ལུས་ཀྱི་ནང་ན་ཡོད་པར་ཀུན་ཏུ་བསྟན་པར་ནི་མི་ནུས་ཏེ། འདི་ནི་བདེན་པ་ཞེས་བྱ་བའི་ཚིག་བླ་དགས་ཡིན་ནོ། །ཤཱ་རིའི་བུ་
[67a.4]འོན་ཏེ་གང་ཟག་ནང་ན་ཡོད་པར་གྱུར་ན། གང་ཟག་ཏུ་སྨྲ་བ་རྣམས་ཀྱིས་གང་ཟག་དེ་ནི་འདི་ཡིན་ནོ་ཞེས། ཏིལ་རྣམས་ལས་ཏིལ་མར་བཞིན་དུ་ངེས་པར་བསྟན་པར་བྱའོ། །ཤཱ་རིའི་བུ་དེ་ལྟ་བས་ན་གང་ཟག་བདེན་པར་གནས་ན། དོན་དམ་པར་དམིགས་པར་འགྱུར་བ་ཞིག་ན། འདི་ལྟར་དེ་སྐད་དུ་སྨྲ་
[67a.5]བའི་དགེ་སྦྱོང་དུ་ཁས་འཆེ་བ་རྣམས་ཀྱིས་དགེ་སྦྱོང་གི་རང་བཞིན་ཡང་མི་དམིགས་ན། དགེ་སྦྱོང་གིས་འཐོབ་པ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་ཤེས་པ་འདི་དང་། མ་དག་པའི་འཛིན་པ་འདི་དང་། བདག་ཏུ་འཛིན་པ་འདི་དང་། སེམས་ཅན་དུ་འཛིན་པ་འདི་དང་། སྲོག་ཏུ་འཛིན་པ་
[67a.6]འདི་དང་། གང་ཟག་ཏུ་འཛིན་པ་འདིས་ཐོག་མར་ལྟུང་བ་ཡིན་ཏེ། རྙེད་པ་དང་བཀུར་སྟི་ལ་ལྷག་པར་ཆགས་པ་ཡང་ཡིན་ནོ། །ཤཱ་རིའི་བུ་གང་འདུ་ཤེས་དག་པ་ལ་འདོད་ཆགས་སམ། ཞེ་སྡང་ངམ། གཏི་མུག་སྐྱེ་བར་འགྱུར་བ་ནི་གནས་མ་ཡིན་ཞིང་གོ་སྐབས་མེད་དོ། །རྙེད་པའམ། བཀུར་སྟིས་མཐར་
[67a.7]གཏུགས་པར་འགྱུར་བའི་གནས་དེ་ཡང་ཡོད་པ་མ་ཡིན་ནོ། །རྙེད་པ་དང་བཀུར་སྟི་སེམས་ལ་ཞེན་ཅིང་གནས་པ་ཡང་མ་ཡིན་ཞིང་འོག་ཏུ་ལྟུང་བར་ཡང་མི་འགྱུར་རོ། །ཤཱ་རིའི་བུ་བདག་ཏུ་འདུ་ཤེས་པ་དང་། གང་ཟག་ཏུ་ལྟ་བ་ལ་ནི་འཚོ་བ་མེད་པའི་འཇིགས་པ་ཡོད་དོ། །དེ་འཚོ་བ་མེད་པའི་
[67b]
[67b.1]འཇིགས་པས་སྐྲག་ནས་རྙེད་པ་དང་། བཀུར་སྟི་ལ་ལྷག་པར་ཞེན་པར་འགྱུར་ཞིང་། དེ་ནི་དེའི་བར་དུ་གཅོད་པར་ཡང་འགྱུར་རོ། །ཤཱ་རིའི་བུ་ཅི་ནས་ཀྱང་བདག་ཏུ་ལྟ་བ་དང་ལྡན་པ་དང་། སེམས་ཅན་དུ་ལྟ་བ་དང་ལྡན་པ་དང་། སྲོག་ཏུ་ལྟ་བ་དང་ལྡན་པ་དང་། གང་ཟག་ཏུ་ལྟ་བ་དང་ལྡན་པ་
[67b.2]དག །ཤཱ་རིའི་བུ་བསྟན་པ་འདི་ལ་རབ་ཏུ་བྱུང་ནས་རབ་ཏུ་བྱུང་བ་ཡིན་ནོ་ཞེས་ཐ་སྙད་འདོགས་པར་འགྱུར་ཏེ། སྐྱེས་བུ་བླུན་པོ་དེ་དག་ནི་འཕགས་པ་རྣམས་རབ་ཏུ་བྱུང་བའི་ཕྱིར་རབ་ཏུ་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ནི་གཅེར་བུ་པའི་རབ་ཏུ་བྱུང་བ་ཡིན་ཏེ། འདི་ལྟ་སྟེ། གང་
[67b.3]ཟག་ཏུ་ལྟ་བ་རྣམས་དང་། དམིགས་པའི་ལྟ་བ་ཅན་རྣམས་ཀྱི་རབ་ཏུ་བྱུང་བ་ལ་སྔོན་བསྟན་པ་ཡིན་པའི་ཕྱིར་རོ། །ཤཱ་རིའི་བུ་དེ་དག་ནི་སྐྱེ་བ་དེ་དང་དེ་དག་ཏུ་དེ་ལྟ་བུའི་ཁ་བྱའི་རབ་ཏུ་བྱུང་བར་གྱུར་ཏེ། དེའི་དེ་ཉིད་གཅེར་བུ་པའི་སྨྲ་བ་རྣམས་ཀྱི་རབ་ཏུ་བྱུང་བ་ཡིན་པར་བསྟན་གྱི་འཕགས་པ་རྣམས་ཀྱི་རབ་ཏུ་བྱུང་
[67b.4]བ་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དམན་པའི་སེམས་ནི་རྒྱ་ཆེན་པོ་ལ་མི་འཇོག་ཅིང་མོས་པ་སྐྱེ་བར་མི་འགྱུར་ལ། དོན་དམ་པ་བདེན་པའི་ཚུལ་ལ་མི་གནས་པའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་ནི་ཆོས་ཀྱིས་ཕོངས་པར་འགྱུར་བའི་ལས་ཡིན་ཏེ། སྔོན་སྡིག་པ་མི་དགེ་
[67b.5]བའི་ལས་མངོན་པར་འདུས་བྱས་པ་དང་། འཕགས་པའི་ལམ་དང་མི་འཐུན་པར་བྱས་པ་དང་། དགེ་སློང་ཚུལ་ཁྲིམས་དང་ལྡན་པ་དག་ལ་མ་དད་པར་བྱས་པ་དང་། གཞན་དག་གི་ཚུལ་ཁྲིམས་ཉམས་པའམ། སྤྱོད་པ་ཉམས་པའམ། འཚོ་བ་ཉམས་པའི་རྒྱུ་དག་མངོན་སུམ་དུ་མ་
[67b.6]མཐོང་བར་གླེངས་པ་དང་། རྣམ་པར་འཚེ་བའི་སེམས་ཀྱིས་མ་དད་པ་མང་དུ་བྱས་པ་དང་། གཞན་གྱི་བསྔགས་པ་མ་ཡིན་པ་བརྗོད་པ་དང་། དེས་སངས་རྒྱས་ཀྱིས་གསུངས་པའི་མདོ་སྡེའི་ཚིག་དང་། ཡི་གེ་རྣམས་ལ་མ་བརྟགས་པར་སྨད་པའི་ཕྱིར་རོ། །ཤཱ་རིའི་བུ་སྡིག་པ་མི་དགེ་བ་དེ་ལྟ་བུ་དེ་
[67b.7]དག་གི་ཆོས་ཀྱིས་ཕོངས་པར་འགྱུར་བའི་ལས་བྱས་ཤིང་བསགས་པས་སངས་རྒྱས་ཀྱི་གསུང་དོན་དམ་པ་འདི་ལ་སེམས་མི་འཇུག་ཅིང་མ་དད་དེ། དེའི་རྣམ་པར་སྨིན་པ་གང་ཡིན་པས་འབད་བརྩལ་ཏེ་བརྩོན་འགྲུས་བརྩམས་ན་ཡང་དམིགས་པའི་གནས་སྐབས་ཙམ་ཡང་བཟུང་བར་མི་ནུས་ན། 
[68a]
[68a.1]འབྲས་བུ་ཐོབ་པ་ལྟ་ཅི་སྨོས་ཏེ་དེ་ནི་གནས་ཡོད་པ་མ་ཡིན་ནོ། །གང་ཟག་ཏུ་ལྟ་བ་ལ་ཀུན་ཏུ་རྟེན་པར་འགྱུར་བ་དེ་དག་གི་ལྟ་བ་གང་ཡིན་པ་དེ་ནི་སངས་རྒྱས་ཀྱིས་ཀྱང་དབྲལ་བར་མི་སྤྱོད་ན། ཉན་ཐོས་རྣམས་ཀྱིས་ལྟ་ཅི་སྨོས་ཏེ་དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་
[68a.2]གང་དག་གི་བདག་ཏུ་མངོན་པར་ཞེན་ཅིང་ཆགས་པ་དང་། སེམས་ཅན་དང་། སྲོག་དང་། གང་ཟག་ཏུ་མངོན་པར་ཞེན་ཅིང་ཆགས་པ་དེ་ལྟ་བུའི་འཛིན་པ་དེ་དག་གིས་རྣམ་པར་ཐར་པའི་སྒོ་རྣམས་ཐོས་ན། སྐྲག་པར་འགྱུར། དངང་བར་འགྱུར། ཀུན་ཏུ་དངང་བར་འགྱུར་རོ། །དེ་དག་
[68a.3]སྔོན་གྱི་དུས་སུ་སྡིག་པ་མི་དགེ་བའི་ཆོས་ཀྱིས་ཕོངས་པར་འགྱུར་བའི་ལས་དང་ལྡན་པས་དེ་དག་འདི་ལྟ་བུའི་བདག་ཏུ་འཛིན་པ་དང་། སེམས་ཅན་དང་། སྲོག་དང་། གང་ཟག་ཏུ་འཛིན་པ་དེར་གདོན་མི་ཟ་བར་འགྲོ་བར་འགྱུར་ཏེ། དེ་དག་ལ་སངས་རྒྱས་བྱེ་བ་ཕྲག་བརྒྱ་སྟོང་གིས་ཆོ་འཕྲུལ་
[68a.4]གསུམ་གྱིས་ཆོས་བསྟན་ཀྱང་དེ་དག་གིས་ཆོས་ཀུན་ཤེས་པར་མི་ནུས་སོ། །ཤཱ་རིའི་བུ་ལྕགས་ཀྱི་མཚོན་རྣོན་པོས་ལྕེ་ཀུན་ཏུ་བཅད་ཅིང་གཏུབས་པ་ནི་བླའི། ཚུལ་ཁྲིམས་ཉམས་པའམ། ལྟ་བ་ཉམས་པའམ། སྤྱོད་པ་ཉམས་པའམ། འཚོ་བ་ཉམས་པའི་རྒྱུས་མངོན་སུམ་
[68a.5]དུ་མ་མཐོང་བར་གླེང་བ་དང་། སངས་རྒྱས་ཀྱིས་གསུངས་པའི་མདོ་སྡེའི་ཚིག་དང་ཡི་གེ་རྣམས་ལ་མ་བརྟགས་པར་སྨོད་པར་བྱེད་པ་ནི་དེ་ལྟ་མ་ཡིན་ནོ། །ཤཱ་རིའི་བུ་མ་འོངས་པའི་དུས་ན་དགེ་སློང་དག་སོ་སོར་ཐར་པའི་སྡོམ་པས་མ་བསྡམས་པ་དག་འབྱུང་བར་འགྱུར་ཏེ། དེ་དག་ཚུལ་
[68a.6]ཁྲིམས་ཀྱིས་རྒྱགས་པ་སྐྱེད་པར་བྱེད་དེ། བདག་ནི་ཚུལ་ཁྲིམས་དང་ལྡན་གྱི། འདི་དག་ནི་དེ་བཞིན་དུ་མ་ཡིན་ཏེ། སྤྱོད་པ་གཞན་ཡིན་ནོ་ཞེས་དེ་དག་ཕན་ཚུན་དུ་ཟིལ་གྱིས་གནོན་པར་འགྱུར་རོ། །ཤཱ་རིའི་བུ་དགེ་སློང་དག་ཕལ་ཆེར་བདག་ནི་ཚུལ་ཁྲིམས་དང་ལྡན་གྱི། འདི་ནི་དེ་
[68a.7]ལྟར་ཚུལ་ཁྲིམས་དང་ལྡན་པ་མ་ཡིན་ནོ། །བདག་ནི་མང་དུ་ཐོས་པ་ཡིན་ཏེ། འདི་ནི་དེ་ལྟར་མང་དུ་ཐོས་པ་མ་ཡིན་ནོ་ཞེས་ཚུལ་ཁྲིམས་ལ་གཙོ་བོར་བྱེད་པར་འགྱུར་རོ། །ཤཱ་རིའི་བུ་དགེ་སློང་དེ་དག་ནི་ཕལ་ཆེར་དགོན་གནས་སུ་འབྱུང་བར་འགྱུར་ཏེ། ཚུལ་ཁྲིམས་སྲུང་བར་བྱེད་པ། 
[68b]
[68b.1]ཚུལ་ཁྲིམས་ཀྱི་ཕུང་པོ་ལ་གུས་པར་བྱེད་པ། མང་དུ་ཆུབ་པར་བྱེད་པ་ཕལ་ཆེར་སངས་རྒྱས་ཀྱི་གསུང་ཀུན་ཏུ་ཆུབ་པར་བྱས་ནས། ཁྲོ་བ་དང་། བརྣབ་སེམས་ཆེ་བ་དང་། ཆགས་པ་དང་། གཏུམ་པ་དང་། རྨོངས་པ་དག་ཏུ་འགྱུར་རོ། །དེ་དག་གིས་ལྟ་བ་ཉམས་པའམ། ཚུལ་
[68b.2]ཁྲིམས་ཉམས་པའམ། སྤྱོད་པ་ཉམས་པའམ། འཚོ་བ་ཉམས་པའི་རྐྱེན་འགའ་ཁོ་ན་ཞིག་ལ་བརྟེན་ནས་འཐབ་ཁྲོལ་ཆེན་པོ་བདོ་བར་འགྱུར་རོ། །ཤཱ་རིའི་བུ་དེར་འཐབ་རྩོད་བྱུང་བ་དེ་ལ། ཤཱ་རིའི་བུ་ཡང་འཐབ་རྩོད་ཉེ་བར་ཞི་བར་བྱེད་པའི་གཟུ་བོའི་དགེ་སློང་གང་ཡིན་པ་དེ་དག་
[68b.3]འབྱུང་སྟེ། །དེ་དག་ཀྱང་དེའི་ཚེ་ཕན་ཚུན་གྱི་ཕྱོགས་སུ་ལྷུང་བར་འགྱུར་རོ། །ཤཱ་རིའི་བུ་དེ་ལ་ཕན་ཚུན་ནས་མནར་སེམས་ལ་ཞུགས་པས་དེ་དག་རེག་པར་གནས་པར་མི་འགྱུར་རོ། །རྣལ་འབྱོར་སྤྱོད་པ་རྣམས་ཀྱང་རེག་པར་གནས་པར་མི་འགྱུར་རོ། །ཁྱིམ་ན་གནས་པ་དང་། 
[68b.4]རབ་ཏུ་བྱུང་བ་རྣམས་ཀྱང་རེག་པར་གནས་པར་མི་འགྱུར་རོ། །ཤཱ་རིའི་བུ་དེ་ལ་དགེ་སློང་ལོར་མ་ལོན་པ་དང་། གསར་བུ་དག་རྒན་པོ་དང་། གནས་བརྟན་རྣམས་ལ་གཅེས་པར་མི་བྱེད་པ་དང་། མ་གུས་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་ཡང་མ་བསླབས་པ་རྣམས་ཀྱི་རབ་ཏུ་
[68b.5]ཕྱུང་ཞིང་བསྙེན་པར་རྫོགས་པར་བྱས་པའི་ཕྱིར་རོ། །དགེ་སློང་གུས་པ་མེད་པ་དང་། གཅེས་པར་མི་བྱེད་པ་དེ་དག་ནི་ལོ་གྲངས་ཀྱི་མཐས་རྒན་པོར་གཏོགས་པ། ལོ་བཅུ་པ་རྣམས་སམ། ལོ་བཅྭ་ལྔ་པ་རྣམས་སམ། ལོ་ཉི་ཤུ་པ་རྣམས་སམ། ལོ་ལྔ་བཅུའི་བར་དག་དང་ཡང་ངེས་
[68b.6]པར་འདྲ་བར་འགྱུར་ཏེ། དེ་དག་གི་འཁོར་དེ་ཡང་དེ་ཁོ་ན་དང་འདྲ་བར་སྤྱོད་པ་མེད་པར་འགྱུར་རོ། །ཤཱ་རིའི་བུ་དེའི་ཚེ་ལྷག་པར་ཡང་ཆགས་པར་འགྱུར། ལྷག་པར་ཡང་ཞེ་སྡང་བར་འགྱུར། ལྷག་པར་ཡང་གཏི་མུག་པར་འགྱུར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་སངས་རྒྱས་
[68b.7]ཀྱིས་གསུངས་པའི་མདོ་སྡེའི་ཚིག་རྣམས་ལ་མ་བརྟགས་པར་མི་མོས་ཤིང་མངོན་པར་མ་དད་པ་ན་མི་འཐུན་པ་དང་རྩོད་པར་འགྱུར་རོ། །ཤཱ་རིའི་བུ་དེ་ལྟར་ཕན་ཚུན་གུས་པ་མེད་པ་དང་། ཕན་ཚུན་སྨོད་པས་ངའི་ཆོས་འདུལ་བ་འདི་ནུབ་པར་འགྱུར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་
[69a]
[69a.1]ལས་ཕལ་ཆེར་གྱིས་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུ་བྱེད་པར་འགྱུར་རོ། །ཆོས་ཀྱིས་ཕོངས་པའི་ལས་མངོན་པར་འདུས་བྱས་ནས་ངན་འགྲོ་རྣམས་སུ་ལྟུང་བར་འགྱུར་རོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དགྲ་བཅོམ་
[69a.2]པ་དང་། ཉོན་མོངས་པ་ཟད་པ་དང་། ནད་པ་བསྐྱོད་མི་ནུས་པ་མ་གཏོགས་པར་དོན་དུ་གཉེར་བའི་རིགས་ཀྱི་བུས་དེའི་ཚེ་མཚན་གཅིག་ཙམ་ཡང་ཚོགས་ཀྱི་གནས་སུ་གནས་པར་མི་བྱའོ། །ཤཱ་རིའི་བུ་འདི་ལྟར་དེའི་ཚེ་སྡིག་པ་ཅན་རྣམས་ཀྱི་ཆགས་པ་དང་། ཞེ་སྡང་དང་། གཏི་མུག་
[69a.3]དང་། འཚོ་བ་མེད་པ་རྣམས་ཀྱི་འཇིགས་པ་འབྱུང་བར་འགྱུར་རོ། །ཤཱ་རིའི་བུ་དོན་དུ་གཉེར་བའི་རིགས་ཀྱི་བུས་རི་དགས་འཆི་བ་བཞིན་དུ་ཁས་བླངས་ཏེ། དགོན་པར་འགྲོ་བར་བྱའོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ངའི་ཆོས་འདུལ་བ་འདི་ནི་རིང་དུ་མི་
[69a.4]གནས་པར་འགྱུར་རོ། །ཤཱ་རིའི་བུ་འདི་ལྟར་སེམས་ཅན་རྣམས་ཀྱི་དགེ་བའི་རྩ་བ་ཡོངས་སུ་ཟད་ནས་ནི་ངན་སོང་གི་ལུས་མངོན་དུ་འབྱུང་བས། ཤཱ་རིའི་བུ་དགེ་སློང་རྣལ་འབྱོར་སྤྱོད་པས་འདི་ལྟ་བུའི་སེམས་བསྐྱེད་པར་བྱ་སྟེ། དགེ་སྦྱོང་གི་འབྲོག་དགོན་པ་རྣམ་པར་འགྱེས་
[69a.5]པའི་ཆོས་རྙིང་པ་དེ་འདྲ་བ་ནི་བལྟའོ། །ཀྱེ་མའོ་བདག་གིས་བརྩོན་འགྲུས་ནི་མྱུར་དུ་བརྩམ་མོ། །དགྲ་བཅོམ་པ་ཉིད་ནི་མྱུར་དུ་ཐོབ་པར་བྱའོ་ཞེས་སེམས་བསྐྱེད་པར་བྱའོ། །ཤཱ་རིའི་བུ་འདི་ལྟར་ངའི་བསྟན་པ་ནི་ཉེས་པར་ཐོབ་པར་མི་འགྱུར་ལ། ངའི་ཉན་ཐོས་རྣམས་ནི་ཆོས་གོས་
[69a.6]དང་བསོད་སྙོམས་ཀྱིས་དུབ་པར་མི་འགྱུར་བར། ཤཱ་རིའི་བུ་སངས་རྒྱས་ཀྱི་ས་ལ་མངོན་པར་བརྩོན་པར་གྱིས་ཤིག །འཇིག་རྟེན་གྱི་ཟང་ཟིང་ལ་གཅེས་པར་མ་བྱེད་ཅིག །ཤཱ་རིའི་བུ་ལྟོས་ཤིག་ང་ནི་འདི་སྐད་ཅེས་རྣལ་འབྱོར་སྤྱོད་པའི་དགེ་སློང་རྣམས་ལ་ནི་ལྷ་བྱེ་བ་སྟོང་ཕྲག་
[69a.7]དག་བདེ་བ་ཐམས་ཅད་ཀྱིས་སྟོབས་པས་བརྩོན་པར་གནས་ཏེ། ཤཱ་རིའི་བུ་མིས་ནི་དེ་ལྟ་བུའི་མཆོད་པ་དང་བསྙེན་བཀུར་བྱ་བར་མི་ནུས་སོ་ཞེས་གསུང་ངོ་། །ལྷ་དང་། ཀླུ་དང་། གནོད་སྦྱིན་གང་དག་གིས་སྦྱར་བའི་འཚོ་བའི་ཡོ་བྱད་རྣམས་ལ་མ་ཆགས་པར་བྱའོ། །དེ་བཞིན་གཤེགས་
[69b]
[69b.1]པའི་གསུང་ནི་བདེན་པ་གསུང་བ་ཡིན་ཏེ། ཚུལ་འཆོས་པ་ཉིད་མ་ཡིན། ཁ་གསག་མཛད་པ་ཉིད་མ་ཡིན་པས། དོན་དམ་པ་སྟོང་པ་ཉིད་རབ་ཏུ་བསྟན་པའི་དོན་དམ་པ་སྟོང་པ་ཉིད་ལ་མངོན་པར་བརྩོན་པར་གྱིས་ཤིག །འབྲོག་དགོན་པ་ཆེན་པོ་དེ་ནི་འདི་ལྟ་སྟེ་དམིགས་པ་ཡིན་ནོ། །ཤཱ་
[69b.2]རིའི་བུ་གང་ཞིག་དེ་བཞིན་གཤེགས་པའི་ཕྱིར་རབ་ཏུ་བྱུང་ནས་ཆོས་དེ་ལ་ཡང་བརྩོན་འགྲུས་ཀྱིས་གནས་ན། འདོད་པ་ཆུང་བའི་ལྷ་རྣམས་དང་། འདོད་པ་ཆུང་བའི་མི་རྣམས་དང་། འདོད་པ་ཆུང་བའི་སེམས་ཅན་ཐམས་ཅད་ལས། དགེ་སློང་རྣལ་འབྱོར་སྤྱོད་པ་དེའི་ལྷུང་བཟེད་དང་
[69b.3]ཆོས་གོས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེ་བཞིན་གཤེགས་པའི་བསོད་ནམས་ཀྱི་ཕུང་པོ་ནི་དཔག་ཏུ་མེད་པ་ཡིན་ཏེ། ཤཱ་རིའི་བུ་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་སྨིན་མཚམས་ན་མངའ་བའི་སྐྱེས་བུ་ཆེན་པོའི་མཛོད་སྤུའི་མཚན་གང་
[69b.4]ཡིན་པ་དེའི་བྱེ་བ་བརྒྱ་སྟོང་གི་ཆ་ཤས་ཙམ་ལ་ཡང་མི་འཇུག་ན། སྐུའི་རྫོགས་པ་དང་། ཉན་ཐོས་ལ་བཀུར་སྟི་བྱས་པ་ལྟ་ག་ལ་ཞིག །ཤཱ་རིའི་བུ་འཇིག་རྟེན་ལྷ་དང་བཅས་པ་ངའི་བསྟན་པ་ལ་རབ་ཏུ་བྱུང་བར་གྱུར་ཅིང་། དེ་ཡང་ཆོས་ལ་སྒོམ་པར་གྱུར་ན། ཤཱ་རིའི་བུ་
[69b.5]འཇིག་རྟེན་ལྷ་དང་བཅས་པས་ཀྱང་མཚན་གཅིག་གི་བཅུ་དྲུག་གི་ཆ་ཙམ་དུ་ཡང་མི་ཆོག་སྟེ། ཤཱ་རིའི་བུ་དེ་ལྟར་དེ་བཞིན་གཤེགས་པའི་བསོད་ནམས་ནི་དཔག་ཏུ་མེད་པ་ཡིན་ནོ། །ཤཱ་རིའི་བུ་དགེ་སློང་གང་ཞིག་ཆོས་གོས་ངན་ངོན་གྱིས་ཆོག་ཤེས་པ་དང་། ཆོས་གོས་ངན་
[69b.6]ངོན་གྱིས་ཆོག་ཤེས་པའི་བསྔགས་པ་བརྗོད་པ་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་ངན་ངོན་རྣམས་ཀྱིས་ཆོག་ཤེས་པ་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་
[69b.7]བྱད་ངན་ངོན་རྣམས་ཀྱིས་ཆོག་ཤེས་པའི་བསྔགས་པ་བརྗོད་པ་དེས་ནི་འདི་ལྟར་འདོད་པར་བྱ་སྟེ། ཆོས་གོས་ཀྱི་ཆེད་དུ་མི་དགེ་བའི་འཚོ་བ་གང་ཡིན་པ་ལ་མི་སྤྱོད་པ་ཡིན་ནོ། །བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་རྣམས་ཀྱི་ཆེད་དུ་མི་དགེ་བའི་
[70a]
[70a.1]འཚོ་བ་ལ་མི་སྤྱོད་པ་ཡིན་ནོ། །ཤཱ་རིའི་བུ་གལ་ཏེ་དགེ་སློང་ཕྱག་དར་ཁྲོད་པས་ཕྱག་དར་ཁྲོད་པ་བླངས་ན་འདི་སྙམ་དུ། བདག་གི་ཕྱག་དར་ཁྲོད་པ་འདི་ནི་གྲང་བ་ན་གྲང་བ་བསལ་བའི་ཕྱིར་དང་། དྲོ་བ་ན་དྲོ་བ་བསལ་བའི་ཕྱིར་དང་། སྦྲང་བུ་དང་། ཤ་སྦྲང་དང་། སྡིག་
[70a.2]སྦྲུལ་དང་། རླུང་དང་། ཚ་བའི་རེག་པ་རྣམས་སྤང་བའི་ཕྱིར་དང་། ཕལ་པའི་གནས་པས་གནས་པར་བྱ་བའི་ཕྱིར་དང་། ངན་ངོན་གྱི་ཡོངས་སུ་དུབ་པ་བསལ་བའི་ཕྱིར་དང་། འཕགས་པ་རྣམས་ཀྱིས་བསྔགས་པ་ཡིན་པར་བྱ་བའི་ཕྱིར་དང་། ངོ་ཚ་བའི་གནས་སྦ་བར་བྱ་བའི་ཕྱིར་
[70a.3]དང་། འཕགས་པའི་ལམ་བསྒོམ་པའི་ཕྱིར་ཡིན་པས་བདག་གིས་ཕྱག་དར་ཁྲོད་པའི་སྣམ་སྦྱར་འདི་དག་བགོས་ནས། རེ་ཞིག་སོ་སོའི་སྐྱེ་བོའི་ཕྱག་དར་ཁྲོད་པ་གང་ཡིན་པ་དེ་ལྟ་བུ་ནི་མཚན་གཅིག་ཀྱང་ལུས་ལ་མི་བཅང་བའི་བརྩོན་འགྲུས་བདག་གིས་བརྩམ་མོ་སྙམ་དུ་སེམས་བསྐྱེད་
[70a.4]པར་བྱའོ། །དེས་ཕྱག་དར་ཁྲོད་པ་དེ་ལེགས་པར་བཀྲུ་ཞིང་ལེགས་པར་བཤལ་བར་བྱའོ། །གལ་ཏེ་ཕྱག་དར་ཁྲོད་པ་དེ་ལ་ཀུན་ཏུ་འདོད་ཆགས་སྐྱེ་ཞིང་མངོན་པར་ཞེན་པར་གྱུར་ན། དེས་ཕྱག་དར་ཁྲོད་པ་དེ་ཡང་སྤང་བར་བྱའོ། །ཤཱ་རིའི་བུ་ངས་དེ་ལྟ་བུའི་དགེ་སློང་ལ་ནི་ཕྱག་དར་
[70a.5]ཁྲོད་པ་དེ་ཡང་རྗེས་སུ་མ་གནང་ན། ཡོ་བྱད་གཞན་ལྟ་ཅི་སྨོས། དེ་ཅིའི་ཕྱིར་ཞེ་ན། དགེ་སྦྱོང་གི་ཆོས་མ་ཡིན་པའི་ཕྱིར་རོ། །ཤཱ་རིའི་བུ་འདི་ལྟར་དེའི་གནས་སྐབས་དེ་ནི་དགེ་སྦྱོང་གི་ཆོས་མ་ཡིན་ཏེ། འདི་ལྟར་དགེ་སྦྱོང་གི་ཆོས་མ་ཡིན་པ་དེ་ནི་དེ་ལ་འོས་པ་མ་ཡིན་ན། ཡོ་བྱད་གཞན་
[70a.6]ལྟ་ཅི་སྨོས། ཤཱ་རིའི་བུ་དེའི་ཚེ་ལྕགས་གླེབས་པ་འབར་བས་ལུས་གཡོགས་པ་ནི་བླའི། དགེ་སློང་ཕྱག་དར་ཁྲོད་པ་རྣམས་ཀྱིས་ཕྱག་དར་ཁྲོད་ལ་ལོངས་སྤྱོད་པར་བྱེད་པ་ནི་དེ་ལྟ་མ་ཡིན་ནོ། །ཤཱ་རིའི་བུ་དེ་གང་ཁོ་ན་ལ་སྲེད་པ་སྐྱེ་ཞིང་ཀུན་ཏུ་འདོད་ཆགས་པར་གྱུར་ན། དེས་ཡང་འདི་
[70a.7]སྙམ་དུ་ཕྱག་དར་ཁྲོད་པ་བགོ་བར་བྱ་སྟེ། བདག་གི་ཆོས་གོས་འདི་ནི། གྲང་བ་བསྐྱབ་པའི་ཕྱིར་དང་ཞེས་བྱ་བ་ནས། གང་ཡང་འཕགས་པའི་ལམ་གོམས་པར་བྱ་བའི་ཕྱིར་དང་ཞེས་བྱ་བའི་བར་དུ་སྦྱར་ཏེ། བདག་གིས་ཆོས་གོས་འདི་བགོས་ནས་རྒྱུན་དུ་ཞུགས་པའི་འབྲས་བུ་ཐོབ་
[70b]
[70b.1]པར་བྱའོ། །ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ཐོབ་པར་བྱའོ། །གང་ཡང་ཆོས་གོས་འདི་ལ་བརྟེན་ཏེ། དགེ་སྦྱོང་གི་ཆོས་ཡོངས་སུ་རྫོགས་པར་མ་བྱས་པ་དེ་སྲིད་དུ་ཆོས་གོས་གཉིས་པ་ཤོས་མི་བཙལ་ལོ་ཞེས་
[70b.2]བསམ་པར་བྱ་སྟེ། དེ་ལྟར་ལྷག་པའི་བསམ་པ་ཕུན་སུམ་ཚོགས་པ་དང་ལྡན་པའི་དགེ་སློང་ལ་ནི་ཤཱ་རིའི་བུ་ངས་ཕྱག་དར་ཁྲོད་ཀྱི་ཆོས་གོས་རྗེས་སུ་གནང་ངོ་། །ཤཱ་རིའི་བུ་དེ་ལ་དགེ་སློང་བསོད་སྙོམས་པས་གྲོང་དུ་བསོད་སྙོམས་ཀྱི་ཕྱིར་འཇུག་པ་ན། ཆོས་ཐམས་ཅད་ལ་དྲན་པ་མེད་པ་
[70b.3]ཡིད་ལ་བྱ་བ་བསྐྱེད་པར་བྱ་ཞིང་། སེམས་མི་གཡེང་བར་ཏིང་ངེ་འཛིན་གྱི་གོ་ཆ་བགོས་ནས་གྲོང་དུ་བསོད་སྙོམས་ཀྱི་ཕྱིར་འཇུག་པར་བྱའོ། །དེས་གྲོང་དུ་བསོད་སྙོམས་སྤྱད་ནས་མ་ཆགས་པའི་སེམས་ཀྱིས་གྲོང་ནས་བྱུང་སྟེ། སྐྱིལ་མོ་ཀྲུང་བཅས་པའི་མདུན་དུ་བསོད་སྙོམས་བཞག་ནས་མི་
[70b.4]གཙང་བའི་འདུ་ཤེས་དང་། མི་འཕྲོད་པའི་འདུ་ཤེས་དང་། བཤང་གཅིའི་འདུ་ཤེས་དང་། སྦུན་པའི་འདུ་ཤེས་དང་། སྐྱུགས་པའི་འདུ་ཤེས་དང་། གཙང་མ་མ་ཡིན་པའི་འདུ་ཤེས་དང་། རྨ་ཀླན་པའི་འདུ་ཤེས་དང་། སྨད་པའི་འདུ་ཤེས་དང་། མི་འཐུན་པའི་འདུ་ཤེས་དང་། བུའི་
[70b.5]ཤ་ལྟ་བུའི་འདུ་ཤེས་དང་། རླུགས་པའི་འདུ་ཤེས་དང་། རུལ་པ་དང་། རྒྱུ་འཐུན་པའི་འདུ་ཤེས་དང་། དྲི་མི་ཞིམ་པའི་འདུ་ཤེས་དང་། ལྕི་བའི་འདུ་ཤེས་དང་། འདུན་པ་མེད་པའི་འདུ་ཤེས་དེ་ལྟ་བུ་དག་བསྐྱེད་པར་བྱ་ཞིང་དེ་ལྟ་བུའི་ཡིད་ལ་བྱེད་པའི་འདུ་ཤེས་དང་ལྡན་པས་ཁ་ཟས་
[70b.6]ལ་བཟའ་བར་བྱའོ། །མ་ཆགས་པ་དང་། མ་ཞེན་པ་དང་། མི་སྡང་བ་དང་། མ་རྨོངས་པ་དང་། མི་སྲིད་པ་དང་། ལྷག་པར་མ་ཞེན་པ་དང་། ཉེས་དམིགས་སུ་ལྟ་བ་དང་། འབྱུང་བའི་ཤེས་པས་ཇི་སྲིད་ཅིག་ཁོ་ནར་ལུས་གནས་པར་བྱ་བའི་ཕྱིར་དང་། འཚོ་བར་བྱ་བའི་ཕྱིར་
[70b.7]དང་། བྲུ་བ་ལས་བཟློག་པའི་ཕྱིར་དང་། ཚངས་པར་སྤྱད་པ་རྗེས་སུ་གཟུང་བའི་ཕྱིར་དང་། ཚོར་བ་རྙིང་པ་རྣམས་བཟློག་པའི་ཕྱིར་དང་། ཚོར་བ་གསར་པ་རྣམས་མི་བསྐྱེད་པའི་ཕྱིར་དང་། སྟོབས་དང་བདེ་བ་དང་། ཁ་ན་མ་ཐོ་བ་མེད་པས་བདེ་བར་གནས་པ་དང་། སྲོག་རྗེས་སུ་གཟུང་
[71a]
[71a.1]བའི་ཕྱིར་བདག་འཚོ་བ་ཡིན་གྱིས་བདག་བརྩོན་འགྲུས་རྩོམ་པ་ལ་གནས་ཤིང་ལུས་ཀྱི་སྟོབས་དང་མཐུ་མི་ཉམས་པར་བྱ་བའི་ཕྱིར། ཁ་ཟས་འདི་ཟོས་ནས་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ། །ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་
[71a.2]འབྲས་བུ་དང་། དགྲ་བཅོམ་པ་ཉིད་ཐོབ་པར་བྱའོ་སྙམ་ན། ཤཱ་རིའི་བུ་ངས་དེ་ལྟ་བུའི་དགེ་སློང་ལ་དད་པས་བྱིན་པའི་བསོད་སྙོམས་རྗེས་སུ་གནང་ངོ་། །ཤཱ་རིའི་བུ་གལ་ཏེ་ཡང་དགེ་སློང་བསོད་སྙོམས་ལ་ལོངས་སྤྱོད་པ་ན། ཆགས་པ་དང་། ཞེན་པ་དང་། རོ་མྱང་བ་དང་། ཆུམས་པ་དང་། 
[71a.3]ལྷག་པར་ཞེན་པ་དང་། སྲེད་པ་དང་། ཉེས་དམིགས་སུ་མི་ལྟ་བ་དང་། འབྱུང་བར་མི་ཤེས་པས་བདག་གི་བསོད་སྙོམས་ཀྱི་ཁ་ཟས་འདི་ལ་ཟོས་ཤིང་ལོངས་སྤྱོད་ནས། འཕགས་པའི་ལམ་གོམས་པར་བྱ་བའི་ཕྱིར་མངོན་པར་བརྩོན་པར་བྱའོ། །རྒྱུན་དུ་ཞུགས་པའི་འབྲས་བུ་དང་། 
[71a.4]ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ཐོབ་པར་བྱའོ་སྙམ་ན། ཤཱ་རིའི་བུ་དེ་ལྟ་བུའི་དགེ་སློང་ལ་ནི་ངས་དད་པས་བྱིན་པའི་ཆུ་ཕོར་བུ་གང་ཙམ་ཡང་རྗེས་སུ་མ་གནང་ན་བསོད་སྙོམས་ལྟ་ཅི་སྨོས། ཤཱ་རིའི་བུ་བཀྲེས་པས་རང་གི་བརླའི་ཤz
[71a.5]འམ་དཔུང་པའི་ཤ་ཟོས་པ་ནི་སླའི། ཉེས་དམིགས་སུ་མི་ལྟ་བ་དང་། འབྱུང་བར་མི་ཤེས་པས་དད་པས་བྱིན་པ་ལ་ལོངས་སྤྱོད་པར་བྱེད་པ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ངས་ལྡན་པ་རྣམས་དང་། གྲོལ་བ་རྣམས་ལ་དད་པས་བྱིན་པ་རྗེས་སུ་གནང་སྟེ། དེ་དག་ལས་
[71a.6]གཞན་པ་ལ་ནི་མ་ཡིན་ནོ། །ཤཱ་རིའི་བུ་ཇི་ཙམ་ཞིག་གིས་ལྡན་པ་ཡིན། ཇི་ཙམ་ཞིག་གིས་གྲོལ་བ་ཡིན་ཞེ་ན། མཐོང་བའི་ཆོས་འདི་ཉིད་ལ་ལེན་པ་མེད་པར་ཡོངས་སུ་མྱ་ངན་ལས་འདས་པ་སྟེ། དེ་ལྟ་བུ་ནི་ལྡན་པ་ཡིན་ནོ། །མི་དགེ་བའི་ཆོས་སྤང་བའི་ཕྱིར་དང་། དགེ་བའི་ཆོས་མངོན་
[71a.7]སུམ་དུ་བྱ་བའི་ཕྱིར་སྤོང་བ་དང་། འཕགས་པའི་ལམ་གོམས་པར་བྱ་བ་ལ་མགོ་ལ་མེ་འབར་བ་ལྟ་བུར་བྱེད་པ་དེ་ལྟ་བུ་ནི་ལྡན་པ་ཡིན་ནོ། །སྟོང་པའི་ཆོས་རྣམས་ལ་མོས་པ་དང་། རྣམ་པར་ཐར་པའི་སྒོ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་ལ་མོས་པ་སྟེ། དེ་ལྟ་བུ་
[71b]
[71b.1]དེ་ནི་གྲོལ་བ་ཡིན་ནོ། །དགེ་བ་ཅི་ཡིན་ཞེས་ཚོལ་ཞིང་འདྲི་བའི་རང་བཞིན་ཅན་གོ་ཆ་ཆེན་པོ་བགོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་ཡང་དག་པའི་བྱང་ཆུབ་ཀྱི་ཡན་ལག་རྣམས་ལ་མངོན་པར་བརྩོན་པ་ཡིན་ཏེ། གང་དག་ལམ་ལ་ཞུགས་པ་དེ་
[71b.2]དག་འདི་སྙམ་དུ་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ། །ཞེས་བྱ་བ་ནས་དགྲ་བཅོམ་པ་ཉིད་ཀྱི་བར་དུ་ཐོབ་པར་བྱའོ་སྙམ་དུ་དེའི་བྱ་བ་ལ་གནས་པ་ཡིན་ཏེ། དགེ་བའི་ཆོས་རྣམས་ལ་གང་དག་ཁོང་དུ་ཆུད་པར་བྱ་བའི་ཕྱིར་ལྷག་པའི་བསམ་པས་གནས་པ་དེ་ལྟ་བུ་ནི་བདེན་པ་
[71b.3]ཡིན་ནོ། །ངན་སོང་གསུམ་ལས་གྲོལ་བ་ནི་རྒྱུན་དུ་ཞུགས་པ་ཞེས་བྱའོ། །འདོད་པའི་ཁམས་དང་ལྡན་པ་ནི་ལན་ཅིག་ཕྱིར་འོང་བ་དང་། ཕྱིར་མི་འོང་བའོ། །འཇིགས་པ་ཐམས་ཅད་ལས་གྲོལ་བ་ནི་དགྲ་བཅོམ་པ་བྱ་བ་བྱས་པ་ཡིན་ནོ། །ཤཱ་རིའི་བུ་གང་དག་ཡང་བསླབ་པ་
[71b.4]གསུམ་པོ་དག་ལ་བསླབས་པ་དེ་དག་ནི་ལྡན་པ་ཞེས་བྱ་སྟེ། དེ་དག་ཀྱང་དད་པས་བྱིན་པ་འཐོབ་པ་ཡིན་ནོ། །འདི་དག་ཙམ་གྱིས་ལྡན་པ་ཡིན་ཞིང་། འདི་དག་ཙམ་གྱིས་གྲོལ་བ་ཡིན་ཏེ། དེ་ལྟ་བུའི་བདེན་པ་དང་། དེ་ལྟ་བུའི་གྲོལ་བ་གང་ཡིན་པ་དེ་དག་ལ་ངས་དད་པས་བྱིན་པ་རྗེས་
[71b.5]སུ་གནང་ངོ་། །ས་སོར་ཐར་པའི་སྡོམ་པས་ཡང་དག་པར་བསྡམས་ཤིང་ཚུལ་ཁྲིམས་ཀྱི་ཕུང་པོ་ལ་རབ་ཏུ་གནས་པ་དེ་དག་གིས་ཤིན་ཏུ་ལོངས་སྤྱད་པ་ཡིན་ཏེ། སོ་སོར་ཐར་བའི་སྡོམ་པས་ཤིན་ཏུ་བསྡམས་པ་གང་ཡིན་པ་དག་ནི་གྱ་གྱུ་མི་བྱེད་པ་ཡིན་ནོ། །དེ་དག་ནི་མང་དུ་ཐོས་པ་ལ་མངོན་
[71b.6]པར་བརྩོན་པ་ཡིན་ཏེ། དེ་བཞིན་གཤེགས་པས་གསུངས་པའི་ཆོས་གང་དག་ཡིན་པ་འདི་ལྟ་སྟེ། མདོའི་སྡེ་དང་། དབྱངས་ཀྱིས་བསྙད་པའི་སྡེ་དང་། ལུང་བསྟན་པའི་སྡེ་དང་། ཚིགས་སུ་བཅད་པའི་སྡེ་དང་། ཆེད་དུ་བརྗོད་པའི་སྡེ་དང་། གླེང་གཞིའི་སྡེ་དང་། རྟོགས་པ་བརྗོད་
[71b.7]པའི་སྡེ་དང་། དེ་ལྟ་བུ་བྱུང་བའི་སྡེ་དང་། སྐྱེས་པའི་རབས་ཀྱི་སྡེ་དང་། རྨད་དུ་བྱུང་བའི་ཆོས་ཀྱི་སྡེ་དང་། གཏན་ལ་བབ་པར་བསྟན་པའི་སྡེ་རྣམས་དང་། སོ་སོར་ཐར་པའི་སྡོམ་པས་ཡང་དག་པར་བསྡམས་པ། ཚུལ་ཁྲིམས་ཀྱི་ཕུང་པོ་མ་རལ་ཞིང་ཉམས་པ་མེད་པ། ཀློག་
[72a]
[72a.1]པ་དང་། འདོན་པ་ལ་མངོན་པར་བརྩོན་པ་དག་ཡིན་ཏེ། དེ་དག་ལ་ངས་དད་པས་བྱིན་པ་རྗེས་སུ་གནང་ངོ་། །ཤཱ་རིའི་བུ་ལུས་ཀྱིས་མངོན་སུམ་དུ་བྱས་ནས་ངེས་པའི་གཏམ་སྨྲ་བ་ཡིན་ཏེ། ཇི་ཙམ་དུ་སོ་སོའི་སྐྱེ་བོ་ནི་ཚུལ་ཁྲིམས་ལ་གཙོ་བོར་བྱེད་པས་གཞན་མུ་
[72a.2]སྟེགས་ཅན་གྱི་སྨྲ་བ་དང་འདྲེས་པའི་ལུས་ཅན་ཡིན་ནོ། །དེ་ལྟར་ནང་གི་ཕུན་སུམ་ཚོགས་པ་དང་ལྡན་པ་ནི་རྙེད་པ་དང་བཀུར་སྟི་ལ་མ་ཞེན་ཅིང་། གཞན་གྱི་དྲིང་ལ་སངས་རྒྱས་ཀྱི་བྱང་ཆུབ་མི་སྒྲོགས་པས་རྣམ་པར་ངེས་པ་ལ་མཁས་པ། ཐོས་པ་སྙིང་པོར་བྱེད་པ། གང་དུ་སྲོག་གི་ཕྱིར་
[72a.3]ཡང་བརྫུན་གྱི་ཚིག་མི་སྨྲ་ཞིང་མི་འཐུན་པའི་གཏམ་རྣམས་ལས་ཕྱིར་ལོག་པ་ཡིན་ནོ། །བདག་དང་གཞན་གྱི་དོན་བྱ་བ་དང་། དད་པའི་གཏམ་སྨྲ་ནུས་པ། དོན་དམ་པ་སྟོང་པ་ཉིད་ཁོ་ན་རབ་ཏུ་སྟོན་ཅིང་གནས་པ་ཡང་དེས་གནས་པ་ཡིན་ནོ། །ཤཱ་རིའི་བུ་དགེ་སློང་དེ་ལྟ་བུ་ནི་ཆོས་ཀྱི་སྦྱིན་པ་རྣམ་པར་
[72a.4]གཏན་ལ་དབབ་པར་ནུས་པས་ངས་ཆོས་སྟོན་པར་རྗེས་སུ་གནང་ངོ་། །གང་ཞིག་སངས་རྒྱས་ཀྱིས་གསུངས་པའི་མདོ་སྡེ་ལས་ཚུལ་ཁྲིམས་ཀྱི་ཕུང་པོ་དང་། ཏིང་ངེ་འཛིན་གྱི་ཕུང་པོ་དང་། ཤེས་རབ་ཀྱི་ཕུང་པོ་སྟོན་པར་བྱེད་པ་ནི་བཅུའི་གཏམ་དང་རྗེས་སུ་འཐུན་པར་བྱེད་པ་ཡིན་ནོ། །ཤཱ་རིའི་བུ་རིགས་ཀྱི་
[72a.5]བུ་རང་གི་དོན་གཉེར་བ་བདག་ལ་ཕན་པར་འདོད་པ། བདག་ལ་དགའ་བ། ཆོས་འདོད་པ། བདག་དང་གཞན་ལ་ཕན་པར་སེམས་པའམ། བདག་ཉིད་ལ་ཕན་པར་སེམས་པས་ཐམས་ཅད་མཁྱེན་པ། ཐུགས་རྗེ་ཆེན་པོ་དང་ལྡན་པ། སེམས་ཅན་ཐམས་ཅད་ལ་བུ་བཞིན་དུ་བྱམས་པའི་སངས་
[72a.6]རྒྱས་ལ་བརྟེན་ཏེ་རབ་ཏུ་བྱུང་ནས་ཚུལ་ཁྲིམས་ཀྱི་ཕུང་པོ་ཉམས་པར་བྱ་བའི་ཕྱིར་ངེས་པའི་གཏམ་མི་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པ་དགྲ་བཅོམ་པས་གསུངས་པ་ནི་འདི་ཡིན་ཏེ། དེ་བདག་ཉིད་གཡེང་བ་མ་དུལ་བས་གཞན་དུལ་བར་འགྱུར་བ་དང་། བདག་
[72a.7]ཉིད་མ་ཞི་བས་གཞན་ཞི་བར་འགྱུར་བ་དང་། བདག་ཉིད་ཡོངས་སུ་མྱ་ངན་ལས་མ་འདས་པས་གཞན་མྱ་ངན་ལས་འདའ་བར་འགྱུར་བ་དེ་ནི་གནས་ཡོད་པ་མ་ཡིན་ནོ། །དེ་དེ་ལྟར་གཡེང་བའི་རང་བཞིན་ཞི་བས་གཞན་དུལ་བར་འགྱུར་བ་དེ་ནི་གནས་ཡོད་དོ། །བདག་ཉིད་ཞི་བས་གཞན་
[72b]
[72b.1]ཞི་བར་འགྱུར་བ་དང་། བདག་ཉིད་ཡོངས་སུ་མྱ་ངན་ལས་འདས་པས་གཞན་ཡོངས་སུ་མྱ་ངན་ལས་འདའ་བར་འགྱུར་བ་དེ་ནི་གནས་ཡོད་དོ། །ཤཱ་རིའི་བུ་དེ་ལྟ་བས་ན་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དེ་བཞིན་གཤེགས་པ་ལ་སྐུར་པ་འདེབས་པ་ནི་ལྕི་བ་ཡིན་པས། ཤཱ་རིའི་བུ་
[72b.2]བདེན་པའི་ཚིག་གིས་ཆོས་བསྟན་པར་བྱའི། བརྫུན་པའི་ཚིག་གིས་ནི་མ་ཡིན་ནོ། །ཤཱ་རིའི་བུ་དགེ་སློང་ཚུལ་ཁྲིམས་དང་ལྡན་པའི་ཆོས་ཀྱི་སྦྱིན་པ་ནི་སྣ་མའི་མེ་ཏོག་གི་ཕྲེང་བའམ། གསེར་གྱི་ཕྲེང་བ་བཞིན་ནོ། །ཤཱ་རིའི་བུ་ཡང་དག་ཕུལ་གྱི་གནས་ནི་འདི་ཡིན་ཏེ། འདི་ལྟ་སྟེ། ཆོས་ཀྱི་གཏམ་
[72b.3]རྣམ་པར་གཏན་ལ་དབབ་པ་གུས་པར་བྱས་ཏེ་སྟོན་པ་ཡིན་ནོ། །ཤཱ་རིའི་བུ་ཚུལ་ཁྲིམས་འཆལ་པ་རྣམས་དང་། གཞན་མུ་སྟེགས་ཅན་གྱི་སྨྲ་བ་དང་འདྲེས་པ་རྣམས་ལ་ངས་གནས་འདི་རྗེས་སུ་མ་གནང་སྟེ། བརྫུན་དུ་སྨྲ་བ་རྣམས་ལ་མ་ཡིན། འཇིག་རྟེན་གྱི་ཟང་ཟིང་གཙོ་བོར་བྱེད་པ་རྣམས་ལ་
[72b.4]མ་ཡིན། རྙེད་པ་དང་བཀུར་སྟི་ལ་ཆུམས་པ་རྣམས་ལ་མ་ཡིན། མ་མོས་པ་རྣམས་ལ་མ་ཡིན། རྩོད་པ་ལ་ཞུགས་པ་རྣམས་ལ་མ་ཡིན་གྱི། ཤཱ་རིའི་བུ་དྲང་པོ་སྡོམ་པ་ལ་གནས་པ་རྣམས་ལ་ངས་གནས་འདི་རྗེས་སུ་གནང་ངོ་། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །
[72b.5]ཤཱ་རིའི་བུ་ཚུལ་ཁྲིམས་འཆལ་པས་ཉམས་པར་བྱ་བའི་ཕྱིར་ཞུགས་པ་ནི་བླའི། བསྟན་པ་འདི་ལ་དྲང་སྲོང་གི་རྒྱལ་མཚན་བགོས་ནས་དད་པས་བྱིན་པ་ལ་ལོངས་སྤྱོད་པར་བྱེད་ཅིང་སྡིག་པ་འཆབ་པར་བྱེད་པ་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཅི་ནས་ཀྱང་ཅུང་ཟད་ཙམ་གྱི་ཆེད་དུ་བདག་ཉིད་
[72b.6]དམྱལ་བར་མངོན་པར་འདུ་བྱེད་པའི་ཕྱིར་རོ། །དེ་སྐད་ཅེས་བཀའ་སྩལ་པ་དང་། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེའི་ཚེ་དགེ་བའི་ཆོས་རྣམས་ལ་དགེ་སློང་རྣམས་ཀྱི་འདུན་པ་ཇི་ལྟ་བུ་དག་འབྱུང་ལགས། བཀའ་སྩལ་པ། 
[72b.7]ཀུན་དགའ་བོ་གནས་འདི་མ་ཞུ་ཤིག །ཞོག་ཤིག་དེ་ཅིའི་ཕྱིར་ཞེ་ན། ཀུན་དགའ་བོ་འདི་ལྟར་དེ་བཞིན་གཤེགས་པའི་ཡེ་ཤེས་གང་ཡིན་པ་དེ་ལ་དེའི་ཚེ་དགེ་སློང་རྣམས་ཀྱིས་འདི་ལྟར་དེ་བཞིན་གཤེགས་པའི་ཡེ་ཤེས་ནི་འདི་ལྟར་དཔག་ཏུ་མེད་པ་ཡིན་ནོ་ཞེས་རྟོག་པར་མི་འགྱུར་རོ། །ཀུན་དགའ་
[73a]
[73a.1]བོ་འདུས་བྱས་གང་ལ་དེ་བཞིན་གཤེགས་པའི་ཡེ་ཤེས་འཇུག་པ་དེ་ནི་རང་སངས་རྒྱས་ཐམས་ཅད་ཀྱིས་སམ། དགྲ་བཅོམ་པ་ཐམས་ཅད་ཀྱིས་ཀྱང་བསམ་པའམ་ཤེས་པར་མི་ནུས་སོ། །ཀུན་དགའ་བོ་དེ་བཞིན་གཤེགས་པས་མངོན་པར་མཁྱེན་པའི་ཆོས་གང་ཡིན་པ་དེ། གལ་ཏེ་དེ་
[73a.2]བཞིན་གཤེགས་པས་རབ་ཏུ་བསྟན་ན་ཁྱེད་ཅག་ཀྱང་མོས་པར་འགྱུར་ན། དེ་བཞིན་གཤེགས་པས་གསུངས་པའི་ཡོན་ཏན་ལ་གང་དག་གིས་རྟོག་པར་མི་འགྱུར་བ་ལྟ་ཅི་སྨོས། ཀུན་དགའ་བོ་དེ་བཞིན་གཤེགས་པས་གསུངས་པའི་མདོ་སྡེ་དེ་ལྟ་བུ་དེ་ལ་དེའི་ཚེ་དགེ་སློང་དག་དད་པར་མི་འགྱུར་ན། གང་དག་དེ་
[73a.3]བཞིན་གཤེགས་པས་སྐྱེས་བུ་བླུན་པོ་དེ་དག་གི་འགྲོ་བ་དེ་དག་ནི་འདིར་འགྱུར་རོ་ཞེས་འགྲོ་བ་ཐམས་ཅད་ལུང་བསྟན་པ་ལྟ་ཅི་སྨོས། དེ་ཅིའི་ཕྱིར་ཞེ་ན། ཀུན་དགའ་བོ་གང་གི་ཕྱིར་བདེན་པའི་ཡོན་ཏན་འདི་དག་གསུང་བ་ནི་དེ་ལྟར་འགྱུར་བའི་ཕྱིར་རོ། །ཀུན་དགའ་བོ་ད་ལྟར་གྱི་དགེ་སློང་ལེ་ལོ་ཅན་གང་ཡིན་
[73a.4]པ་དེ་དག་ཐམས་ཅད་ནི་དེའི་ཚེ་བརྩོན་འགྲུས་རྩོམ་ན། ཚུལ་ཁྲིམས་མཐུ་ཅན་མ་ཡིན། སྤྱོད་པ་མཐུ་ཅན་མ་ཡིན། སྤྱོད་ལམ་དང་བརྩོན་འགྲུས་མཐུ་ཅན་མ་ཡིན། ཤེས་རབ་མཐུ་ཅན་མ་ཡིན་ནོ། །ཀུན་དགའ་བོ་གལ་ཏེ་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་སྤྱོད་པ་ཐམས་ཅད་ལུང་
[73a.5]བསྟན་ན། དེ་དག་དེ་བཞིན་གཤེགས་པའི་གསུང་ལ་མ་དད་པས་ལྷག་པར་ཡང་ལས་ཤིན་ཏུ་དྲག་པོ་མངོན་པར་འདུ་བྱེད་པར་འགྱུར་ཞིང་། ཀུན་དགའ་བོ་ཁྱེད་ཀྱང་ཡིད་མི་བདེ་བ་ཆེན་པོ་སྐྱེ་བར་འགྱུར་རོ། །ཀུན་དགའ་བོ་གང་ཡང་ཁྱེད་ཀྱིས་ཀྱང་འདི་དག་གཞལ་བར་མི་ནུས་ཏེ། ཇི་ཙམ་དུ་སྐྱེས་
[73a.6]བུ་དམ་པ་མ་ཡིན་པ་སྡིག་པ་འདོད་པ་དེ་དག་དེའི་ཚེ་འབྱུང་ཞིང་། གང་ཡང་དེའི་ཚེ་སངས་རྒྱས་ཀྱི་གསུང་མི་ཚོལ་བར་འགྱུར་རོ། །ཀུན་དགའ་བོ་འདི་ཇི་སྙམ་དུ་སེམས། གདིང་བ་དང་། གཡོགས་པར་བཤམས་པའི་ཁྲི་གང་ཡིན་པ་དེ་ལ་ཕག་གི་ཕྲུག་གུ་འདུག་ཏུ་བཅུག་ན། ཇི་ག་དེ་དེ་ལ་འདུག་པར་འགྱུར་རམ། 
[73a.7]དགའ་བ་འཐོབ་པར་འགྱུར་རམ། མངོན་པར་དགའ་བ་སྐྱེ་བར་འགྱུར་རམ། གསོལ་པ། བཅོམ་ལྡན་འདས་དེ་ནི་མི་འགྱུར་ལགས་སོ། །བཀའ་སྩལ་པ། ཀུན་དགའ་བོ་དེ་བཞིན་དུ་སངས་རྒྱས་ཀྱི་བྱང་ཆུབ་འདི་ནི་མཁས་པས་རིག་པར་བྱ་བ་ཡིན་ནོ། །གང་དག་སངས་རྒྱས་ཀྱི་བྱང་ཆུབ་དེ་ལ་འཇུག་པར་
[73b]
[73b.1]མི་འོས་པ་དེ་དག་དེའི་ཚེ་རབ་ཏུ་བྱུང་ནས་དགེ་སྦྱོང་ཡིན་ནོ་ཞེས་ཁས་འཆེ་བར་འགྱུར་རོ། །དེ་དག་འདི་ལྟ་བུའི་ཡང་དག་པ་ཇི་ལྟ་བ་བཞིན་དུ་བསྐུལ་བ་ན་མི་བཟོད་པ་དང་། འདི་ལྟ་བུའི་ཡང་དག་པ་ཇི་ལྟ་བ་བཞིན་དུ་རྗེས་སུ་བསྟན་པ་ན་རོ་མྱང་བར་མི་བྱེད་པས། ཆོས་འདུལ་བ་འདི་ལས་ཕག་གི་ཕྲུག་གུ་ཁྲི་ཆེན་པོ་
[73b.2]ལས་ལྷུང་བ་བཞིན་དུ་ཐལ་མོ་བརྡབས་པས་གཡང་ས་ཆེན་པོར་ལྷུང་བར་འགྱུར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་དམན་པ་རྣམས་སེམས་རྒྱ་ཆེན་པོ་ལ་མི་འཇོག་གོ །ཀུན་དགའ་བོ་དེ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཟབ་མོ་འདི་ཡང་གདུལ་དཀའ་བ་རྣམས་དང་། དགང་དཀའ་
[73b.3]བ་རྣམས་དང་། གསོ་དཀའ་བ་རྣམས་དང་། ཤེས་རབ་འཆལ་པ་རྣམས་དང་། ཚུལ་ཁྲིམས་འཆལ་པ་རྣམས་དང་། ཉེས་པར་བླགས་པ་རྣམས་དང་། ཉེས་པར་སྨྲས་པ་རྣམས་དང་། ཉེས་པར་ཁོང་དུ་ཆུད་པ་རྣམས་དང་། ཉེས་པར་རྗེས་སུ་རྟོགས་པ་རྣམས་དང་། འཇིག་རྟེན་གྱི་ཟང་ཟིང་གཙོ་
[73b.4]བོར་བྱེད་པ་རྣམས་དང་། ཟས་དང་བགོ་བ་ལྷུར་ལེན་པ་རྣམས་དང་། ཚུལ་ཁྲིམས་རལ་བ་རྣམས་དང་། སྡོམ་པ་ཞིག་པ་རྣམས་དང་། བགོ་བ་ཞིག་པ་རྣམས་དང་། སྤྱིའུ་ཚུགས་སུ་ལྷུང་བ་རྣམས་དང་། ལམ་གོལ་བས་འཚོ་བ་རྣམས་དང་། དམན་པ་རྣམས་དང་། ལེ་ལོ་ཅན་རྣམས་དང་། བརྩོན་
[73b.5]འགྲུས་ཞན་པ་རྣམས་དང་། སྤྱི་བརྟོལ་ཅན་རྣམས་དང་། གཅེར་བུ་རྣམས་དང་། མུ་ཅོར་སྨྲ་བ་རྣམས་དང་། ཉེས་པར་གཟུང་བ་རྣམས་དང་། ལེགས་པར་གནས་པ་མ་ཡིན་པ་རྣམས་དང་། ཁྱིམ་པའི་ལས་ཀྱི་མཐའ་ཡོངས་སུ་མ་དག་པ་རྣམས་དང་། དགེ་སྦྱོང་གཏུམ་པོ་རྣམས་དང་། དགེ་སྦྱོང་ཁྱིམ་ན་གནས་པ་
[73b.6]རྣམས་དང་། དགེ་སྦྱོང་རུལ་པ་རྣམས་དང་། ལམ་གོལ་བ་ན་གནས་པ་རྣམས་དང་། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ་རྣམས་དང་། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བ་རྣམས་དང་། བདུད་ཀྱིས་ཟིན་པ་རྣམས་དང་། སྨྲ་བ་ལ་དགའ་བ་རྣམས་དང་། འདུ་འཛི་ལ་
[73b.7]དགའ་བ་རྣམས་དང་། གཞན་མུ་སྟེགས་ཀྱི་སྨྲ་བ་དང་འདྲེས་པ་རྣམས་དང་། དེ་ལ་ཆེད་ཆེར་བྱེད་པ་རྣམས་དང་། འདུ་འཛི་ལ་གཙོར་བར་བྱེད་པ་རྣམས་དང་། ཚིག་ལྷུར་ལེན་པ་རྣམས་དང་། འཇིག་རྟེན་རྒྱང་པན་པ་རྣམས་དང་། བདུད་ཀྱི་རྩོད་པ་དང་ཉོན་མོངས་པས་ནོན་པ་ཐམས་ཅད་དང་། བདག་ཏུ་འདུ་ཤེས་པས་
[74a]
[74a.1]ཕྱིན་ཅི་ལོག་པ་རྣམས་ཀྱིས་ཆོས་ཀྱི་རྣམ་གྲངས་འདི་ཀུན་ཏུ་ཤེས་པའམ། འཇུག་པའམ། མོས་པའམ། ཁོང་དུ་ཆུད་པར་མི་ནུས་ཏེ། དེ་ནི་གནས་ཡོད་པ་མ་ཡིན་ནོ། །དེ་ཅིའི་ཕྱིར་ཞེ་ན། ཀུན་དགའ་བོ་འདི་ལྟར་སྐྱེས་བུ་དམ་པ་མ་ཡིན་པ་དེ་དག་ནི་དམན་པ་ཡིན་ལ། སངས་རྒྱས་ཀྱི་བྱང་ཆུབ་འདི་ནི་རྒྱ་
[74a.2]ཆེན་པོ་ཡིན་པའི་ཕྱིར་རོ། །ཀུན་དགའ་བོ་དཔེར་ན་འཇིག་རྟེན་གྱི་ཁམས་བྱེ་བ་སྟོང་པས་ལྷག་པ་བས་ཀྱང་སྐྱེས་བུ་གཏི་མུག་དེ་རྣམས་ཀྱི་དགེ་སྦྱོང་གི་ཚུལ་ཁྲིམས་དེ་ལྟར་ཐག་རིང་ན། དགེ་སྦྱོང་གིས་འཐོབ་པར་འགྱུར་བ་ལྟ་ཅི་སྨོས། རྗེས་སུ་འཐུན་པའི་བཟོད་པ་ལྟ་ཅི་སྨོས། མྱ་ངན་ལས་འདས་པ་ལྟ་ཅི་སྨོས། ཀུན་
[74a.3]དགའ་བོ་ཇི་ཙམ་དུ་དགེ་སློང་ཡོན་ཏན་མ་ཡིན་པ་དང་ལྡན་པ་རྣམས་དང་། ཇི་ཙམ་དུ་ཡོན་ཏན་མེད་པ་རྣམས་དང་། ཇི་ཙམ་དུ་དམན་པ་རྣམས་དང་། ཇི་ཙམ་དུ་ཤིན་ཏུ་དམན་པ་རྣམས་དང་། ཇི་ཙམ་དུ་ལེ་ལོ་ཅན་རྣམས་དང་། ཇི་ཙམ་དུ་བརྐམ་ཆགས་པ་རྣམས་དང་། ཇི་ཙམ་དུ་ཁྲོ་བ་རྣམས་དང་། ཇི་ཙམ་དུ་མ་དད་པ་
[74a.4]རྣམས་དང་། ཇི་ཙམ་དུ་གནོད་སེམས་མང་བ་རྣམས་དང་། ཇི་ཙམ་དུ་འཁུ་བ་རྣམས་དང་། ཇི་ཙམ་དུ་ཉེས་པ་འཕེལ་བ་རྣམས་འབྱུང་བར་འགྱུར་བ་དེའི་ཚེ། ཇི་ཙམ་དུ་འདི་གསུངས་ཀྱང་ཁྱེད་ཀྱིས་ཤེས་པར་སླ་བ་མ་ཡིན་ནོ། །ཤཱ་རིའི་བུ་དཔེར་ན་སྐྱེས་བུ་ཞིག་རང་གི་འབྲས་ཀྱི་ཞིང་ལ་མེ་གཏོང་བ་དང་། ཁ་ཟས་གཡོས་
[74a.5]ཟིན་པ་ལ་དུག་འདེབས་པ་དང་། མེ་འདེ་བར་འདོད་ནས་རང་གི་ཁྱིམ་སྲེག་པར་བྱེད་ན། ཇི་ག་དེའི་དེ་འོས་པར་འགྱུར་རམ། གསོལ་པ། བཅོམ་ལྡན་འདས་དེ་ནི་འོས་པ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་བཞིན་དུ་སྐྱེས་བུ་དམ་པ་མ་ཡིན་པ་འདི་ཡང་ངའི་སངས་རྒྱས་ཀྱི་བྱང་ཆུབ་འདི་
[74a.6]ལ་བརྟེན་ཏེ་རབ་ཏུ་འབྱུང་བས་ཉེ་བར་འཚོ་བར་འགྱུར་ཡང་དེ་བཞིན་གཤེགས་པའི་ཡོན་ཏན་རྣམས་ལ་ནི་རྟོག་པར་མི་འགྱུར། མངོན་པར་དད་པར་མི་འགྱུར། མོས་པར་མི་འགྱུར་ཞིང་། དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་དག་ཡང་དག་པ་ཇི་ལྟ་བ་བཞིན་དུ་བསྐུལ་བ་ན། བདག་ཉིད་རྨ་དང་
[74a.7]བཅས་པར་ཤེས་ནས་སྨོད་པར་འགྱུར་ཏེ། གང་ཁོ་ནས་འཚོ་བར་བྱེད་པ་དེ་ཁོ་ནས་སྨོད་པར་འགྱུར་རོ། །ཀུན་དགའ་བོ་དེ་ལྟར་ཤེས་རབ་འཆལ་པ་རྣམས་ཀྱིས་འཛམ་བུའི་གླིང་གང་བར་འགྱུར་ན། ཀུན་དགའ་བོ་སྐྱེས་བུ་གཏི་མུག་དེ་དག་གི་སྤྱོད་ལམ་ཡོངས་སུ་བཙལ་བ་དེས་ཁྱོད་ལ་ཅི་བྱ། གསོལ་པ། 
[74b]
[74b.1]བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། འདི་ཇི་ལྟར་གཟུང་བར་བགྱི་ལགས། བཀའ་སྩལ་པ། ཀུན་དགའ་བོ་དེ་ལྟ་བས་ན། ཁྱོད་ཀྱིས་ཆོས་ཀྱི་རྣམ་གྲངས་འདི་སངས་རྒྱས་ཀྱི་སྡེ་སྣོད་ཅེས་བྱ་བར་ཡང་ཟུང་ཤིག །གཞི་བརྩམས་པ་ཞེས་བྱ་བར་ཡང་ཟུང་ཤིག །འདི་ནི་ཆོས་རབ་ཏུ་རྣམ་
[74b.2]པར་འབྱེད་པ་ཞེས་བྱ་བར་ཡང་ཟུང་ཤིག །ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བར་ཡང་ཟུང་ཤིག །ཀུན་དགའ་བོ་ཡང་གང་ཞིག་ཆོས་ཀྱི་རྣམ་གྲངས་འདི་འཛིན་པར་གྱུར་ན། དེ་བསོད་ནམས་ཀྱི་ཕུང་པོ་དཔག་ཏུ་མེད་པ་དང་ལྡན་པར་འགྱུར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་ཚུལ་ཁྲིམས་
[74b.3]འཆལ་པས་ནི་འདི་ལྟ་བུའི་ཆོས་ཀྱི་རྣམ་གྲངས་འདི་འཆང་བའམ། གཞན་ལ་བསྒྲགས་པའམ། ཐོས་ནས་ཀྱང་དད་པར་བྱ་བའི་མཐུ་མེད་ན། དགའ་བ་འཐོབ་པར་འགྱུར་བ་ལྟ་ཅི་སྨོས་ཏེ། དེ་ནི་གནས་མེད་པའི་ཕྱིར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་རྒྱལ་པོའམ། རྒྱལ་པོའི་བློན་པོའམ། གྲོང་མིའམ། 
[74b.4]ཡུལ་མི་ལ་ཆོམ་རྐུན་པས་འདི་ལྟ་བུའི་ནོར་འཕྲོག་པ་ནི་བདག་ཡིན་ནོ་ཞེས་བདག་ཉིད་སྟོན་པར་མི་བྱེད་དོ། །ཀུན་དགའ་བོ་དེ་བཞིན་དུ་དགེ་སློང་ཚུལ་ཁྲིམས་འཆལ་པ་དགེ་སྦྱོང་གི་ཀུན་ནས་ཉོན་མོངས་པ་གང་ཡང་རུང་བས་ཉོན་མོངས་པས་ནི་མདོ་སྡེ་འདི་ལྟ་བུ་འདི་བཅང་བའམ། གཞན་ལ་བསྒྲགས་པ་
[74b.5]འམ། ཐོས་ནས་ཀྱང་དད་པར་བྱ་བར་མི་ནུས་ན། དགའ་བ་འཐོབ་པར་འགྱུར་བ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཀུན་དགའ་བོ་ཇི་སྲིད་དུ་དགེ་སློང་ཚུལ་ཁྲིམས་འཆལ་པ་ལ་འདི་ལྟ་བུའི་མདོ་སྡེ་འདིས་སྐུལ་བར་འགྱུར་བ་དེ་སྲིད་དུ། དགེ་སློང་ཚུལ་ཁྲིམས་འཆལ་པ་རྣམས་ཡང་དག་
[74b.6]པར་ཚར་བཅད་པ་དང་། ངོ་ཚ་ཤེས་པ་དང་། དྲང་པོ་རྣམས་ཀྱིས་ཀུན་ཏུ་གཟུང་བར་འགྱུར་རོ། །ཆོས་ཀྱི་རྣམ་གྲངས་འདི་བསྟན་པ་ན། ལྷ་སྟོང་ཕྲག་དགུ་བཅུ་ཆོས་རྣམས་ལ་ཆོས་ཀྱི་མིག་རྡུལ་མེད་ལ་དྲི་མ་དང་བྲལ་ཞིང་རྣམ་པར་དག་པར་གྱུར་ཏོ། །བདུད་སྡིག་ཅན་འཁོར་དང་བཅས་པ་དང་། ལྷའི་འཁོར་གྱི་
[74b.7]མདུན་དུ་ས་ཆེན་པོ་ཡང་རྣམ་པ་བཅུ་དྲུག་ཏུ་རྒྱ་ཆེར་གཡོས་པར་གྱུར་ཏོ། །སྨྲེ་སྔགས་ཆེན་པོ་ཡང་འདོན་པར་གྱུར་ཏེ། དགེ་སྦྱོང་གཽ་ཏ་མས་ནི་གང་ཡང་བདག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་ན། དགེ་སྦྱོང་གི་ཕྱོགས་ལ་གཙེ་བར་བྱ་སྟེ། ཚུལ་ཁྲིམས་དང་ལྡན་པའི་ཕྱོགས་ནི་
[75a]
[75a.1]ཐག་བསིང་ངོ་། །ཚུལ་ཁྲིམས་འཆལ་པའི་ཕྱོགས་ནི་ཀུན་ཏུ་གཟུང་བར་བྱའོ། །དེ་ནས་ཚུལ་ཁྲིམས་འཆལ་པ་རྣམས་ཀྱིས་སངས་རྒྱས་ཀྱི་གསུང་འདི་ལ་འཛིན་པར་མི་འགྱུར་བ་དང་། ཀུན་ཏུ་བཟུང་བ་དེ་རྣམས་ཀྱི་རྗེས་སུ་སྒྲུབ་པ་མང་པོ་རྨོངས་པར་བྱ་ཞིང་། དེ་དག་གིས་མདོ་སྡེ་འདི་ཐོས་ནས་
[75a.2]དེ་བཞིན་གཤེགས་པའི་གསུང་འདི་ལ། རིག་པ་མེད་པས་འདི་ནི་སངས་རྒྱས་ཀྱི་གསུང་མ་ཡིན་ནོ་ཞེས་སྤྲོ་བ་སྐྱེ་བར་མི་འགྱུར་བར་བྱའོ་སྙམ་དུ་དེ་ལྟ་བུའི་སེམས་བསྐྱེད་པའི་བསམ་པ་ཤེས་ནས་དགེ་སྦྱོང་གཽ་ཏ་མས་མ་འོངས་པ་དེ་ཉིད་ཉན་ཐོས་རྣམས་ལ་ཡང་དག་པར་རྟོགས་པར་བྱས་ཏེ། མ་འོངས་
[75a.3]པའི་སྐྱབས་བྱས་ཤིང་། མཁས་པ་རྣམས་སྤྲོ་བར་བྱས། གསལ་བར་བྱས་ནས་བསྟན་ཏེ། ལྷ་དང་བཅས་པའི་འཇིག་རྟེན་འདི་ལ་རབ་ཏུ་བཤད་ཀྱིས་མ་འོངས་པ་ན་ཚོལ་བར་མི་འགྱུར་བ་དེ་ལྟར་འབད་པར་བྱའོ་སྙམ་ནས། དེ་ནས་བདུད་སྡིག་ཅན་དེ་ཉིད་དུ་མི་སྣང་བར་གྱུར་ཏོ། །དེ་ནས་བཅོམ་ལྡན་འདས་
[75a.4]ཀྱིས་དོན་འདི་ཉིད་རྒྱས་པར་བྱ་བའི་ཕྱིར། ལྷག་པར་ཡང་ཚིགས་སུ་བཅད་པ་འདི་དག་གསུངས་སོ། །དེ་དག་ཕན་ཚུན་རྩོད་པ་ཡིས། །མྱ་ངན་འདས་པ་མཐོང་མི་འགྱུར། །ཇི་སྲིད་དགེ་སློང་ཁྱིམ་པ་ལ། །འདི་ལྟར་དེ་སྲིད་སྨྲ་བ་ན། །དེ་སྲིད་དུ་ནི་འདྲེན་པའི་ཆོས། །ཁྱད་པར་དག་ཀྱང་མེད་པར་
[75a.5]འགྱུར། །བདག་གི་ཡ་མཚན་ཤེས་ཀྱིས་ཤེས། །དགེ་སློང་ཁྱིམ་པར་སྨྲ་བ་ནི། །སངས་རྒྱས་རྣམས་ཀྱི་བྱང་ཆུབ་ཤེས། །བདག་གིས་དང་པོའི་འབྲས་ཐོབ་ཅེས། །དགེ་སློང་ཇི་སྐད་སྨྲ་བ་བཞིན། །དེ་ཉིད་བདེན་གྱི་གཞན་ནི་མིན། །མཐོང་བའི་ཆོས་ལ་བདག་དད་དེ། །དེ་དང་བདག་ཏུ་མཉམ་མོ་ཞེས། །
[75a.6]དགེ་སློང་ཁྱིམ་པ་དེ་དག་ནི། །མཐོང་བའི་ཆོས་ལ་རློམ་སེམས་བྱེད། །དེ་དང་དེར་ནི་གསུང་རབ་ལ། །ཕན་ཚུན་ཡོད་དོ་མེད་དོ་ཞེས། །ཇི་ལྟར་གཞན་ཡང་སྤྱོད་འགྱུར་བ། །དམ་པའི་ཆོས་ལ་གནས་མ་ཡིན། །སངས་རྒྱས་བྱང་ཆུབ་གཞིག་པའི་ཕྱིར། །སྡིག་པའི་རང་བཞིན་སྐྱེས་པ་ཡིན། །བདག་ནི་
[75a.7]སྟེན་ཅིག་དེ་མ་སྟེན། །ལམ་སྟོན་པ་ནི་བདག་ཡིན་ཏེ། །ཇི་ལྟར་བདག་བཞིན་ཁྱོད་ཀྱང་ནི། །མྱུར་དུ་ཐོབ་པར་འགྱུར་རོ་ཞེས། །དེ་བཞིན་ཕན་ཚུན་སྒྲ་དག་ཀྱང་། །རྣམ་པ་ཀུན་ཏུ་སྒྲོགས་པར་འགྱུར། །ཐམས་ཅད་འཐུན་པར་གྱུར་ནས་ནི། །བསྟན་པ་འདི་ནི་འཇིག་པར་འགྱུར། །ཇི་ལྟར་ཆོམ་རྐུན་མི་བཟད་པས། །འདི་
[75b]
[75b.1]ན་གྲོང་ཁྱེར་འཇོམས་པ་དང་། །ཡུལ་འཁོར་དང་ནི་ལྗོངས་རྣམས་དང་། །གྲོང་རྡལ་དུ་མ་ཕུང་བ་ལྟར། །དེ་བཞིན་དགེ་སློང་དེ་དག་ཀྱང་། །ཞན་ཅིང་རྨོངས་པ་ཚུལ་འཆལ་དང་། །བློ་ངན་ཤིན་ཏུ་ཤེས་རབ་འཆལ། །དེ་བཞིན་གང་ཟག་ལ་བསྟན་པ། །ང་ནི་མྱ་ངན་འདས་འོག་ཏུ། །བསྟན་པ་འདི་ལ་སྐྱོན་གསུངས་
[75b.2]གང་། །ཟག་བཅས་ལྷག་པའི་ང་རྒྱལ་ཅན། །དེ་དག་དགྲ་བཅོམ་ཉིད་དུ་སྨྲ། །དེ་ཡི་ཚེ་ན་འདུས་པ་ཡི། །དགེ་སློང་མང་པོ་ཚོགས་པ་ན། །དེ་ན་ཤེས་རབ་ཆེན་པོ་ནི། །གཅིག་ཀྱང་ཤིན་ཏུ་རྙེད་པར་དཀའ། །ཡང་དག་ཇི་བཞིན་གནས་པ་ཡི། །དགེ་སློང་གང་དག་དེར་བྱུང་ན། །འདི་ནི་ཅི་ཡང་མི་ཤེས་ཞེས། །
[75b.3]དེ་ལ་མི་སྙན་རྗོད་པར་བྱེད། །གང་ཚེ་ཆོས་རྒྱལ་བྱང་ཆུབ་ལ། །སྨོད་པར་འགྱུར་བ་དེ་ཡི་ཚེ། །ཡང་དང་ཡང་དུ་ལྷ་རྣམས་ནི། །ཡིད་མི་བདེ་བས་ཆོ་ངེས་འདེབས། །དེ་ན་ལྷ་གཞོན་གང་ཡིན་པ། །དེང་དུ་ཤཱཀྱ་སེང་གེ་འདིའི། །ཆོས་ཀྱི་དམ་པ་ཉམས་གྱུར་ཅེས། །ས་ལ་རབ་ཏུ་ལྟུང་བར་འགྱུར། །ཀྱེ་མ་སངས་
[75b.4]རྒྱས་ཀྱེ་མའོ་ཆོས། །ཀྱེ་མའོ་དགེ་འདུན་ལེགས་བསྟན་དང་། །སངས་རྒྱས་སྲས་པོ་དཔའ་བོ་ཞེས། །དེ་ཡི་ཚེ་ན་སྨྲ་བར་འགྱུར། །ཉི་མའི་གཉེན་གྱིས་གསུངས་པ་ཡི། །ཆོས་ཀྱང་མཉན་དུ་མེད་པ་དང་། །འཐོམས་ཤིང་རྨོངས་པར་འགྱུར་བས་ན། །འདི་ཡི་འགྲོ་བ་འགག་པར་འགྱུར། །དེ་ནས་གཞན་ཡང་
[75b.5]ས་ཡི་ལྷ། །སྒྲོན་མ་འདི་ནི་ཞི་གྱུར་ཅེས། །དེ་སྐད་ཀྱི་ནི་གཏམ་སྨྲ་ཞིང་། །ཆོ་ངེ་མི་བཟད་འདེབས་པར་འགྱུར། །བདག་གིས་མ་ཐོས་མ་མཐོང་བར། །བྱང་ཆུབ་འདི་ནི་ནུབ་པོ་ཞེས། །ཕྱི་ནས་ལྷ་ཡི་ཚོགས་དག་ནི། །ཡིད་ལ་གཅགས་པར་མི་འགྱུར་གྲང་། །གང་ཞིག་བསྐལ་པ་གྲངས་མེད་པར། །སྡུག་བསྔལ་
[75b.6]མི་ཟད་ཁྱད་བསད་ནས། །བདག་ཉིད་དོན་དམ་གཙོ་བོ་ཡི། །སངས་རྒྱས་ཉིད་དུ་གྱུར་ཅིག་ཅེས། །ཐུབ་པ་སྲོག་ཆགས་མགོན་པོ་ཡི། །ཤཱཀྱ་སེང་གེས་འདི་ལྟ་བུའི། །ལེགས་པར་བསྟན་པ་དག་གི་ཆོས། །དེ་ནི་འདི་ལྟར་ཉམས་པར་འགྱུར། །འཁྲུག་པར་བྱེད་དང་གཏུམ་པོ་དང་། །སྡིག་པ་བྱེད་དང་བདུད་ཀྱིས་ཟིན། །
[75b.7]བདུད་ཀྱི་ཕོ་ཉ་གས་དཀའ་དང་། །གདུལ་དཀའ་བ་དག་འབྱུང་བ་དང་། །སྒྱུ་དང་གཡོ་དང་གྱ་གྱུ་དང་། །བརྩོན་འགྲུས་ཞན་ཅིང་བློ་ཆུང་དང་། །འཁྲུགས་དང་ཁྲོ་བས་ནོན་པ་དང་། །གཏུམ་པོས་བསྟན་པ་ཕུང་བར་བྱེད། །བདག་ཉིད་ཆེན་པོས་དགོན་གནས་དང་། །གནས་གསུམ་ཞལ་གྱིས་བཞེས་མོད་ཀྱི། །
[76a]
[76a.1]དེ་དག་བསམ་གཏན་མི་སྒོམ་ན། །འཐོབ་པ་འབྱུང་བར་ག་ལ་འགྱུར། །ཐོབ་པ་མེད་པར་ཐོབ་སྨྲ་ཞིང་། །འཆི་བ་མྱ་ངན་འདས་སྨྲས་ནས། །དད་པས་མཆོད་རྟེན་བྱེད་བཅུག་པ། །དེ་དག་ངན་འགྲོར་འགྲོ་བར་འགྱུར། །འདི་འདྲའི་རྨོངས་པས་རྒས་པ་དག །ཕན་ཚུན་གུས་པ་མེད་པ་ཡིས། །
[76a.2]བསྐལ་པ་བྱེ་བར་རྙེད་དཀའ་བའི། །བྱང་ཆུབ་ཉམས་པར་བྱེད་པར་འགྱུར། །དེ་ནས་གཞན་ཡང་ས་ཡི་ལྷ། །ཤཱཀྱ་སེང་གེ་སྐྱོབ་པ་ཡི། །དམ་ཆོས་འཁྲུག་པར་གྱུར་ཏོ་ཞེས། །འཇིགས་སུ་རུང་བའི་སྨྲེ་སྔགས་འདོན། །ས་ལྷ་ཆོ་ངེས་འདེབས་ཐོས་ནས། །གོང་མའི་ལྷ་རྣམས་སྐྱོ་བར་འགྱུར། །རྒྱལ་པོ་
[76a.3]ཆེན་པོ་བཞི་པོ་ཡང་། །དེ་ཡི་ཚེ་ན་འོང་བར་འགྱུར། །ལྕང་ལོ་ཅན་གྱི་ཕོ་བྲང་ནས། །གནོད་སྦྱིན་ཚོགས་དག་ལྷགས་ནས་ནི། །ཀུན་ཏུ་སྨྲེ་ཞིང་ངུ་གདོང་གིས། །འཇིགས་སུ་རུང་བ་སྨྲ་བར་འགྱུར། །རིན་ཆེན་སྣ་ཚོགས་ཀུན་མཛེས་པས། །གྲོང་ཁྱེར་ཤིན་ཏུ་བརྒྱན་པ་དག །དེ་ཚེ་ཕྱག་དར་ཁྲོད་ལྟ་
[76a.4]བུར། །ཐམས་ཅད་ཁ་དོག་ཉམས་པར་འགྱུར། །གྲོང་ཁྱེར་གཙོ་བོ་དེ་དག་ན། །དེ་རྣམས་དགའ་བ་མི་རྙེད་ཅིང་། །སྙིང་རྗེའི་ང་རོ་སྨྲེ་སྔགས་ཀྱིས། །དེ་དང་དེར་ནི་ཀུན་ཏུ་འདོང་། །དེ་ཚེ་དེ་དག་བརྡ་སྤྲོད་པ། །ཕན་ཚུན་ནུས་པ་མེད་ནས་ནི། །ང་ནི་གང་དུ་གཏམ་གྱུར་པ། །དེར་ནི་ལྷ་རྣམས་འདོང་བར་འགྱུར། །
[76a.5]མཐོང་ནས་ཀྱང་ནི་ལྟུང་བ་དང་། །ཤིན་ཏུ་འཇིགས་པ་འབྱུང་བར་འགྱུར། །འཛམ་བུའི་གླིང་དུ་ཕྱིན་པ་དག །འཇིགས་པ་ཆེན་པོ་འདི་མཐོང་འགྱུར། །རྣམ་པར་ཉམས་པས་རྒྱལ་སྲས་རྣམས། །བདག་ཉིད་སོ་སོར་གདུང་བར་བྱེད། །ཞག་བདུན་དུ་ནི་གྲོང་ཁྱེར་དང་། །གྲོང་རྡལ་མྱ་ངན་གདུངས་པར་
[76a.6]འགྱུར། །ཞག་བདུན་དུ་ནི་ལྷ་རྣམས་ཀྱང་། །ཀྱེ་མ་སངས་རྒྱས་ཀྱེ་དཔའ་བོ། །མངོན་སུམ་དུ་ནི་མཐོང་ངོ་ཞེས། །ཡང་དང་ཡང་དུ་ཆོ་ངེས་འདེབས། །མྱ་ངན་འདས་གཞན་གང་ཡིན་པ། །དེ་དག་རྣམས་ཀྱང་མཐོང་མི་འགྱུར། །མཉན་ཡོད་བཞུགས་པར་གང་དག་ཀྱང་། །བསྙེན་བཀུར་ཆེད་དུ་
[76a.7]ལྷགས་པ་དག །གང་དུ་དེ་བཞིན་གཤེགས་པ་ཡིས། །བདག་ཅག་རྣམས་ལ་མངོན་སུམ་དུ། །བདེན་པ་བཞི་དག་གསུངས་པ་ཡི། །དེ་ཚེ་སྟོན་པའི་གདན་འདི་ཡིན། །དེ་དག་ས་གནས་དེ་ལ་ནི། །ཡང་དང་ཡང་དུ་ཆོ་ངེས་འདེབས། །གཞན་དག་ཀྱང་ནི་བལྟས་པ་ན། །ཕན་ཚུན་གུས་
[76b]
[76b.1]པ་མེད་པ་དང་། །སྡིག་པའི་ལས་ནི་འདིར་སྤྱད་པས། །མི་དགེའི་འགྲོ་བར་འགྲོ་བར་འགྱུར། །ཀྱེ་མ་ལྷ་ཡི་གཞལ་མེད་ཁང་། །མཐོ་རིས་དག་ཀྱང་སྟོད་པར་རྒྱུ། །འཛམ་བུའི་གླིང་ན་གང་གནས་པ། །ཐམས་ཅད་མགོན་ནི་མེད་པར་འགྱུར། །འཆག་ས་ཡི་ནི་གནས་འདི་ཡང་། །ཐམས་
[76b.2]ཅད་འཁྲུགས་ཤིང་སྟོངས་པར་འགྱུར། །དེ་ཡི་ཚེ་ན་འཛམ་གླིང་ཡང་། །ཉམས་དགར་འགྱུར་བ་མ་ཡིན་ནོ། །ལྗོན་ཤིང་དྲུང་ནི་འདི་དག་དང་། །རི་བོ་དང་ནི་དེ་བཞིན་ཕུག །འཇིག་རྟེན་རྒྱུ་དང་མི་རྒྱུ་ཀུན། །འཇིགས་པའི་སྒྲ་ནི་འབྱིན་པར་འགྱུར། །དེ་ནས་སུམ་ཅུ་རྩ་གསུམ་ལྷ། །ལག་པ་བསྒྲེངས་
[76b.3]ནས་མྱ་ངན་བྱེད། །སོ་སོའི་གཞལ་མེད་ཁང་རྣམས་ན། །ཇི་ལྟར་ཕན་ཚུན་ཆོ་ངེས་འདེབས། །ང་ཡི་གྲགས་པ་ལྷ་དག་གི །གནས་སུ་ལྷག་པར་གྲགས་པ་དག །རྒྱལ་བའི་དབང་པོ་གང་ཞིག་གི། །ཆོས་སྟོན་པ་དང་བདག་ཏུ་བྲལ། །ལྷ་རྣམས་བདུད་རྩི་མི་ཟ་ཞིང་། །དབྱངས་ཀྱི་སྒྲ་ཡང་མི་འབྱིན་
[76b.4]ལ། །སུམ་ཅུ་རྣམས་སུ་ཟླ་དྲུག་ཏུ། །རྩེད་མོ་དགའ་བ་མེད་པར་འགྱུར། །ལྷ་རྣམས་སྐྱབས་ནི་མེད་དོ་ཞེས། །ལྷ་མིན་ཐོས་ནས་འཇིགས་མེད་པས། །སུམ་ཅུ་རྩ་གསུམ་འདི་དག་དང་། །གཡུལ་ནི་ལྷན་ཅིག་འགྱེད་པར་འགྱུར། །འཛམ་བུའི་གླིང་གི་རྒྱལ་པོ་དག །ཀུན་ཏུ་མཆོད་རྟེན་འཇིག་
[76b.5]པ་ན། །དེ་ཚེ་ལྷ་དང་ལྷ་མ་ཡིན། །གཡུལ་འགྱེད་པ་དག་འབྱུང་བར་འགྱུར། །དེ་ན་དགེ་སློང་ཕལ་ཆེར་ཡང་། །དེ་ཡི་རྒྱུས་ན་ངན་འགྲོར་འདོང་། །དགེ་སློང་མ་ཡང་ཕལ་ཆེར་ནི། །དེ་ཡི་ཚེ་ན་ངན་འགྲོར་འདོང་། །ཁྱིམ་པ་ངང་ཚུལ་ངན་པ་དང་། །བུད་མེད་སྡིག་ཅན་གང་ཡིན་དང་། །ལེགས་
[76b.6]སོ་སྒྲ་འབྱིན་དེ་དག་ཀྱང་། །འདིར་ནི་ངན་འགྲོར་འདོང་བར་འགྱུར། །འཇིག་རྟེན་གཡོ་དང་མི་གཡོ་དང་། །གྲོང་རྡལ་གཞན་དུ་རྒྱུག་པ་དང་། །དེ་བཞིན་རི་དྲུང་རྒྱུག་པ་དག །དེ་ཡི་ཚེ་ན་འབྱུང་བར་འགྱུར། །རྣམ་པར་རྒྱུག་པའི་སེམས་ཅན་རྣམས། །ཚེ་ཡང་ཐུང་བར་འགྱུར་བ་ཡིན། །དེ་ཚེ་ཆོམ་
[76b.7]རྐུན་ཤིན་ཏུ་མང་། །དགོན་པ་དག་ཀྱང་འཇིགས་པ་ཆེ། །ལོ་ཐོག་སྐྲུན་པར་བྱེད་པ་དང་། །ཟ་བ་ལ་སོགས་གནོད་པ་འབྱུང་། །མུ་གེའི་བསྐལ་པ་འབྱུང་བ་དེར། །གང་ཞིག་འཆི་བའི་དུས་བྱས་ནས། །སྡུག་བསྔལ་ཆེན་པོ་འབྱུང་བ་ཡི། །ཕྱིར་ཡང་འགྲོ་བ་ཐོབ་པར་འགྱུར། །མཆོད་རྟེན་ཕྱོགས་བཞིའི་དགེ་
[77a]
[77a.1]འདུན་ལ། །བསྔོས་པར་གྱུར་པ་གང་ཡིན་པ། །དེ་ཚེ་དེ་ལ་དགེ་སློང་དག །ཕན་ཚུན་ནས་ནི་སྤྱོད་པར་བྱེད། །དེ་ལྟར་ང་ནི་འདས་འོག་ཏུ། །དགེ་འདུན་སྣ་ཚོགས་འབྱུང་བར་འགྱུར། །ཁྱེད་དེར་འབྱུང་བར་མི་འགྱུར་བར། །བརྩམ་པ་དག་ནི་མྱུར་དུ་གྱིས། །བྱིས་པ་ཀུན་ལ་ཤེས་པ་མེད། །བྱིས་
[77a.2]པ་ཀུན་ལ་མཁས་པ་མེད། །བྱིས་པ་དེ་དག་ལས་བྱས་ནས། །མྱུར་དུ་ངན་འགྲོར་འགྲོ་བར་འགྱུར། །འདོན་དང་འཆད་ལ་བརྩོན་པ་ཡིས། །ཤེས་རབ་ཐོབ་པར་གྱུར་པ་དང་། །ཤེས་རབ་ཀྱིས་ནི་སེམས་ཅན་སྐྱོབ། །མྱུར་དུ་བཟང་འགྲོར་འགྲོ་བར་འགྱུར། །འདི་ལྟར་འཇིག་རྟེན་ཤེས་རབ་གང་། །ཇི་བཞིན་རྟག་ཏུ་དེ་སློབས་
[77a.3]ཤིག །ཆགས་པ་ཐམས་ཅད་བཀག་ནས་ནི། །མྱུར་དུ་བཟང་འགྲོར་འགྲོ་བར་གྱིས། །ང་ནི་རེ་ཞིག་གསུང་སྤྱོད་ཀྱིས། །འཕགས་ལམ་དགེ་བ་བརྒྱད་ཡན་ལག །དགེ་བའི་བརྩོན་འགྲུས་བརྩམ་པར་གྱིས། །མྱུར་དུ་བསམ་གཏན་ཚུལ་བཞིན་གྱིས། །བསྐལ་པ་འདི་ནི་འདས་པ་དང་། །
[77a.4]བསྐལ་པ་དྲུག་ཅུ་ཚང་བར་ཡང་། །སངས་རྒྱས་སྒྲ་ནི་མི་འབྱུང་ན། །འཐོབ་པར་འགྱུར་བ་ག་ལ་ཞིག །ཕན་ཚུན་དག་ནས་འདུས་ན་ཡང་། །བཀྲེས་པས་ཡོངས་སུ་གདུངས་པ་ཡིས། །མ་ཡི་ཤ་དང་བུ་ཡི་ཤ། །ཕན་ཚུན་དག་ཏུ་ཟ་བར་འགྱུར། །དེ་ན་བཤེས་པའི་སྦྱིན་པ་པོ། །ནམ་ཡང་ཁྱིམ་
[77a.5]དུ་འོང་མི་འགྱུར། །དེ་ལྟར་དེ་ཡི་ཁྱིམ་དེར་ནི། །འཇིགས་པ་མི་བཟད་འབྱུང་བར་འགྱུར། །དེ་སྐད་ཐོས་ཤིང་མཐོང་བ་ན། །འཁོར་བ་གནོད་པ་ཅན་འདི་དང་། །བུད་མེད་ལྟ་བུའི་འདོད་རྩ་དང་། །སྲེད་པ་འདི་ནི་སུ་ཞིག་སྐྱེད། །སྡུག་བསྔལ་རྩ་བ་མི་བཟད་འདིར། །དུག་མེད་རྩ་བ་ཡིན་པར་
[77a.6]དགོངས། །སྡུག་བསྔལ་རྩ་བ་ཉེར་ལེན་ཏེ། །དེ་བས་སྡུག་བསྔལ་ཡོངས་སུ་སྤང་། །གང་ཞིག་སྐྱེས་པར་གྱུར་པས་ན། །རྣམ་སྨིན་འབྲས་བུ་ལྷན་ཅིག་ཏུ། །གང་དག་མཚུངས་པར་མི་ཕྲད་པ། །ངན་འགྲོར་འགྲོ་བར་མི་འགྱུར་རོ། །ཟག་མེད་ཆོས་ནི་གང་ཡིན་དང་། སྟོང་
[77a.7]པ་དང་ནི་གསོབ་དང་གསོབ། །སྙིང་པོ་མེད་པར་རྣམ་ཤེས་པར། །དེ་དག་མྱུར་དུ་རྟོགས་པར་གྱིས། །སེམས་མེད་སེམས་ཡོད་འདུ་ཤེས་དང་། །འཇིགས་པ་ཆེན་པོ་འབྱུང་འགྱུར་བས། །དེ་ལ་དེ་དག་ཅི་བྱར་ཡོད། །དེ་དག་དེ་ན་དཔྱོད་པ་དང་། །གཅིག་པུ་གནས་ཤིང་སེམས་
[77b]
[77b.1]པ་ཡིས། །གང་དུ་ཇི་ལྟར་འགྱུར་ཞིག་ཅེས། །མི་བཟད་ཆོ་ངེས་འདེབས་པར་འགྱུར། །ཕུང་པོ་མེད་ལ་ཕུང་བློ་དང་། །བདག་མེད་བདག་གི་འདུ་ཤེས་ཀྱིས། །དེ་དག་རང་གི་མཚན་ཐོས་ནས། །སྡུག་བསྔལ་གྱིས་ནི་སྐྲག་པར་འགྱུར། །ཇི་ལྟར་སངས་རྒྱས་བསྟན་པ་ཡི། །ཕུང་པོའི་དོན་ནི་མ་
[77b.2]ཤེས་པས། །མཐར་ཕྱིན་རྟོགས་པར་འགྱུར་སྙམ་པའི། །འཇིག་དང་བཅས་ལ་བདེ་བར་ལྟ། །འདས་པའི་ཕུང་པོ་གང་ཡིན་དང་། །མ་འོངས་པ་དང་ད་ལྟར་བྱུང་། །དེ་བཞིན་དུས་གསུམ་གང་ཡིན་པ། །ངས་ནི་འདིར་མཚུངས་སྟོང་པར་བསྟན། །འདས་པའི་སངས་རྒྱས་གང་ཡིན་པ། །རྒྱལ་
[77b.3]བ་ཐམས་ཅད་བྱུང་བ་ཡང་། །དེ་དག་མཚན་ཉིད་སྟོང་པ་ཡི། །ཆོས་རྣམས་ཐམས་ཅད་སྟོན་པར་མཛད། །མ་འོངས་པ་ཡི་སྟོན་པ་གང་། །དེ་བཞིན་གཤེགས་པ་འབྱུང་དེ་དག །རང་གི་མཚན་ཉིད་སྟོང་པ་ཡི། །འདྲེན་པའི་ཆོས་ནི་སྟོན་པར་མཛད། །ད་ལྟར་ཁྱོད་སྟོན་ང་དང་ནི། །སྟོན་པ་གང་དག་
[77b.4]རྣམས་བཞུགས་ཀུན། །རང་གི་མཚན་ཉིད་སྟོང་པ་ཡི། །ཆོས་ནི་རྣམ་པར་འཆད་པར་མཛད། །ཇི་ལྟར་སངས་རྒྱས་ཀྱིས་བཤད་པའི། །ཕུང་པོ་འདི་དག་མ་ཤེས་པས། །འདི་ལྟར་བདག་དང་སེམས་ཅན་ཞེས། །འཛིན་པ་བཟང་འགྲོར་མི་འགྲོ་འོ། །རིམས་དྲག་འཇིགས་སུ་རུང་བ་དང་། །
[77b.5]འདི་འདྲ་མི་བཟད་འབྱུང་འགྱུར་བ། །དེར་ཁྱོད་འབྱུང་བར་མི་འགྱུར་བར། །མྱུར་དུ་བརྩོན་འགྲུས་བསྐྱེད་པར་གྱིས། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཤཱ་རིའི་བུ་དང་། ཚེ་དང་ལྡན་པ་ཀུན་དགའ་བོ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་
[77b.6]པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །མདོ་སྡེ་རབ་ཏུ་རྣམ་པར་འབྱེད་པ་ཞེས་བྱ་བ་དང་། རྣམ་པར་འཐག་པ་ཐེག་པ་ཆེན་པོའི་མདོ་ཞེས་བྱ་བ་དང་། སངས་རྒྱས་ཀྱི་སྡེ་སྣོད་ཅེས་བྱ་བ་དང་། ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བ་
[77b.7]རྫོགས་སོ།། །།རྒྱ་གར་གྱི་མཁན་པོ་དྷརྨ་ཤྲཱི་པྲ་བྷ་དང་། ལོ་ཙཱ་བ་དགེ་སློང་དཔལ་གྱི་ལྷུན་པོས། ཕོ་བྲང་ལྷན་དཀར་དུ་བསྒྱུར་ཅིང་ཞུས་ཏེ། གཏན་ལ་ཕབ་པ།། །།
[78a]
[78a.1]{T221}རྒྱ་གར་སྐད་དུ། ཨཱརྱ་རཱ་ཛ་ཨ་བ་བཱ་ད་ཀ་ན་མ་མ་ཧ་ཡཱ་ན་སཱུ་ཏྲ། བོད་སྐད་དུ། འཕགས་པ་རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་
[78a.2]དུས་གཅིག་ན། བཅོམ་ལྡན་འདས་མཉན་དུ་ཡོད་པ་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེའི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་
[78a.3]འདས་ལ་བལྟ་བ་དང་། ཕྱག་བྱ་བ་དང་། མཆོད་པ་དང་། བསྙེན་བཀུར་བྱ་བ་དང་། ཆོས་མཉན་པའི་ཕྱིར་རྒྱལ་པོའི་འབྱོར་པ་ཆེན་པོ་དང་། རྒྱལ་པོའི་མཐུ་ཆེན་པོས་རོལ་མོའི་སིལ་སྙན་ལེན་པ་མང་པོ་དང་། བྲམ་ཟེ་དང་། ཁྱིམ་བདག་བརྒྱ་སྟོང་དུ་མས་ཡོངས་སུ་བསྐོར་ཅིང་
[78a.4]མཉན་དུ་ཡོད་པ་ནས་བྱུང་སྟེ། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ག་ལ་བ་དེར་སོང་ནས་དེ་བཞོན་དུ་རུང་བའི་ས་ཇི་སྲིད་པ་དེ་སྲིད་དུ་བཞོན་པ་ལ་ཞོན་ཏེ། བཞོན་པ་ལས་བབས་ནས་རྐང་གིས་ཀུན་དགའ་ར་བར་སོང་བ་དང་། ཡུལ་ཀོ་ས་ལའི་རྒྱལ་
[78a.5]པོ་གསལ་རྒྱལ་གྱིས་ཤིང་ཞིག་གི་དྲུང་ན་བཅོམ་ལྡན་འདས་མཛེས་པ། བལྟ་ན་སྡུག་པ། དབང་པོ་ཞི་བ། ཐུགས་ཞི་བ། དུལ་བ་དང་། ཞི་གནས་མཆོག་བརྙེས་པ། དུལ་བ་དང་ཞི་བའི་མཆོག་དང་ལྡན་པ། བསྲུངས་པ། དབང་པོ་དུལ་བ། སྐྱེས་བུ་གླང་པོ། སྐྱེས་
[78a.6]བུ་སེང་གེ །སྐྱེས་བུ་ཁྱུ་མཆོག །སྐྱེས་བུ་ཅང་མཁྱེན་པ། མཚོ་ལྟར་དང་ཞིང་གསལ་ལ་རྙོག་པ་མི་མངའ་བ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྐུ་ལེགས་པར་བརྒྱན་པ། དཔེ་བྱད་བཟང་པོ་བརྒྱད་ཅུས་སྐུ་རྣམ་པར་མཛེས་པ། གསེར་གྱི་མཆོད་སྡོང་ལྟར་མངོན་པར་
[78a.7]འཕགས་པ་དཔལ་གྱིས་འབར་ཞིང་བཞུགས་པར་རྒྱང་རིང་པོ་ནས་མཐོང་ངོ་། །མཐོང་ནས་ཀྱང་ཆེས་ཡིད་དགའ་ཞིང་སེམས་མངོན་པར་དད་ནས་དེས་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ། ཡུལ་ལ་དབང་བའི་མཐུ་ཐོབ་པའི་རྒྱལ་པོའི་མཚན་མ་ལྔ་གང་དག་ཡིན་པ་
[78b]
[78b.1]འདི་ལྟ་སྟེ། ཟེའུ་ཀ་དང་། གདུགས་དང་། རལ་གྲི་དང་། བསིལ་ཡབ་ནོར་བུའི་ཡུ་བ་ཅན་དང་། ལྷམ་རི་མོ་ཅན་དེ་དག་བོར་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་
[78b.2]ནས་བཅོམ་ལྡན་འདས་ཀྱིས་གནང་སྟེ། ཕྱོགས་གཅིག་ཏུ་འདུག་གོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཅི་ནས་བདག་གི་ཡུན་རིང་པོའི་དོན་དང་། སྨན་པ་དང་། བདེ་བར་འགྱུར་བ་དེ་ལྟར་བཅོམ་
[78b.3]ལྡན་འདས་ཀྱིས་བདག་ལ་གདམས་སུ་གསོལ། དེ་ལྟར་བདེ་བར་གཤེགས་པས་བདག་ལ་རྗེས་སུ་བསྟན་དུ་གསོལ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཡུལ་ཀོ་ས་ལའི་རྒྱལ་པོ་གསལ་རྒྱལ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་དེ་བཞིན་གཤེགས་
[78b.4]པ་ལ་དོན་འདི་འདྲི་བར་སེམས་པ་ལེགས་སོ་ལེགས་སོ། །རྒྱལ་པོ་ཆེན་པོ་དེའི་ཕྱིར་ཆོས་ཀྱིས་རྒྱལ་སྲིད་གྱིས་ཤིག །ཆོས་མ་ཡིན་པས་ནི་མི་བྱའོ། །ཁྱོད་ཆོས་དང་འཐུན་པར་གྱིས་ཤིག །ཆོས་མ་ཡིན་པ་དང་འཐུན་པར་ནི་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་རྒྱལ་
[78b.5]པོའམ། རྒྱལ་པོའི་བློན་པོ་གང་ལ་ལ་ཞིག་ཆོས་སྤངས་ནས་ཆོས་མ་ཡིན་པས་རྒྱལ་སྲིད་བྱེད་ན་དེ་ཚེ་འདི་ཉིད་ལ་ཡ་རབས་ཀྱིས་སྨད་པར་བྱ་བ་ཡིན་ནོ། །ཕྱིས་ཀྱང་འགྱོད་པར་འགྱུར་རོ། །ལུས་ཞིག་སྟེ་ཤི་ནས་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་
[78b.6]རོ། །རྒྱལ་པོ་ཆེན་པོ་རྒྱལ་པོའམ། རྒྱལ་པོའི་བློན་པོ་གང་ལ་ལ་ཞིག་ཆོས་མ་ཡིན་པ་སྤངས་ཏེ། ཆོས་ཀྱིས་རྒྱལ་སྲིད་བྱེད་ཀྱིས། ཆོས་མ་ཡིན་པས་ནི་མི་བྱེད་ན། དེ་ཚེ་འདི་ཉིད་ལ་ཡ་རབས་ཀྱིས་བསྔགས་པར་བྱ་བ་ཡིན་ནོ། །ཕྱིས་འགྱོད་པར་ཡང་མི་འགྱུར་རོ། །ལུས་
[78b.7]ཞིག་ནས་ཀྱང་བདེ་འགྲོ་མཐོ་རིས་ཀྱི་འཇིག་རྟེན་དུ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །རྒྱལ་པོ་ཆེན་པོ་འདི་ལྟ་སྟེ། དཔེར་ན་ཕ་མ་ནི་བུ་ལ་སྙིང་བརྩེ་བས་རྟག་ཏུ་བདེ་ཞིང་འཚེ་བ་མེད་པར་འདོད་དོ། །རྒྱལ་པོ་ཆེན་པོ་དེ་བཞིན་དུ་རྒྱལ་པོས་ཀྱང་བྲན་ཕོ་དང་། བྲན་མོ་དང་། ལས་བྱེད་པ་
[79a]
[79a.1]དང་། ཞོ་ཤས་འཚོ་བ་དང་། མཛའ་བཤེས་དང་། བློན་པོ་དང་། གཉེན་དང་། གྲོང་ཁྱེར་གྱི་སྐྱེ་བོ་དག་རྟག་ཏུ་བསྡུ་བ་རྣམ་བཞིས་བསྡུ་བར་བྱའོ། །བཞི་གང་ཞེ་ན། རྒྱལ་པོ་ཆེན་པོ་འདི་ལྟ་སྟེ། སྦྱིན་པ་དང་། སྙན་པར་སྨྲ་བ་དང་། དོན་སྤྱོད་པ་དང་། དོན་འཐུན་པའོ། །དེ་ལྟར་
[79a.2]བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་དང་། མཛའ་བཤེས་དང་། བློན་པོ་དང་། གཉེན་དང་། གྲོང་ཁྱེར་གྱི་སྐྱེ་བོ་སྡུད་པའི་རྒྱལ་པོ་དེས་དོན་གཉིས་བསྡུས་ཤིང་འདུ་བར་འགྱུར་རོ། །གཉིས་གང་ཞེ་ན། ཚེ་འདིའི་དང་། ཚེ་ཕྱི་མའིའོ། །རྒྱལ་པོ་ཆེན་པོ་དེ་ལ་རྒྱལ་པོ་ནི་ཕ་
[79a.3]མ་དང་མཚུངས་སོ། །བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་དང་། མཛའ་བཤེས་དང་། བློན་པོ་དང་། གཉེན་དང་། གྲོང་ཁྱེར་གྱི་སྐྱེ་བོ་ནི་རྒྱལ་པོའི་བུ་དང་། བུ་མོ་དང་མཚུངས་སོ། །རྒྱལ་པོ་ཆེན་པོ་འདི་ལྟ་སྟེ་དཔེར་ན་སྐྱེས་པའམ། བུད་མེད་གཅིག་གཉིད་
[79a.4]ཀྱིས་ལོག་པའི་རྨི་ལམ་ན་ཀུན་དགའ་ར་བ་ཉམས་དགའ་བ་དང་། རི་ཉམས་དགའ་བ་དང་། ནགས་ཚལ་ཉམས་དགའ་བ་དང་། ཆུ་ཀླུང་ཉམས་དགའ་བ་དང་། རྫིང་བུ་ཉམས་དགའ་བ་དང་། ཡུལ་ཉམས་དགའ་བ་དང་། ཁང་བཟངས་ཉམས་དགའ་བ་དག་མཐོང་བ་ལས་དེ་སད་ན་ཅི་ཡང་
[79a.5]མི་མཐོང་ངོ་། །རྒྱལ་པོ་ཆེན་པོ་དེ་བཞིན་དུ། རྒྱལ་སྲིད་དང་། སྲོག་དང་། རྒྱལ་སྲིད་ཀྱི་བདེ་བ་དང་། རྒྱལ་པོའི་དབང་ཕྱུག་གི་བདེ་བ་དང་། འདོད་པའི་བདེ་བ་དང་། འདོད་པའི་ལོངས་སྤྱོད་ཀྱི་བདེ་བ་གང་ཡིན་པ་དག་ཀྱང་རྨི་ལམ་དང་འདྲའོ། །འདི་ལྟ་སྟེ། གླང་པོ་
[79a.6]ཆེ་དང་། རྟ་དང་། ཤིང་རྟ་དང་། དཔུང་བུ་ཆུང་དང་། བུད་མེད་དང་། ཁང་ཁྱིམ་དང་། ཆུང་མ་དམ་པ་དང་། གཞོན་ནུ་དང་། བློན་པོ་དང་། རྩིས་པ་དང་། བློན་པོ་ཆེན་པོ་དང་། སྒོ་བ་དང་། འཁོར་དང་། ཕ་དང་། མ་དང་། སྤུན་དང་། སྲིང་མོ་དང་། ཆུང་མ་དང་། བུ་དང་། 
[79a.7]བུ་མོ་དང་། ན་ཚོད་དང་། བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་དང་། མཛའ་བཤེས་དང་། གཉེན་དང་། གྲོང་ཁྱེར་གྱི་སྐྱེ་བོ་དང་། འགྲོན་བུ་དང་། གསེར་དང་། ནོར་བུ་དང་། རིན་པོ་ཆེ་དང་། མུ་ཏིག་དང་། བཻ་དཱུརྱ་དང་། དུང་དང་། མན་ཤེལ་
[79b]
[79b.1]དང་། བྱི་རུ་དང་། ས་ལེ་སྦྲམ་དང་། དངུལ་དང་། གོས་དང་། རྒྱན་དང་། ནོར་དང་། འབྲུ་དང་། བང་བ་དང་། མཛོད་ལ་སོགས་པ་དེ་དག་ཐམས་ཅད་བོར་ནས་འགྲོ་དགོས་སོ། །དེ་དག་ཐམས་ཅད་ཀྱང་མི་རྟག་པ། མི་བརྟན་པ། ཡིད་བརྟན་དུ་མི་རུང་བ། འགྱུར་བའི་ཆོས་ཅན། ཡུན་ཐུང་
[79b.2]བ། མི་གནས་པ། གཡོ་བ། འགུལ་བ། འཇིག་པ། སྐད་ཅིག་པ། མཐར་སྡིག་པ། ཟད་པ་དང་། དེངས་པའི་སྒོ། མཐར་འཇིག་པའི་ཆོས་ཅན། མཐར་འགྱེས་པ། འཇིགས་པ་དང་བཅས་པ། གནོད་པ་དང་བཅས་པ། མྱ་ངན་དང་། འཁྲུག་པ་མང་བ། འདྲུལ་བ། འབྲུལ་
[79b.3]བ། འཆད་པ། འབྱེ་བ། འཇོམས་པ། རྣམ་པར་འཇིག་པའི་ཆོས་ཅན་ཏེ། རྒྱལ་པོ་ཆེན་པོ་དེ་ལྟ་བས་ན་མི་རྟག་པར་ལྟ་ཞིང་ཟད་པ་དང་དེངས་པའི་སྒོ་ཡིན་པར་བལྟ་བར་བྱ་སྟེ་འཆི་བས་འཇིགས་སྐྲག་པར་བྱའོ། །རྒྱལ་པོ་ཆེན་པོ་ཁྱོད་ཆོས་ཁོ་ནས་རྒྱལ་སྲིད་གྱིས་ཤིག །ཆོས་
[79b.4]མ་ཡིན་པས་ནི་མི་བྱའོ། །ཁྱོད་ཆོས་དང་འཐུན་པར་གྱིས་ཤིག །ཆོས་མ་ཡིན་པ་དང་འཐུན་པར་ནི་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་འདི་ལྟ་སྟེ་དཔེར་ན་ཤིང་རྣམས་ལས་མེ་ཏོག་དག་བྱུང་ནས་འབྲས་བུ་རྣམས་འབྱུང་བར་འགྱུར་རོ། །འབྲས་བུ་དག་ཏུ་གྱུར་ནས་འབྲས་བུ་དག་ཀྱང་ཡལ་
[79b.5]བར་འགྱུར་རོ། །ལོ་མ་སྔོན་པོར་གྱུར་པ་ལས་སེར་པོར་འགྱུར་རོ། །སེར་པོར་གྱུར་ནས་ཡང་ཐམས་ཅད་དུ་མེད་པར་འགྱུར་རོ། །རྒྱལ་པོ་ཆེན་པོ་འདི་ལྟ་སྟེ་དཔེར་ན་མེའི་ཕུང་པོ་ཆེན་པོ་འབར་བ། རབ་ཏུ་འབར་བ། ཀུན་ཏུ་རབ་ཏུ་མཆེད་ཅིང་འབར་བ་མེ་ལྕེ་གཅིག་ཏུ་གྱུར་པ་ཇི་ལྟར་ཡུན་རིང་ཡང་
[79b.6]འབར་ནས་ཞི་བར་འགྱུར་རོ། །ཉི་མ་དང་ཟླ་བ་འདི་ལྟར་རྫུ་འཕྲུལ་ཆེ་བ། འདི་ལྟར་མཐུ་ཆེ་བ། འདི་ལྟར་དབང་ཆེ་བར་གྲགས་པ། རང་གི་གཟི་བརྗིད་ཀྱིས་རྣམ་པར་མཛེས་པ་འདི་གཉིས་ཀྱང་འཇིག་རྟེན་འདི་སྣང་བར་བྱས་ནས་ནུབ་པར་འགྱུར་རོ། །ལྷའི་བུ་སྤྲིན་སྡུད་དམ། ཆར་འབེབས་
[79b.7]པ་དག་འབྲུག་བསྒྲགས། སྒྲ་ཕྱུང་སྟེ། ནམ་མཁའ་ཁེབས་པར་བྱས་ནས་ཆར་གྱི་རྒྱུན་ཕབ་ཀྱང་ཆར་པ་ཐ་མར་མི་སྣང་བར་འགྱུར་རོ། །རྒྱལ་པོ་ཆེན་པོ་དེ་བཞིན་དུ་རྒྱལ་སྲིད་ཀྱི་བདེ་བ་དང་། རྒྱལ་པོའི་དབང་ཕྱུག་གི་བདེ་བ་དང་། འདོད་པའི་བདེ་བ་དང་། འདོད་པའི་ལོངས་སྤྱོད་ཀྱི་བདེ་བ་
[80a]
[80a.1]རྣམས་ཀྱང་རྨི་ལམ་དང་འདྲའོ། །འདི་ལྟ་སྟེ། གླང་པོ་ཆེ་དང་། རྟ་པ་དང་། ཤིང་རྟ་དང་། དཔུང་བུ་ཆུང་དང་། བུད་མེད་དང་། ཁང་ཁྱིམ་དང་། ཆུང་མ་དམ་པ་དང་། གཞོན་ནུ་དང་། བློན་པོ་དང་། རྩིས་པ་དང་། བློན་པོ་ཆེན་པོ་དང་། སྒོ་བ་དང་། འཁོར་དང་། ཕ་
[80a.2]དང་། མ་དང་། སྤུན་དང་། སྲིང་མོ་དང་། ཆུང་མ་དང་། བུ་ཕོ་དང་། བུ་མོ་དང་། ན་ཚོད་དང་། བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་དང་། མཛའ་བཤེས་དང་། བློན་པོ་དང་། གཉེན་དང་། གྲོང་ཁྱེར་གྱི་སྐྱེ་བོ་དང་། འགྲོན་བུ་དང་། གསེར་
[80a.3]དང་། ནོར་བུ་དང་། རིན་པོ་ཆེ་དང་། མུ་ཏིག་དང་། བཻ་དཱུརྱ་དང་། དུང་དང་། མན་ཤེལ་དང་། བྱི་རུ་དང་། ས་ལེ་སྦྲམ་དང་། དངུལ་དང་། གོས་དང་། རྒྱན་དང་། ནོར་དང་། འབྲུ་དང་། མཛོད་དང་། བང་བ་ལ་སོགས་པ་དེ་དག་ཐམས་ཅད་བོར་ནས་འགྲོ་དགོས་སོ། །
[80a.4]དེ་དག་ཐམས་ཅད་ཀྱང་མི་རྟག་པ། མི་བརྟན་པ། ཡིད་བརྟན་དུ་མི་རུང་བ། འགྱུར་བའི་ཆོས་ཅན། ཡུན་ཐུང་བ། མི་གནས་པ། གཡོ་བ། འགུལ་བ། མཐར་འཇིག་པ། སྐད་ཅིག་པ། མཐར་སྡིག་པ། ཟད་པ་དང་དེངས་པའི་སྒོ། མཐར་འགྱེས་པའི་ཆོས་ཅན། འཇིག་པ་
[80a.5]དང་བཅས་པ། གནོད་པ་དང་བཅས་པ། མྱ་ངན་དང་། འཁྲུག་པ་མང་བ། འདྲུལ་བ། འབྲུལ་བ། འཆད་པ། འབྱེ་བ། འགྱེས་པ། འཇིག་པའི་ཆོས་ཅན་ཏེ། རྒྱལ་པོ་ཆེན་པོ་ཁྱོད་ཀྱིས་མི་རྟག་པར་བལྟ་ཞིང་ཟད་པ་དང་། དེངས་པའི་སྒོར་བལྟ་བར་བྱ་སྟེ། འཆི་
[80a.6]བས་འཇིགས་སྐྲག་པར་བྱའོ། །ཆོས་ཀྱི་རྒྱལ་སྲིད་གྱིས་ཤིག །ཆོས་མ་ཡིན་པས་ནི་མི་བྱའོ། །ཁྱོད་ཆོས་དང་འཐུན་པར་གྱིས་ཤིག །ཆོས་མ་ཡིན་པ་དང་འཐུན་པར་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་འདི་ལྟ་སྟེ་དཔེར་ན་ཕྱོགས་བཞི་ནས་རི་ཆེན་པོ་སྲ་བ། བརྟན་
[80a.7]པ། སྙིང་པོ་དང་ལྡན་པ། མ་ཞིག་པ། མ་གས་པ། འཕན་མེད་པ། ཤིན་ཏུ་མཁྲེགས་པ། གཅིག་ཏུ་སྟུག་པ་བཞི་གནམ་ལ་རེག་ཅིང་ས་ཟློག་སྟེ། རྩྭ་དང་། ཤིང་དང་། ཤིང་གེལ་པ་དང་། ཡལ་ག་དང་། ལོ་མ་ཐམས་ཅད་དང་། སེམས་ཅན་སྲོག་ཆགས་འབྱུང་
[80b]
[80b.1]པོ་ཐམས་ཅད་ཕྱེ་མར་འཐག་ཅིང་འོང་བ་དེ་དག་ལས་ནི་མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། སྔགས་དང་། རྫས་དང་། སྨན་རྣམས་ཀྱིས་བཟློག་པར་བྱ་བར་སླ་བ་མ་ཡིན་ནོ། །རྒྱལ་པོ་ཆེན་པོ་དེ་བཞིན་དུ་འཇིགས་པ་ཆེན་པོ་བཞི་པོ་འདི་
[80b.2]དག་འོང་སྟེ། དེ་དག་ལས་མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། རྫས་དང་། སྔགས་དང་། སྨན་རྣམས་ཀྱིས་བཟློག་པར་བྱ་བར་སླ་བ་མ་ཡིན་ནོ། །བཞི་གང་ཞེ་ན། རྒ་བ་དང་། ན་བ་དང་། འཆི་བ་དང་། རྒུད་པའོ། །རྒྱལ་པོ་ཆེན་
[80b.3]པོ་རྒ་བ་ནི་དར་ལ་བབ་པ་འཇོམས་ཤིང་འོང་། ན་བ་ནི་ནད་མེད་པ་འཇོམས་ཤིང་འོང་། རྒུད་པ་ནི་ཕུན་སུམ་ཚོགས་པ་ཐམས་ཅད་འཇོམས་ཤིང་འོང་། འཆི་བ་ནི་སྲོག་འཇོམས་ཤིང་འོང་སྟེ། དེ་དག་ལས་མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་
[80b.4]པའམ། རྫས་དང་། སྔགས་དང་། སྨན་རྣམས་ཀྱིས་ཞི་བར་བྱ་བར་སླ་བ་མ་ཡིན་ནོ། །རྒྱལ་པོ་ཆེན་པོ་འདི་ལྟ་སྟེ། དཔེར་ན་རི་དགས་ཀྱི་རྒྱལ་པོ་སེང་གེ་རི་དགས་ཀྱི་ཚོགས་ཀྱི་ནང་དུ་ཞུགས་ནས་རི་དགས་བཟུང་སྟེ། ཇི་ལྟར་འདོད་པ་བཞིན་དུ་བྱ་བ་བྱེད་དོ། །རི་དགས་དེ་ནི་སྟོབས་པོ་ཆེའི་ཁ་
[80b.5]མི་བཟད་པས་བཟུང་བས་དབང་མེད་པར་འགྱུར་རོ། །རྒྱལ་པོ་ཆེན་པོ་དེ་བཞིན་དུ་འཆི་བདག་གི་གསལ་ཤིང་གིས་ཟུག་སྟེ། རྒྱགས་པ་དང་ནི་བྲལ། མགོན་ནི་མེད། སྐྱབས་ནི་མེད། དཔུང་གཉེན་ནི་མེད། གཤིས་ནི་འཇིག །ཚིགས་ནི་འབྱེ་འབྲལ། ཤ་དང་ཁྲག་ནི་སྐམས། ལུས་
[80b.6]ནི་ནད་ཀྱིས་གདུངས། སྐོམ་ནི་སྐོམ། བཞིན་ནི་འགྱུར། རྐང་ལག་ནི་གཡོ་བ། ལས་ནི་མི་ནུས། མཐུ་ནི་མེད། ཁ་ཆུ་དང་། སྣབས་དང་། གཅིན་དང་། ངན་སྐྱུགས་ཀྱིས་ནི་ལུས་ལ་གོས། མིག་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་དབང་
[80b.7]པོ་དག་ནི་འགགས། སྐྱིགས་བུ་ནི་འབྱུང་། སྒྲ་ངར་ངར་པོ་ནི་འཐོན། སྨན་པས་ནི་བོར། སྨན་དང་། ཁ་ཟས་དང་། བཟའ་བ་དང་། ཐུག་པ་ཐམས་ཅད་ཀྱིས་ནི་གླེས་ལ་བོར་ཏེ། འགྲོ་བ་གཞན་དག་ཏུ་འགྲོ་བར་མལ་གྱི་ཐ་མ་ལ་ནི་ཉལ། ཐོག་མ་མེད་པའི་སྐྱེ་བ་དང་། རྒ་བ་
[81a]
[81a.1]དང་། ན་བ་དང་། འཆི་བའི་འཁོར་བའི་རྒྱུད་དུ་ནི་ནུབ། སྲོག་ནི་ཅུང་ཟད་ཅིག་ལས་གཤིན་རྗེའི་མིས་ནི་འཇིགས་སྐྲག །བྱུར་གྱི་དབང་དུ་ནི་སོང་། དབུགས་རྒྱུ་བ་ནི་ཆད། ཁ་དང་སྣ་ནི་གདངས། སོ་ནི་གཙིགས། སྦྱིན་པ་སྦྱིན་ནོ་ཞེས་དེ་སྐད་གསོལ་བ་ནི་འདེབས། 
[81a.2]ལས་ཀྱི་སྲིད་པ་ནས་ཡང་སྲིད་པ་ལ་ནི་འཇུག །གཅིག་པུ་གཉིས་སུ་མེད་ཅིང་གྲོགས་ནི་མེད། འཇིག་རྟེན་འདི་ནི་འདོར། འཇིག་རྟེན་ཕ་རོལ་དུ་ནི་འགྲོ། །སྐྱས་ཆེན་པོ་ནི་འདེགས། མུན་པ་ཆེན་པོར་ནི་ཞུགས། གཡང་ས་ཆེན་པོར་ནི་ལྷུང་། ཁྲོད་སྟུག་པོར་ནི་འཇུག །དགོན་པ་ཆེན་པོར་ནི་འགྲོ། 
[81a.3]རྒྱ་མཚོ་ཆེན་པོས་ནི་ཁྱེར། ལས་ཀྱི་རླུང་གིས་ནི་བདས། ས་ཚུགས་མེད་པའི་ཕྱོགས་སུ་ནི་འགྲོ། གཡུལ་ངོ་ཆེན་པོར་ནི་འཇུག །གདོན་ཆེན་པོས་ནི་ཟིན། ནམ་མཁའ་ལ་ནི་འཆེལ། ཕ་མ་དང་། ཕུ་ནུ་དང་། སྲིང་མོ་དང་། བུ་དང་བུ་མོས་ནི་བསྐོར། དབུགས་ནི་འཆད། ནོར་བགོ་
[81a.4]བཤའ་བྱ་ཞེས་ནི་ཟེར། ཀྱི་ཧུད་མ། ཀྱི་ཧུད་ཕ། ཀྱི་ཧུད་བུ་ཞེས་ནི་ཟེར། སྐྲ་ནི་ཞིག་སྟེ། སྦྱིན་པ་དང་། དཀའ་ཐུབ་དང་། ཆོས་འབའ་ཞིག་གྲོགས་སུ་གྱུར་པ་ན། ཆོས་མ་གཏོགས་པར་སྐྱབས་གཞན་མེད། མགོན་གཞན་མེད། གནས་གཞན་མེད། དཔུང་གཉེན་གཞན་མེད་དོ། །
[81a.5]རྒྱལ་པོ་ཆེན་པོ་དེའི་ཚེ་དེའི་དུས་ན་ཆོས་ནི་གླིང་དང་། གནས་དང་། མགོན་དང་། རྟོན་པར་འགྱུར་རོ། །རྒྱལ་པོ་ཆེན་པོ་འདི་ལྟ་སྟེ་དཔེར་ན་གྲང་བས་ཉེན་པ་ལ་མེ་དང་། མེས་རབ་ཏུ་གདུངས་པར་གྱུར་པ་ལ་མེ་གསོད་པ་དང་། ཚ་བས་ཉེན་པ་ལ་བསིལ་བ་དང་། འགྲོན་པོ་ངལ་བ་ལ་ནི་གྲིབ་
[81a.6]མ་དང་། རླུང་བསིལ་བ་དང་། སྐོམ་པ་ལ་ཆུ་བསིལ་བ་དང་། ལམ་དུ་ཞུགས་པ་ལ་བཞོན་པ་དང་། ཉལ་བ་ལ་མལ་འཇམ་པོ་དང་། སྐོམ་པ་ལ་ཆུ་གྲང་མོ་དང་། ཤིན་ཏུ་བཀྲེས་པ་ལ་ཟས་བཟང་པོ་དང་། མྱ་ངན་གྱིས་ནོན་པ་ལ་དབུགས་འབྱིན་པ་དང་། གདུངས་པ་ལ་སིམ་
[81a.7]པར་བྱེད་པ་དང་། དགོན་པར་ལམ་སྟོར་བ་ལ་ལམ་མཚོན་པ་དང་། ནད་ཀྱིས་བཏབ་པ་ལ་སྨན་པ་དང་། སྨན་དང་། ནད་གཡོག་བྱེད་པ་དང་། ཆུས་ཁྱེར་བ་ལ་གཟིངས་དང་། འདམ་དུ་བྱིང་བ་ལ་འཇུས་དང་། རྒལ་དཀའ་བ་ལ་ཟམ་པ་དང་། ཉམ་ང་བ་ལ་འབབ་
[81b]
[81b.1]སྟེགས་དང་། མུན་ཁུང་ན་སྒྲོན་མ་དང་། རྒྱ་མཚོ་ཆེན་པོ་ལ་གྲུ་དང་། ལྷགས་པས་ཉེན་པ་ལ་རླུང་མེད་པའི་གནས་དང་། ཡུལ་གཞན་དུ་སོང་བ་ལ་ལམ་རྒྱགས་དང་། དབུལ་པོ་ལ་ནོར་དང་། བྱེད་པར་འདོད་པ་ལ་གྲོགས་དང་། གཅད་པར་འདོད་པ་ལ་ལག་ཆ་དང་། གཞིག་པར་འདོད་པ་
[81b.2]ལ་རྡོ་རྗེ་དང་། གཡུལ་ངོར་ཞུགས་པ་ལ་གོ་ཆ་དང་། འཇིགས་པ་ལ་སྟོབས་དང་ལྡན་པའི་གྲོགས་དང་། འཐབ་པ་ལ་དཔུང་གཉེན་དང་། དོག་པ་ལ་གོ་འབྱེད་པ་དང་། མུ་གེ་ལ་ནོར་དང་ལྡན་པ་དག་མགོན་དང་། སྐྱབས་དང་། གནས་དང་། རྟེན་དུ་གྱུར་པ་དེ་བཞིན་དུ་རྒྱལ་པོ་ཆེན་པོ་
[81b.3]འཆི་བདག་གི་གསལ་ཤིང་གིས་ཟུག་སྟེ། རྒྱགས་པ་དང་ནི་བྲལ། མགོན་ནི་མེད། སྐྱབས་ནི་མེད། དཔུང་གཉེན་ནི་མེད། གཤིས་ནི་འཇིག །ཚིགས་ནི་འབྱེ་འབྲལ། ཤ་དང་ཁྲག་ནི་སྐམས། ལུས་ནི་ནད་ཀྱིས་གདུངས། སྐོམ་ནི་སྐོམ། བཞིན་ནི་འགྱུར། རྐང་ལག་ནི་
[81b.4]གཡོ་བ། ལས་ནི་མི་ནུས། མཐུ་ནི་མེད། ཁ་ཆུ་དང་། གཅིན་དང་། ངན་སྐྱུགས་ཀྱིས་ནི་ལུས་ལ་གོས། མིག་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་དབང་པོ་དག་ནི་འགགས། སྐྱིགས་བུ་ནི་འབྱུང་། སྒྲ་ངར་ངར་པོ་ནི་འཐོན། སྨན་པས་ནི་བོར། 
[81b.5]སྨན་དང་། ཁ་ཟས་དང་། བཟའ་བ་དང་། ཟས་དང་། ཐུག་པ་ཐམས་ཅད་ཀྱིས་ནི་གླེས་ལ་བོར་ཏེ། འགྲོ་བ་གཞན་དུ་འགྲོ་བར་མལ་གྱི་ཐ་མ་ལ་ནི་ཉལ། ཐོག་མ་མེད་པའི་སྐྱེ་བ་དང་། རྒ་བ་དང་། ན་བ་དང་། འཆི་བའི་འཁོར་བའི་རྒྱུད་དུ་ནི་ནུབ། སྲོག་ནི་ཅུང་ཟད་
[81b.6]ཅིག་ལས། གཤིན་རྗེའི་མིས་ནི་འཇིགས་སྐྲག །བྱུར་གྱི་དབང་དུ་ནི་སོང་། དབུགས་རྒྱུ་བ་ནི་འཆད། ཁ་དང་སྣ་ནི་གདངས། སོ་ནི་གཙིགས། སྦྱིན་པ་སྦྱིན་ནོ་ཞེས་དེ་སྐད་གསོལ་བ་ནི་འདེབས། ལས་ཀྱིས་སྲིད་པ་ནས་ཡང་སྲིད་པ་ལ་ནི་འཇུག །གཅིག་པུ་
[81b.7]གཉིས་སུ་མེད་ཅིང་གྲོགས་ནི་མེད། འཇིག་རྟེན་འདི་ནི་འདོར། འཇིག་རྟེན་ཕ་རོལ་དུ་ནི་འགྲོ །སྐྱས་ཆེན་པོ་ནི་འདེགས། མུན་པ་ཆེན་པོར་ནི་ཞུགས། གཡང་ས་ཆེན་པོར་ནི་ལྷུང་། ཁྲོད་སྟུག་པོར་ནི་འཇུག །དགོན་པ་ཆེན་པོར་ནི་འགྲོ། རྒྱ་མཚོ་ཆེན་པོས་ནི་
[82a]
[82a.1]ཁྱེར། ལས་ཀྱི་རླུང་གིས་ནི་བདས། ས་ཚུགས་མེད་པའི་ཕྱོགས་སུ་ནི་འགྲོ་བ་ན། ཆོས་མ་གཏོགས་པར་མགོན་གཞན་མེད། སྐྱབས་གཞན་མེད། དཔུང་གཉེན་གཞན་མེད་དོ། །རྒྱལ་པོ་ཆེན་པོ་ཆོས་ནི་དེའི་ཚེ་དེའི་དུས་ན་གླིང་ཆེན་པོ་དང་། གནས་དང་། མགོན་དང་། 
[82a.2]སྐྱབས་དང་། དཔུང་གཉེན་དང་། རྟོན་པར་འགྱུར་རོ། །རྒྱལ་པོ་ཆེན་པོ་དེའི་ཚེ་འདི་སྙམ་དུ་སེམས་ཏེ། ཀྱི་ཧུད་གང་དུ་འགྲོ་བར་འགྱུར། ཕྱོགས་གང་དུ་འགྲོ་བར་འགྱུར། གང་དུ་ཡོངས་སུ་འཛིན་པར་བྱེད་པར་འགྱུར། བདག་གི་མར་ནི་སུ་ཞིག་འགྱུར་སྙམ་པ་ལས། དེས་
[82a.3]སེམས་ཅན་དམྱལ་བར་སྐྱེ་བར་མཐོང་བར་གྱུར་ན། འདི་ལྟ་སྟེ། མནར་མེད་པ་དང་། ཚ་བ་དང་། རབ་ཏུ་ཚ་བ་ལ་སོགས་པའི་སེམས་ཅན་དམྱལ་བ་རྣམས་སུ་ལོ་མང་པོ། ལོ་བརྒྱ་ཕྲག་མང་པོ། ལོ་སྟོང་ཕྲག་མང་པོར་སྡུག་བསྔལ་ཆེན་པོ། སྡུག་བསྔལ་མི་བཟད་པ། དྲག་པོ། རྩུབ་
[82a.4]པ། ཡིད་དུ་མི་འོང་བའི་ཚོར་བ་མྱོང་སྟེ། ཇི་སྲིད་དུ་སེམས་ཅན་དམྱལ་བ་མྱོང་བར་འགྱུར་བའི་སྡིག་པ་མི་དགེ་བའི་ལས་ཡོང་ཐམས་ཅད་དུ་ཟད་ཅིང་བྱང་བར་མ་གྱུར་པ། དེ་སྲིད་དུ་འཆི་བའི་དུས་བྱེད་པར་མི་འགྱུར་རོ། །དེ་དུད་འགྲོའི་སྐྱེ་གནས་སུ་སྐྱེ་བར་མཐོང་བར་གྱུར་ན་འདི་ལྟ་སྟེ། རྒྱ་མཚོ་
[82a.5]ཆེན་པོའི་ནང་དུ་ཉ་རློན་དང་། ཉ་རློན་མིད་ལ་སོགས་པ་སྲོག་ཆགས་གཅིག་གིས་གཅིག་གསོད་པ་དང་། འཚེ་བ་དང་། དབང་མེད་པར་སྐྱེའོ། །བདག་ཡི་དགས་ཀྱི་ནང་དུ་སྐྱེ་བར་མི་འགྱུར་རམ་སྙམ་ན་འདི་ལྟ་སྟེ། ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་
[82a.6]པོར་ཆུའི་སྒྲ་ཡང་མི་ཐོས་ན་མཐོང་བ་ལྟ་ཅི་སྨོས་པར་འགྱུར་རོ། །རྒྱལ་པོ་ཆེན་པོ་དེ་ལྟ་བས་ན་ཁྱོད་ཀྱིས་མི་རྟག་པར་བལྟ་ཞིང་ཟད་པ་དང་དེངས་པར་བལྟ་བར་བྱ་སྟེ་འཆི་བས་འཇིགས་སྐྲག་པར་བྱའོ། །ཆོས་ཀྱིས་རྒྱལ་སྲིད་གྱིས་ཤིག །ཆོས་མ་ཡིན་པས་ནི་མི་བྱའོ། །ཁྱོད་ཆོས་དང་འཐུན་པར་
[82a.7]གྱིས་ཤིག །ཆོས་མ་ཡིན་པ་དང་འཐུན་པར་ནི་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་ཁྱོད་ཀྱི་ལུས་འདི་འདི་ལྟར་ལེགས་པར་ཡོངས་སུ་བསྲུངས་ལེགས་པར་ཡོངས་སུ་བཙས་པ་ཡང་འཆི་བའི་དུས་བྱེད་པར་འགྱུར་རོ། །ཡོན་ཏན་ཐམས་ཅད་དང་ལྡན་ཞིང་ཤིན་ཏུ་ཡུན་རིང་པོར་
[82b]
[82b.1]བཟའ་བ་དང་། བཅའ་བ་དང་། མྱང་བ་དང་། ངོམས་པར་འགྱུར་བ། བསོད་པ་གཙང་མ་མང་པོས་ཚིམ་པར་བྱས་ཏེ་བསྐྱེད་བསྐྱེད་པ་ཡང་ཐ་མའི་མལ་ན་འདུག་པའི་ཚེ་སྨན་པས་བོར་ཞིང་། སྨན་དང་། ཁ་ཟས་དང་། བཟའ་བ་དང་། ཐུག་པས་ཀྱང་གླེས་ལ་བོར་ནས། བཀྲེས་པ་དང་། 
[82b.2]སྐོམ་པས་ཉེན་ཅིང་ཡིད་མི་བདེ་བར་འཆི་བའི་དུས་བྱེད་པར་འགྱུར་རོ། །རྒྱལ་པོ་ཆེན་པོ་འདི་ལྟར་ཁྱོད་ཀྱིས་ལུས་བཀྲུས་ཤིང་བསྐུས་ཏེ། བདུག་པས་བསྒོས། མེ་ཏོག་གི་དྲི་ཞིམ་པོ་བསྒོས་ཀྱང་གདོན་མི་ཟ་བར་དུས་སུ་རང་བཞིན་གྱིས་ལྷན་ཅིག་སྐྱེས་པའི་དྲི་ང་བ་འབྱུང་བར་འགྱུར་རོ། །
[82b.3]རྒྱལ་པོ་ཆེན་པོ་འདི་ལྟར་ཡུལ་ཀ་ཤི་ཀའི་རས་དང་། མོན་དར་དང་། དུ་གུ་ལའི་རས་དང་། དར་དང་། འདབ་མ་དང་། བལ་གོས་དང་། ས་རས་ལ་སོགས་པའི་གོས་ཀྱི་བྱེ་བྲག་གིས་གཡོགས་ཀྱང་ཐ་མའི་མལ་ན་འདུག་པའི་ཚེ་སྣུམ་རྣམ་པ་མང་པོ་དང་། ཆུས་རེག་ཅིང་
[82b.4]གོས་དྲི་མ་ཅན་གྱོན་ཅིང་འཆི་བའི་དུས་བྱེད་པར་འགྱུར་རོ། །རྒྱལ་པོ་ཆེན་པོ་དེ་ལྟར་ཁྱོད་ཁྱིམ་ན་བུད་མེད་ཀྱི་ནང་ན་འདུག་བཙུན་མོའི་འཁོར་གྱི་ནང་ན་འདུག་སྟེ། བུད་མེད་ཀྱི་ཚོགས་ཀྱིས་བསྐོར་ཅིང་། གར་དང་། གླུ་དང་། རོལ་མོའི་སིལ་སྙན་བྱེད། ཕེག་རྡོབ་པ་དང་། 
[82b.5]པི་བང་དང་། གླིང་བུ་ལེན། རྔ་བརྡུང་ཞིང་ཡིད་བདེ་བར་རྩེ་དགའ་སྟེ། དགའ་མགུར་སྤྱོད་པ་ཡང་འཆི་བས་འཇིགས་སྐྲག་ནས་ཤིན་ཏུ་ཡིད་མི་བདེ་ཞིང་འཆི་བའི་དུས་བྱེད་པར་འགྱུར་རོ། །རྒྱལ་པོ་ཆེན་པོ་དེ་ལྟར་ཁྱོད་ཁྱིམ་གྱི་ནང་ན་སྤོས་དྲི་ཞིམ་པོའི་བསྐུ་བས་ནི་བསྐུས། 
[82b.6]གཏན་པ་ནི་བཅུག །སྐར་ཁུང་ནི་ལེགས་པར་བཅད། བྱུག་པ་མང་པོས་ནི་བྱུགས། འབྲུ་མར་དྲི་ཞིམ་པོ་དང་ལྡན་པའི་མར་མེ་ནི་འབར། དར་གྱི་ལྡ་ལྡི་མང་པོ་ནི་བྲེས། མེ་ཏོག་དྲི་ཞིམ་པོའི་སིལ་མ་མང་པོས་ནི་ཆལ་པར་བཀང་། པོག་པོར་ནས་ནི་བདུགས། ཁྲིའི་རྩ་བ་
[82b.7]གསེར་དང་། དངུལ་དང་། བཻ་དཱུརྱ་ལས་ནི་བྱས། པ་ཏི་ཀ་དང་། དྲིའུ་རྔོག་གི་སྟན་དང་། སྟན་ནང་ཚངས་ཅན་དང་། ཟ་འོག་གི་སྟན་དང་། ཡུལ་ཀ་ལིང་ཀ་པའི་སྟན་དང་། སྟེང་དུ་གདིང་བ་དང་། དེའི་སྟེང་དུ་གདིང་བས་ནི་བཀབ། གཡས་གཡོན་དུ་དར་དམར་པོའི་སྔས་
[83a]
[83a.1]ནི་བཞག་པའི་ཁྲི་ལ་ཉལ་བ་ཡང་བྱ་རོག་དང་། བྱ་རྒོད་དང་། ཝ་དང་། རོ་དང་། ཤ་དང་། རུས་པ་དང་། སྐྲ་དང་། ཁྲག་དང་། ཞག་དང་། ཆུ་སེར་དང་། རྣག་གི་གནས་མཆོག་ཏུ་འཇིགས་སུ་རུང་བའི་དུར་ས་ཆེན་པོར་བོར་ནས། ལུས་གཡོ་བ་མེད་ཅིང་ས་ལ་ཉལ་དུ་
[83a.2]གདོན་མི་ཟའོ། །རྒྱལ་པོ་ཆེན་པོ་འདི་ལྟར་ཡང་ཁྱོད་གླང་པོ་ཆེའི་བྱ་ལ་ཁའམ། རྟའི་རྒྱབ་བམ། ཤིང་རྟ་ལ་ཞོན་ཏེ། དུང་དང་། རྔ་དང་། རྫ་རྔ་དང་། ཁར་རྔ་དང་། རོལ་མོ་སིལ་སྙན་གྱི་བྱེ་བྲག་ལེན་པ་དང་། གདུགས་དང་། རྒྱལ་མཚན་དང་། བ་དན་དང་། རྣམ་
[83a.3]པར་རྒྱལ་བའི་བ་དན་ནི་བསྒྲེང་། བསིལ་ཡབ་ནོར་བུའི་ཡུ་བ་ཅན་དང་། རྔ་ཡབ་དང་། ཤིང་ཏ་ལ་ལས་བྱས་པ་ནི་གཡོབ་ཅིང་། གླང་པོ་ཆེ་དང་། རྟ་པ་དང་། དཔུང་བུ་ཆུང་དུ་མ་ནི་ཕྱི་བཞིན་འབྲང་། རྒྱལ་བུ་དང་། བྲམ་ཟེས་བསླབ་པ་ཕོག་པའི་བློན་པོ་དང་། མདུན་ན་འདོན་དང་། སྐྱེ་
[83a.4]བོ་ཐལ་མོ་སྦྱར་བ་བརྒྱ་སྟོང་དུ་མས་ནི་ཕྱག་བྱ་ཞིང་རྒྱལ་བར་སྤྱོན་ཅིག །རྒྱལ་བར་སྤྱོན་ཅིག་ཅེས་སྙན་པར་རྗོད་དེ་ཕྱིར་འབྱུང་བ་ཡང་རིང་པོ་མི་ཐོགས་པར་གཡོ་བ་མེད་ཅིང་མལ་དུ་ཤི་ནས་མི་བཞིས་བཏེག་སྟེ། ཕ་དང་། མ་དང་། ཕུ་ནུ་དང་། སྲིང་མོ་དང་། ཆུང་མ་དང་། བུ་ཕོ་དང་། བུ་མོ་དང་། བྲན་ཕོ་དང་། བྲན་
[83a.5]མོ་དང་། ལས་བྱེད་པ་དང་། ཞོ་ཤས་འཚོ་བ་དང་། ཚལ་ཟ་དང་། བློན་པོ་དང་། གྲོང་ཁྱེར་བའི་སྐྱེ་བོ་དག་མྱ་ངན་གྱི་དབང་དུ་སོང་སྟེ། ལག་པ་བཏེགས་ནས་བྲང་རྡུང་ཞིང་མཆོག་ཏུ་སྙིང་རྗེ་བར་ཀྱི་ཧུད་བུ། ཀྱི་ཧུད་མགོན་པོ། ཀྱི་ཧུད་ཕོ་བོ། ཀྱི་ཧུད་ཇོ་བོ་ཞེས་ངུ་ཞིང་ཞབས་
[83a.6]འབྲིང་བ་དང་། གྲོང་ཁྱེར་བའི་སྐྱེ་བོ་དག་གིས་འཇིགས་པ་དང་བཅས་པར་མཐོང་སྟེ། གྲོང་ཁྱེར་གྱི་ལྷོ་ཕྱོགས་ཀྱི་སྒོར་ཕྱུང་ནས་སའི་འོག་ཏུ་བཅུག་གམ། འབྲོག་དགོན་པར་སའི་འོག་ཏུ་བཅུག་ཀྱང་རུང་། བྱ་རོག་དང་། བྱ་རྒོད་དང་། ཝ་ལ་སོགས་པས་ཟོས་ཤིང་རུས་པ་དེ་དག་
[83a.7]མེས་བསྲེགས་སམ། ཆུར་སྐྱུར་རམ། སའི་འོག་ཏུ་བཅུག་ཀྱང་རླུང་དང་། ཉི་མ་དང་། ཆར་པས་ཕྱེ་མར་བྱས་ཏེ། ཕྱོགས་ཕྱོགས་སུ་འཐོར་ཞིང་། དེ་ཉིད་དུ་རུལ་བར་འགྱུར་རོ། །རྒྱལ་པོ་ཆེན་པོ་དེ་ལྟར་སེམས་ཅན་ཐམས་ཅད་ཀྱི་ལུས་ཀྱང་འདི་བཞིན་དུ་འགྱུར་རོ། །རྒྱལ་
[83b]
[83b.1]པོ་ཆེན་པོ་འདུ་བྱེད་ཐམས་ཅད་ནི་དེ་ལྟར་མི་རྟག་པ། དེ་ལྟར་མི་བརྟན་པ། དེ་ལྟར་ཡིད་བརྟན་དུ་མི་རུང་བ། དེ་ལྟར་འགྱུར་བའི་ཆོས་ཅན་ཏེ། ཡུན་ཐུང་བ། མི་གནས་པ། གཡོ་བ། འགུལ་བ། སྐད་ཅིག་པ། མཐར་སྡིག་པ་ཟད་པ་དང་། དེངས་པའི་སྒོ། མཐར་འགྱེས་པ། 
[83b.2]འཇིགས་པ་དང་བཅས་པ། གནོད་པ་དང་བཅས་པ། མྱ་ངན་དང་འཁྲུག་པ་མང་བ། འདྲུལ་བ། འབྲུལ་བ། འཆད་པ། འབྱེ་བ། འཐོར་བ། རྣམ་པར་འཇིག་པའི་ཆོས་ཅན་ནོ། །རྒྱལ་པོ་ཆེན་པོ་དེ་ལྟ་བས་ན་མི་རྟག་པར་བལྟ་ཞིང་ཟད་པ་དང་། དེངས་པའི་སྒོར་བལྟ་བར་བྱ་སྟེ། 
[83b.3]འདོད་ཆགས་ཀྱིས་མ་ཆགས་པ་དང་། ཞེ་སྡང་གིས་མི་སྡང་བ་དང་། གཏི་མུག་གིས་མ་རྨོངས་པ་དང་། རྒྱལ་སྲིད་ཀྱི་དབང་ཕྱུག་གི་བདེ་བ་ལ་མ་ཆགས་པ་དང་། འདོད་པའི་བདེ་བ་དང་། འདོད་པའི་ལོངས་སྤྱོད་ཀྱི་བདེ་བ་ལ་མ་ཆགས་པ་དང་། མི་རྟག་པར་ལྟ་བ་དང་། བག་ཡོད་པ་དང་། 
[83b.4]མ་ཆགས་པ་དང་། མི་བརྐམ་པ་དང་། མ་ཞེན་པ་དང་། མ་མོས་པ་དང་། སྲོག་སྙེམས་པ་མེད་པར་འཆི་བས་འཇིགས་སྐྲག་པར་བྱའོ། །ཆོས་ཁོ་ནས་རྒྱལ་སྲིད་གྱིས་ཤིག །ཆོས་མ་ཡིན་པས་ནི་མི་བྱའོ། །ཁྱོད་ཆོས་དང་འཐུན་པར་གྱིས་ཤིག །ཆོས་མ་ཡིན་པ་དང་འཐུན་པར་
[83b.5]ནི་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་འདོད་པའི་རྙེད་པ་དང་། རབ་ཏུ་རྙེད་པ་དང་། སོགས་པ་དང་། ཀུན་ཏུ་སོགས་པ་དང་། སྟེན་པས་འདོད་པ་དག་གིས་ངོམས་པར་ང་མི་སྨྲ་སྟེ། གང་དག་འཕགས་པའི་ཤེས་རབ་ཀྱིས་ངོམས་པར་འགྱུར་བ་དེ་དག་ནི་ངོམས་
[83b.6]སོ། །རྒྱལ་པོ་ཆེན་པོ་འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་
[83b.7]གྱིས་ཚོར་བ། ཚོར་བའི་རྐྱེན་གྱིས་སྲེད་པ། སྲེད་པའི་རྐྱེན་གྱིས་ལེན་པ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ། སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་བར་
[84a]
[84a.1]འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་འདི་ཡང་འབྱུང་བར་འགྱུར་རོ། །དེ་ལ་མ་རིག་པ་འགགས་པས་འདུ་བྱེད་འགག །འདུ་བྱེད་འགགས་པས་རྣམ་པར་ཤེས་པ་འགག །རྣམ་པར་ཤེས་པ་འགགས་པས་མིང་དང་གཟུགས་འགག །མིང་
[84a.2]དང་གཟུགས་འགགས་པས་སྐྱེ་མཆེད་དྲུག་འགག །སྐྱེ་མཆེད་དྲུག་འགགས་པས་རེག་པ་འགག །རེག་པ་འགགས་པས་ཚོར་བ་འགག །ཚོར་བ་འགགས་པས་སྲེད་པ་འགག །སྲེད་པ་འགགས་པས་ལེན་པ་འགག །ལེན་པ་འགགས་པས་སྲིད་པ་འགག །སྲིད་པ་འགགས་པས་སྐྱེ་བ་
[84a.3]འགག །སྐྱེ་བ་འགགས་པས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འགག་པར་འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་འདི་ཡང་འགག་པར་འགྱུར་རོ། །རྒྱལ་པོ་ཆེན་པོ་
[84a.4]དེ་ལྟ་བས་ན། འདོད་ཆགས་ཀྱིས་མ་ཆགས་པ་དང་། ཞེ་སྡང་གིས་མི་སྡང་བ་དང་། གཏི་མུག་གིས་མ་རྨོངས་པ་དང་། རྒྱལ་སྲིད་ཀྱི་དབང་ཕྱུག་དང་། དབང་གི་དྲེགས་པ་མེད་པར་ཆོས་ཁོ་ནས་རྒྱལ་སྲིད་གྱིས་ཤིག །ཆོས་མ་ཡིན་པས་ནི་མི་བྱའོ། །ཁྱོད་ཆོས་དང་འཐུན་པར་གྱིས་
[84a.5]ཤིག །ཆོས་མ་ཡིན་པ་དང་འཐུན་པར་ནི་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་འདོད་པ་རྣམས་ཀྱི་རྙེད་པ་དང་། རབ་ཏུ་རྙེད་པ་དང་། ངོམས་པར་མི་འགྱུར་བའི་བར་དུང་སྨྲ་སྟེ། རབ་ཏུ་ངོམས་པར་མི་འགྱུར་རོ། །ཞེས་ང་སྨྲའོ། །གང་དག་འཕགས་པའི་ཤེས་རབ་ཀྱིས་ངོམས་
[84a.6]པར་གྱུར་པ་དེ་དག་ནི་ངོམས་སོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །མི་ཉིད་འདི་ནི་འགྲོ་བར་འགྱུར། །འཆི་བདག་རབ་ཏུ་མི་བཟད་འོང་། །ཁྱོད་ཀྱི་ཚེ་འདི་མི་བརྟན་གྱིས། །རྒྱལ་པོ་བག་མེད་མ་བྱེད་ཅིག །ནོར་ནི་གཏང་གི་ལུས་ནི་
[84a.7]བསྲུང་བར་བྱ། །ཡན་ལག་གཏང་གི་སྲོག་ནི་བསྲུང་བར་བྱ། །ནོར་དང་ཡན་ལག་རྣམས་དང་དེ་བཞིན་སྲོག །ཐམས་ཅད་གཏང་གི་འདིར་ནི་ཆོས་བསྲུང་ངོ་། །ཆོས་སྤྱོད་པ་ནི་ཆོས་ལ་སྲུང་བར་བྱེད། །དཔེར་ན་དབྱར་དུས་གདུགས་ཆེན་བསྲུང་བ་བཞིན། །ཆོས་སྤྱོད་པ་ཡི་ཕན་ཡོན་འདི་
[84b]
[84b.1]ཡིན་ཏེ། །ཆོས་སྤྱོད་པ་ནི་ངན་འགྲོར་མི་འགྲོའོ། །ཆོས་མ་ཡིན་པ་སྤྱོད་ཅིང་བག་མེད་པ། །འདི་ནས་ཤི་འཕོས་ངན་འགྲོ་མི་བཟད་འགྲོ། །གང་དུ་གནས་ན་འཆི་བས་མི་ཚུགས་པ། །ས་ཕྱོགས་དེ་ནི་ཡོད་པ་མ་ཡིན་ཏེ། །བར་སྣང་མ་ཡིན་རྒྱ་མཚོའི་ནང་མ་ཡིན། །རི་ཡི་ཕུག་ཏུ་ཞུགས་
[84b.2]ཀྱང་མི་ཕན་ནོ། །འཆི་བས་འཇིགས་པ་ཆེན་པོ་དེ་དག་ནི། །ཕུང་པོ་འཇིག་ཅིང་སྲོག་འགག་ཤེས་གྱིས་ལ། །འཆི་མེད་ཐོབ་པར་ཁྱོད་ནི་མོས་པར་གྱིས། །མྱ་ངན་འདས་ཐོབ་ཕྱིན་ཆད་འཆི་མི་འགྱུར། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཡུལ་ཀོ་ས་ལའི་
[84b.3]རྒྱལ་པོ་གསལ་རྒྱལ་དང་། སྲོག་ཆགས་བརྒྱད་ཁྲི་བཞི་སྟོང་པོ་དེ་དག་དང་། ལྷ་དང་། མི་དང་། ལྷ་མ་ཡིན་དང་། ནམ་མཁའ་ལྡིང་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་རྒྱལ་པོ་ལ་གདམས་
[84b.4]པ་ཞེས་བྱ་བ་ཐེག་པ་ཆེན་པོའི་མདོ། རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང་། ཤཱི་ལེནྡྲ་བོ་དྷི་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ། སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།། །།
[84b.5]{T222}༄༅༅། །རྒྱ་གར་སྐད་དུ། ཨཱརྱ་མ་ཧཱ་བྷེ་རཱི་ཧཱ་ར་ཀ་པ་རི་བརྟ་ནཱ་མ་མ་ཧཱ་ཡ་ན་སཱུ་ཏྲ། བོད་སྐད་དུ། འཕགས་པ་རྔ་བོ་ཆེ་ཆེན་པོའི་ལེའུ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་
[84b.6]སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་གི་དགེ་འདུན་ཆེན་པོ་སྟོང་ཉིས་བརྒྱ་ལྔ་བཅུ་དང་ཐབས་ཅིག་ཏུ་བཞུགས་ཏེ། བྱང་ཆུབ་སེམས་དཔའ་བརྒྱ་སྟོང་མང་པོ་དག་དང་ཐབས་ཅིག་གོ། །ལྷ་དང་། ཀླུ་
[84b.7]དང་། གནོད་སྦྱིན་དང་། དྲི་ཟ་མང་པོ་དང་ཡང་ཐབས་ཅིག་གོ། །དགེ་བསྙེན་དང་། དགེ་བསྙེན་མ་བརྒྱ་སྟོང་མང་པོ་དང་ཡང་ཐབས་ཅིག་གོ། །མི་མཇེད་ཀྱི་བདག་པོ་ཚངས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་དང་། འཇིག་རྟེན་སྐྱོང་བ་བཞི་དག་དང་ཡང་ཐབས་ཅིག་གོ། །འདི་
[85a]
[85a.1]ལྟ་སྟེ། ཕྱོགས་བཅུའི་འཇིག་རྟེན་གྱི་ཁམས་ནས་འདུས་པའི་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་བྱང་ཆུབ་སེམས་དཔའ་དུ་མ་དང་ཡང་ཐབས་ཅིག་གོ། །དེ་ན་དེ་བཞིན་གཤེགས་པ་ཆོས་སྟོན་པ་ནི་འདི་ལྟ་སྟེ། འཁོར་བཞི་པོ་རྣམས་ཀྱི་
[85a.2]ནང་དུ་འདི་ལྟ་བུའི་ཆོས་ཀྱི་གཏམ། སྲིད་ཡོད་བདེ་དང་སྡུག་བསྔལ་ཏེ། །ཟད་དང་གཏན་ཡོད་མ་ཡིན་ནོ། །དེ་ལྟས་བདེ་སྡུག་སྤངས་པའི་ཕྱིར། །མྱ་ངན་འདས་པ་མཆོག་ཏུ་བདེ། །ཞེས་སྟོན་པར་མཛད་དོ། །འདིར་སྨྲས་པ། ཅིའི་ཕྱིར་བཅོམ་ལྡན་འདས་ལ་དེ་བཞིན་གཤེགས་
[85a.3]པ་དགེ་སློང་ལྔ་བརྒྱ་ཙམ་དང་ཐབས་ཅིག་ཏུ་བཞུགས་སོ་ཞེས་བྱ་བ་དེའི་གཏན་ཚིགས་བརྗོད་པར་བྱ་སྟེ། ཅིའི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཁོར་མང་པོ་དང་། འཁོར་མང་པོའི་གཙོ་བོ་དང་ལྡན་པ། འཁོར་རྟག་ཏུ་མི་ཕྱེད་
[85a.4]པ། རྨད་དུ་བྱུང་བའི་ཆོས་དང་ཆོ་འཕྲུལ་མང་པོ་མངའ་བའོ་ཞེས་སྒྲ་གྲགས། གལ་ཏེ་དེ་ལྟ་ན་ནི་འཁོར་ལྔ་བརྒྱར་མི་ཟད་ན། བཅོམ་ལྡན་འདས་འཁོར་བྱེ་བ་ཅན་དུ་འགྱུར་རོ། །ཡང་འདིར་སྨྲས་པ། འདུལ་བ་ཐམས་ཅད་ལ་མངའ་སྒྱུར་བའི་སྟོབས་མངའ་བས་མཉན་ཡོད་ན་དེ་བཞིན་
[85a.5]གཤེགས་པ་དགེ་སློང་ལྔ་བརྒྱ་དང་ཐབས་ཅིག་ཏུ་བཞུགས་སོ། །ཞེས་ཚིག་ཏུ་གསུངས་པ། ཅི་དཔེར་ན་མས་བུ་ཁུར་དུ་ཐོགས་ཏེ་རང་གི་ཡུལ་ནས་ཡུལ་གཞན་དུ་འགྲོ་བ་ན་རང་གི་བུ་སྤྲོ་བསྲིང་བའི་ཕྱིར་བུ་གྲོང་འདི་ཉེའོ་ཞེས་བྱ་བའི་ཚིག་སྨྲ་བ་དེ་བཞིན་དུ། སངས་རྒྱས་བཅོམ་ལྡན་འདས་འགྲོ་
[85a.6]བ་རྗེས་སུ་སྲུང་བ་རྣམས་དགེ་སློང་ལྔ་བརྒྱ་ཙམ་དང་ཐབས་ཅིག་གོ་ཞེས་བྱ་བ་ཡིན་ནམ་ཞེ་ན། དེ་དག་ལ་སྨྲས་པ། དགེ་སློང་དག་ཆོས་ཀྱི་གཏམ་འདི་ནི་ལན་གསུམ་དུ་བཟླས་པ་ཡིན་ཏེ། དེ་བས་ན་དགེ་སློང་ལྔ་བརྒྱ་ཙམ་ཞེས་བྱ་བ་དེ་དག་ནི་སྐྱེས་བུའི་གཙོ་བོ་རྣམས་ཡིན་པར་རིག་པར་བྱ་སྟེ། དོན་
[85a.7]གཞན་ནི་མ་ཡིན་ནོ། །དཔེར་ན་ཁྱུ་མཆོག་རེ་རེ་ལ་ཡང་བ་ལང་གི་ཚོགས་ཡོད་པ་བཞིན་དུ་སྐྱེས་བུའི་གཙོ་བོ་ལ་ཡང་སློབ་མ་ལྔ་བརྒྱ་ཡོད་དེ། རེ་རེ་ལ་ཡང་སློབ་མ་ལྔ་བརྒྱ་ལྔ་བརྒྱ་ཡོད་དོ། །དེ་ལྟ་བས་ན་ཉན་ཐོས་ཆེན་པོ་ལྔ་བརྒྱ་ཙམ་ཞེས་བྱ་སྟེ། འདི་ལྟ་སྟེ། འོད་སྲུང་ཆེན་པོ་དང་། 
[85b]
[85b.1]དེ་བཞིན་དུ་ཀུན་དགའ་བོ་ལ་སོགས་པ་ཉན་ཐོས་ཆེན་པོ་ལྔ་བརྒྱ་ཙམ་པོ་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ། ཉོན་མོངས་པ་མེད་པ། དབང་དུ་གྱུར་པ། གླང་པོ་ཆེན་པོ། ཅང་ཤེས་པ། སེམས་ཤིན་ཏུ་རྣམ་པར་གྲོལ་བ། ཤེས་རབ་ཤིན་ཏུ་རྣམ་པར་གྲོལ་བ། བྱ་བ་བྱས་པ། 
[85b.2]བྱེད་པ་བྱས་པ། ཁུར་བོར་བ། བདག་གི་དོན་རྗེས་སུ་ཐོབ་པ། སྲིད་པར་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ། སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་ཕྱིན་པ་རྗེས་སུ་ཐོབ་པ། མི་སློབ་པ་རྣམས་དང་། སློབ་པ་རྒྱུན་དུ་
[85b.3]ཞུགས་པ་དང་། ལན་ཅིག་ཕྱིར་འོང་བ་དང་། ཕྱིར་མི་འོང་བའི་འབྲས་བུ་ལ་གནས་པ་ལ་སོགས་པ་དཔག་ཏུ་མེད་པ་རྣམས་དང་ཟག་པ་ཟད་པའི་ཆོས་ཅན་གྱི་དགེ་སློང་གི་ཚོགས་དུ་མ་དག་དང་། ཡོན་ཏན་བརྒྱ་སྟོང་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་ཅིང་
[85b.4]དཔག་ཏུ་མེད་པ། ཕྱོགས་བཅུ་ནས་ལྷགས་པ་གང་ཡིན་པ་དེ་དག་གི་ཚད་ཀྱང་འཇམ་དཔལ་མ་གཏོགས་པ་རྩིས་མཁན་ནམ། རྩིས་མཁན་གྱི་སློབ་མས་ཀྱང་བགྲང་བར་མི་ནུས་ཤིང་ཉན་ཐོས་དང་། རང་སངས་རྒྱས་རྣམས་ཀྱིས་ཀྱང་མི་ནུས་པ་ལ། བྱང་ཆུབ་སེམས་དཔའ་སེམས་དཔའ་ཆེན་པོ་
[85b.5]མཐུ་ཆེན་ཐོབ་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་དང་། འཇམ་དཔལ་གཞོན་ནུར་གྱུར་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་དང་། བྱང་ཆུབ་སེམས་དཔའི་ཚོགས་ཚད་མེད་གྲངས་མེད་པ་
[85b.6]དཔེར་ན་ཤིང་ཆེན་པོ་སྣད་པའི་ཤིང་ཤུན་རྣམས་འབྱུང་བ་དེ་བཞིན་དུ་ས་ཆེན་པོ་འདི་ཤུན་པ་བཞིན་དུ་བརྟུལ་བའི་བྱང་ཆུབ་སེམས་དཔའ་སེམས་དཔའ་ཆེན་པོ་ཚད་མེད་ཅིང་གྲངས་མེད་པ་གང་ཡིན་པ་དེ་དག་གི་ཚད་ཀྱང་རྩིས་མཁན་ནམ། རྩིས་མཁན་གྱི་སྣ་ཆེན་པོ་ལ་གཏོགས་པ་རྣམས་ཀྱིས་ཀྱང་
[85b.7]བརྗོད་པར་མི་ནུས་པ་ལྷགས་པ་རྣམས་དང་། སྲིང་མོའི་ཚོགས་དགེ་སློང་མ་དེས་མ་ལ་སོགས་པ་དང་། རི་དགས་འཛིན་གྱི་མ་ས་ག་དང་། བཙུན་མོ་ཕྲེང་ལྡན་མ་ལ་སོགས་ཏེ། དགེ་བསྙེན་མ་དུ་མ་དང་། ཁྱིམ་བདག་བཟང་སྦྱིན་ལ་སོགས་པ་དགེ་བསྙེན་དུ་མ་དག་སྟེ། བཅོམ་
[86a]
[86a.1]ལྡན་འདས་དེ་བཞིན་གཤེགས་པ་འཁོར་མང་པོ་དེ་དག་ཐམས་ཅད་ཀྱི་གུང་ལ་བཞུགས་ནས་བཅོམ་ལྡན་འདས་ཆོས་ཀྱི་སྒོ་སྟོན་ཏོ། །དེ་ནས་དེའི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་རང་གི་མལ་ནས་ལངས་ཏེ་བསམས་པ། བདག་བཅོམ་ལྡན་འདས་ཀྱི་སྤྱན་སྔར་འགྲོ་བར་
[86a.2]བྱའོ་སྙམ་ནས་དེ་ནས་དེ་རང་གི་མལ་ནས་ལངས་པ་དང་རྒྱལ་པོ་གཤེགས་སོ་ཞེས་རྔ་བོ་ཆེ་ཆེན་པོ་དག་ནི་རྡུང་། དུང་དག་ནི་འབུད། གདུགས་དང་། རྒྱལ་མཚན་དང་། བ་དན་མང་པོ་བསྒྲེང་བ་དག་ནི་ནམ་མཁའ་ལ་ཉི་མའི་འོད་བཞིན་དུ་ཀུན་དུ་སྣང་ངོ་། །བཅོམ་ལྡན་འདས་ནི་མཁྱེན་བཞིན་དུ་རྨེད་པ་
[86a.3]ཡིན་པས་དེ་ནས་དེ་ན་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་རྔ་བོ་ཆེ་ཆེན་པོ་དག་གི་སྒྲ་དང་། དུང་དག་གི་སྒྲ་གྲག་པ་འདི་ཅི་ཞིག །ཀུན་དགའ་བོས་གསོལ་པ། བཅོམ་ལྡན་འདས་ས་སྐྱོང་བའི་རྒྱལ་པོ་གསལ་རྒྱལ་དམ་པ་འདིར་མཆིས་ཏེ། དེའི་
[86a.4]རྔ་བོ་ཆེ་དག་བརྡུངས་པའི་སྒྲ་ཆེན་པོ་འབྱིན་པ་ལགས་སོ། །བཀའ་སྩལ་པ། ཀུན་དགའ་བོ་ཅིའི་ཕྱིར་རྔ་བོ་ཆེའི་སྒྲ་འབྱིན། གསོལ་པ། རྒྱལ་པོ་ཤཱཀྱའི་མགོན་པོ་བལྟ་ཞིང་མཆི་བ་དེས་རང་གི་དཔུང་ལ་བཅོམ་ལྡན་འདས་ཀྱི་སྤྱན་སྔར་འདེང་གིས་ཆོས་ཤིག་ཅེས་གོ་བར་བགྱིད་པ་
[86a.5]ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་ཀྱང་ཆོས་ཀྱི་རྔ་བོ་ཆེ་བརྡུངས་ལ་ཆོས་ཀྱི་དུང་བུས་ཤིག་དང་། ངས་དེ་ནས་རྔ་བོ་ཆེ་ཆེན་པོ་ཞེས་བྱ་བའི་ཆོས་ཀྱི་མདོ་བཤད་དོ། །གསོལ་པ། བཅོམ་ལྡན་འདས་བདག་གི་རྔ་བོ་ཆེ་ཆེན་པོ་ཞེས་བགྱི་བའི་
[86a.6]མདོ་སྔོན་ནམ་ཡང་མ་ཐོས་ལགས་ན་རྔ་བོ་ཆེ་ཆེན་པོ་ཞེས་བགྱི་བའི་ཆོས་དེ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཅི་ཁྱོད་ཀྱིས་ཤེས་པར་འགྱུར་སྙམའམ། རེ་ཞིག་ཕྱོགས་བཅུ་ནས་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་
[86a.7]ཐམས་ཅད་ཀྱིས་ཀྱང་འདི་ལྟར་རྔ་བོ་ཆེ་ཆེན་པོའི་མདོ་ཡིག་འབྲུ་བཞི་ཙམ་ཡང་མི་ཤེས་ན། ཁྱོད་ཀྱིས་ལྟ་སྔོན་མ་ཐོས་པ་ཇི་ལྟར་ཤེས། གསོལ་པ། བཅོམ་ལྡན་འདས་ཆོས་འདི་དེ་ལྟར་རྙེད་དཀའ་བ་ནི་ངོ་མཚར་ཆེ་ལགས་སོ། །དེ་བཞིན་གཤེགས་པས་བཀའ་སྩལ་པ། ཀུན་
[86b]
[86b.1]དགའ་བོ་མདོ་འདི་ནི་ཤིན་ཏུ་རྙེད་པར་དཀའ་སྟེ། ཀུན་དགའ་བོ་རྔ་བོ་ཆེ་ཆེན་པོའི་མདོ་ཆེན་པོ་འདི་ནི་འདི་ལྟ་སྟེ་དཔེར་ན། འཇིག་རྟེན་ན་མེ་ཏོག་ཨུ་དུམ་བ་ར་རྙེད་པ་བཞིན་ནོ། །གསོལ་པ། བཅོམ་ལྡན་འདས་ཅི་ལགས། འདི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་མ་
[86b.2]ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འདི་ནི་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡང་ཆོས་ཉིད་ཡིན་ནོ། །གསོལ་པ། གལ་ཏེ་འདི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་ལགས་ན་
[86b.3]ཅིའི་སླད་དུ་སངས་རྒྱས་བཅོམ་ལྡན་འདས་དེ་དག་གིས་རང་རང་གི་སངས་རྒྱས་ཀྱི་ཞིང་དེ་དང་དེ་དག་ཏུ་མ་བཤད་ཅིང་རབ་ཏུ་མ་བསྟན་ལ། ཅིའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་མི་མཆོག་འདི་དག་འདིར་མཆིས་ལགས། བཅོམ་ལྡན་འདས་ཀྱིས་བཀའ་སྩལ་པ། 
[86b.4]ཀུན་དགའ་བོ་དཔེར་ན་འདི་ན་དགེ་སློང་དགོན་པ་པ་འགའ་ཞིག །རི་བོའམ། འབབ་ཆུའི་འགྲམ་འམ། ཕུག་ཅིག་ན་འདུག་འདུག་པ་ལས་ནམ་ནངས་ནས་གྲོང་ངམ། གྲོང་ཁྱེར་ཞིག་ཏུ་བསོད་སྙོམས་ཀྱི་ཕྱིར་སོང་ན་དེས་སྦྲུལ་ལམ། ཁྱིའམ། མི་ཤི་བའི་རོའམ། ཤི་
[86b.5]བའི་རོ་གང་ཡང་རུང་བ་མཐོང་ངོ་། །དེས་དེ་མཐོང་ནས་ཨེ་མའོ་ཀྱི་ཧུད་ཨེ་མའོ་ཀྱི་ཧུད་བདག་ཀྱང་ཡུན་རིང་པོར་འཁོར་བར་འཁོར་བ་ན། འདི་ལྟ་བུའི་གནས་སྐབས་དག་ཉམས་སུ་མྱོང་བར་གྱུར་པས་ད་སྲིད་པ་ནི་ཐ་ཆད་ཡིན་ནོ་ཞེས་བྱ་བར་གྱུར་ཏོ། །དེ་ནས་དེ་དུས་གཞན་ཞིག་ན་སྙིང་
[86b.6]དགའ་བར་འགྱུར་བའི་ཆོས་འགའ་ཞིག་གིས་ཡིད་བདེ་བ་དང་། དེ་ནས་ཡང་མི་སེམས་པ་ལས་ཡང་དེས་རོ་མཐོང་སྟེ། དེ་མཐོང་བ་ན་དེ་ཡིད་བྱུང་བར་གྱུར་ནས་དེ་ཕྱིར་ཞིང་གྲོང་ཁྱེར་རམ། རི་འོར་རམ། ལུང་པའི་མདོར་རྒྱུ་ཞིང་། དེ་དེ་ལྟར་རྒྱུ་བ་ན་ཤི་ནས་ཞག་གཅིག་ལོན་
[86b.7]པའམ། ཤི་ནས་ཞག་གཉིས་ལོན་པའམ་ཞེས་བྱ་བ་ནས། མི་རོ་མཐོང་ན་ཞེས་བྱ་བའི་བར་གོང་མ་བཞིན་དུ་སྟེ། དེ་མཐོང་བ་ཁོ་ནས་འབྲས་བུའི་མཆོག་དགྲ་བཅོམ་པ་མངོན་སུམ་དུ་བྱེད་པ་དེ་བཞིན་དུ་འཇིག་རྟེན་གྱི་ཁམས་གཞན་དག་ན་སངས་རྒྱས་བཅོམ་ལྡན་འདས་རྣམས་སྡུག་
[87a]
[87a.1]བསྔལ་གྱི་གཏམ་ཡང་མི་གསུང་། མི་རྟག་པའི་གཏམ་ཡང་མི་གསུང་། བདག་མེད་པ་དང་། མི་གཙང་བའི་གཏམ་ཡང་མི་གསུང་ངོ་། །དེ་ཅིའི་ཕྱིར་ཞེ་ན། འདི་ནི་དེ་དག་གི་ཆོས་ཉིད་ཡིན་ཏེ། དེ་ན་སངས་རྒྱས་བཅོམ་ལྡན་འདས་ཇི་སྙེད་བཞུགས་པ་དེ་དག་གིས་
[87a.2]དགོས་པའི་དོན་དུ་ནི་རང་རང་གི་སངས་རྒྱས་ཀྱི་ཞིང་དག་ན་འཁོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་འདི་སྐད་ཅེས་རིགས་ཀྱི་བུ་དག་རེ་ཞིག་སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ཀྱི་དོན་དུ་ཞིང་གི་སྙིགས་མ་སྙིགས་མ་ལྔ་ཅན་གྱི་སངས་རྒྱས་ཀྱི་ཞིང་
[87a.3]འདི་འདྲ་བར་འབྱུང་བ་ནི་དཀའ་བ་མཛད་པ་ཡིན་ཏེ། དེ་ལྟ་བས་ན་རིགས་ཀྱི་བུ་དག་ཁྱོད་ཀྱིས་ཀྱང་དེ་ལྟར་བསླབ་པར་བྱའོ་ཞེས་རབ་ཏུ་འཇོག་པར་མཛད། འདོམས་པར་མཛད་དོ། །དེ་ནས་དེ་དག་ལྟ་འདོད་ཅིང་ཕྱག་བྱེད་པར་འདོད་པར་འགྱུར་ཏེ། དེ་དག་ལྟ་འདོད་ཅིང་ཕྱག་བྱེད་པར་
[87a.4]འདོད་པ་ན་དེ་དག་གིས་དེ་རྣམས་ཉེ་བར་བསྟན་པས་དེའི་ཕྱིར་དེ་དག་མི་མཇེད་ཀྱི་འཇིག་རྟེན་གྱི་ཁམས་འདིར་འོང་བར་འགྱུར་ཞིང་འོངས་ནས་ཁ་ཅིག་ནི་ས་དང་པོ་ཐོབ་པར་འགྱུར། ཁ་ཅིག་གིས་ནི་ས་བདུན་པ་དང་། བརྒྱད་པ་དང་། དགུ་པ་དང་། བཅུ་པའི་བར་དག་ཀྱང་ཐོབ་པར་འགྱུར་
[87a.5]རོ། །ཀུན་དགའ་བོ་དེ་ལྟ་བས་ན་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་ནི་ཤིན་ཏུ་རྙེད་པར་དཀའ་བ་ཡིན་ཏེ། ཕྱོགས་བཅུ་ནས་ལྷགས་པའི་འཁོར་འདི་དག་ཐམས་ཅད་ཉན་པར་འདོད་པ་ཡང་དེའི་ཕྱིར་རོ། །ཀུན་དགའ་བོས་གསོལ་པ། བཅོམ་ལྡན་འདས་ལེགས་སོ། །ཐམས་ཅད་ལྷགས་པ་
[87a.6]ལེགས་སོ་ལྷགས་པ་ལེགས་སོ། །འདི་དག་ཐམས་ཅད་ཀྱིས་ཤིན་ཏུ་རྙེད་པར་དཀའ་བའི་མདོ་འདི་འདྲ་བ་ཐོབ་པར་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཐམས་ཅད་ཀྱི་ཐུན་མོང་ལྟར་མདོ་འདི་ཐུན་མོང་མ་ཡིན་པས་ལྷགས་པ་ལེགས་སོ་ཞེས་ཚིག་ཏུ་མ་བརྗོད་
[87a.7]ཅིག །གསོལ་པ། བཅོམ་ལྡན་འདས་ཅིའི་སླད་དུ་ཐམས་ཅད་ལྷགས་པ་ལེགས་སོ། །ལྷགས་པ་ལེགས་ས་ཞེས་མི་བགྱི་བ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་མདོ་འདི་ནི་ཟབ་ཅིང་རྟོགས་པར་དཀའ་བ། ཡིད་ཆེས་ཤིང་དད་པར་དཀའ་བ། 
[87b]
[87b.1]སངས་རྒྱས་ཀྱི་གསང་བ་ཡིན་ཏེ། ཀུན་དགའ་བོ་དེའི་ཕྱིར་འོངས་པ་དང་མ་འོངས་པ་ཐམས་ཅད་ལ་ལྷགས་པ་ལེགས་སོ་ལྷགས་པ་ལེགས་སོ་ཞེས་ཚིག་ཏུ་མ་བརྗོད་ཅིག །གསོལ་པ། བཅོམ་ལྡན་འདས་ཅི་ལགས། ཡུལ་ཀོ་ས་ལའི་རྒྱལ་པོ་གསལ་རྒྱལ་གཡུལ་འགྱེད་པའི་དུས་སུ་རྔ་བོ་
[87b.2]ཆེའི་སྒྲ་འབྱིན་པ་དང་། ཁར་དཀྲོལ་རྡེབས་པ་དེའི་ཚེ་དཔུང་གི་ཚོགས་ཐམས་ཅད་ཀྱི་མ་ལགས་སམ། ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་རྔ་བོ་ཆེ་དེ་ཉིད་གང་གི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་ཕ་རོལ་གྱི་དཔུང་དང་ལྷན་ཅིག་གཡུལ་འགྱེད་པ་
[87b.3]དེའི་དུས་སུ་ཇི་ཙམ་ན་རྔ་བོ་ཆེའི་སྒྲ་བྱུང་བ་དེའི་ཚེ་སེམས་ཅན་མང་པོ་དག་ནི་ཐོས་ནས་དགའ་བར་མི་འགྱུར་རོ། །དེ་ཅིའི་ཕྱིར་ཞེ་ན། སེམས་ཅན་སྡར་མའི་རིགས་ཅན་གཞན་དག་ནི་སྒྲ་དེ་ཐོས་ན་དེ་ཉིད་ཀྱིས་དེ་དག་འཆི་བའམ། འཆི་བ་ལ་ཐུག་པའི་སྡུག་བསྔལ་སྐྱེ་བར་འགྱུར་རོ། །ཀུན་
[87b.4]དགའ་བོ་དེའི་ཕྱིར་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་ནི་ཀུན་དགའ་བོ་ཁྱོད་ཀྱིས་ཀྱང་མི་ཤེས་སོ། །དེ་ཅིའི་ཕྱིར་ཞེ་ན། ཀུན་དགའ་བོ་ཆོས་ཀྱི་སྒོའི་མདོ་འདི་ལ་ནི་ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་རྣམས་ཡིད་ཆེས་པར་མི་འགྱུར་རོ། །ཀུན་དགའ་བོ་དེ་ལྟ་བས་ན་རྒྱུ་དེས་
[87b.5]ན་གང་གི་ཚེ་ཡུལ་ཀོ་ས་ལའི་རྒྱལ་པོ་གཡུལ་འགྱེད་པའི་དུས་སུ་རྒྱལ་པོ་རྔ་བོ་ཆེའི་སྒྲ་འབྱིན་པ་ཇི་ལྟ་བ་དེ་བཞིན་དུ་རྔ་བོ་ཆེ་ཆེན་པོའི་མདོ་འདི་ཡང་སངས་རྒྱས་ཀྱི་གསང་བ་ཡིན་ཏེ། སངས་རྒྱས་པའི་དུས་སུ་གསུང་བར་འགྱུར་རོ། །དེ་ནས་དེ་ན་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་
[87b.6]ལ་བོས་ཏེ། བོས་ནས་འདི་སྐད་ཅེས་བཀའ་སྩལ་ཏོ། །འོད་སྲུང་ཅི་དགེ་སློང་འདི་དག་དད་པ་ཅན་ཚུལ་དང་འཐུན་པ། མཐུ་དང་ལྡན་པ་ཡིན་ནམ། གསོལ་པ། བཅོམ་ལྡན་འདས་དེའི་དོན་ཅི་ལགས། བཀའ་སྩལ་པ། འོད་སྲུང་སེམས་ཅན་སྦུན་པ་ལྟ་བུ་མ་ཡིན་པ་དེ་དག་རྔ་
[87b.7]བོ་ཆེ་ཆེན་པོ་ཞེས་བྱ་བའི་མདོ་འདི་ཉན་པར་འགྱུར་རོ། །གསོལ་པ། བཅོམ་ལྡན་འདས་དེའི་སླད་དུ་གནས་བརྟན་མཽད་གལ་གྱི་བུ་ཆེན་པོ་ཡང་རང་ལ་སྨོད་པར་བགྱིད་ཅིང་། བཅོམ་ལྡན་འདས་ཇི་ལྟར་བདག་ཀྱང་གལ་ཏེ་དེ་འདྲ་བའི་དགེ་སློང་དག་མཆིས་ན་དེ་དག་གི་ནང་དུ་མཆིས་པ་མ་
[88a]
[88a.1]ལགས་ན་དེ་བཞིན་གཤེགས་པ་བཞུགས་པ་ལྟ་ཅི་སྨོས་ཏེ། དགེ་སློང་ཚུལ་ཁྲིམས་འཆལ་པ་དང་། ཚུལ་ཁྲིམས་དང་མི་ལྡན་པ་གང་ལགས་པ་དེ་དག་ནི་མ་མཆིས་ལགས་སོ། །བཅོམ་ལྡན་འདས་འཁོར་འདི་ཐམས་ཅད་ནི་ཚུལ་ཁྲིམས་བསྲུང་བ། ཚུལ་དང་འཐུན་པ་
[88a.2]ལགས་ཏེ། འཁོར་གྱི་དཀྱིལ་འཁོར་ན་དེ་དག་ནི་ཙན་དན་གྱི་སྙིང་པོ་འདྲ་བ་ཤ་སྟག་ལགས་སོ། །བཀའ་སྩལ་པ། འོད་སྲུང་འཁོར་འདི་ཐམས་ཅད་ཚུལ་ཁྲིམས་བསྲུངས་པ། ཚུལ་དང་འཐུན་པ་ཡིན་ཡང་ཅི་དགོངས་པའི་ཚིག་ལ་མཁས་པ་ཡིན་ནམ། གསོལ་པ། 
[88a.3]བཅོམ་ལྡན་འདས་དགོངས་པའི་ཚིག་ཅེས་བགྱི་བ་ཅི་ལགས། བཀའ་སྩལ་པ། འོད་སྲུང་དགོངས་པའི་ཚིག་ཅེས་བྱ་བ་ནི་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་ཞེས་བྱ་བ་ད་ལྟར་འདི་ལས་དེ་བཞིན་གཤེགས་པ་རྟག་པ། བརྟན་པ། ཞི་བ། ཐེར་ཟུག་པ། 
[88a.4]ཡོངས་སུ་མྱ་ངན་ལས་འདས་ཀྱང་ཉམས་པར་མི་འགྱུར་བ་ཞེས་བྱ་བ་སྟེ། མདོ་འདི་ནི་དགོངས་པའི་ཚིག་ཅེས་བྱའོ། །འོད་སྲུང་མི་འཐུན་པའི་མདོ་དག་པ་འོད་གསལ་བ་འདི་ནི་སེམས་ཅན་དམན་པ་རྣམས་ཀྱིས་རྒྱུ་དང་གཏན་ཚིགས་བརྒྱ་སྟོང་གིས་རིག་པར་བྱ་དགོས་སོ། །འོད་
[88a.5]སྲུང་དེ་ལྟ་བས་ན་ཡང་ཁྱོད་ཀྱིས་རེ་ཞིག་འཁོར་འདི་རྟོགས་ཤིག །དེ་ནས་དེའི་ཚེ་གནས་བརྟན་འོད་སྲུང་ཆེན་པོས་སེམས་ཅན་ལྷགས་པ་འདི་དག་ཅི་འདྲ་བ་ཞིག་ཡིན་པར་བལྟས་སོ། །དེ་ནས་སྐད་ཅིག་དེ་ཉིད་ལ་རྒྱ་ཆེན་པོ་མ་ཡིན་པའི་སེམས་ཅན་རྣམས་དང་། ཉན་ཐོས་དང་། 
[88a.6]རང་སངས་རྒྱས་ཀྱི་ཐེག་པ་ཅན་རྣམས་དང་། བྱང་ཆུབ་སེམས་དཔའ་ཐེག་པ་ལ་གསར་དུ་ཞུགས་པ་གང་ཡིན་པ་དེ་དག་ཐམས་ཅད་རང་རང་ལ་སྨོད་པར་བྱེད་དེ། དཔེར་ན་གྱད་ཀྱི་ཚོགས་ཆེན་པོར་རྒྱལ་པོའི་གྱད་སྟོང་ཐུབ་པ་ཞིག་སྟན་ལས་ལངས་ཏེ། འདི་ན་ཁོ་བོ་དང་ལྷན་ཅིག་འགྱེད་པར་
[88a.7]འོས་པའི་རྒོལ་ཕོད་པ་གང་ཡིན་པ་དེ་སུ་ཡོད་ཅེས་དྲིལ་བསྒྲགས་པ་དང་། དེ་ནས་དེ་ན་རྒོལ་བར་མ་འོས་པའི་སེམས་ཅན་གང་ཡིན་པ་དེ་དག་ཐམས་ཅད་ནི་བདག་ཅག་གསོད་པར་འགྱུར་གྱིས་འདི་དང་ལྷན་ཅིག་བདག་ཅག་འགྱེད་པར་མི་ནུས་སོ་ཞེས་རང་གིས་རང་ལ་སྨད་ནས་ཅང་མི་སྨྲ་བར་
[88b]
[88b.1]འགྱུར་རོ། །དེ་ནས་གལ་ཏེ་དེས་དེར་གྱད་ཀྱི་ཟླ་འགའ་ཡང་མ་རྙེད་ན་དེ་དེ་ན་དཔའ་བོ་གྱད་ཟླ་མེད་དུ་གྱུར་ཅིང་རུ་མཚོན་འཛུགས་པ་དེ་བཞིན་དུ་དེ་ན་རྒྱལ་པོ་མ་ཡིན་པའི་སེམས་ཅན་ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་རྣམས་དང་། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་
[88b.2]དཔའ་གང་ཡིན་པ་རྣམས་ཀྱང་བདག་ཅག་ནི་སངས་རྒྱས་བཅོམ་ལྡན་འདས་རྣམས་ཡོངས་སུ་མྱ་ངན་ལས་འདས་བཞིན་དུ་ཡང་ང་ནི་རྟག་པ་བརྟན་པ་ཞི་བ་ཐེར་ཟུག་པ་ཡིན་ནོ་ཞེས་སྟོན་པ་འདི་ནི་རྟོགས་པར་མི་ནུས་སོ་ཞེས་འདོར་བར་བྱེད་དོ། །དེ་ཅིའི་ཕྱིར་ཞེ་ན། དེ་དག་ནི་ཡུན་རིང་པོར་སྟོན་པ་ཉིད་
[88b.3]ཀྱི་ལྟ་བ་ཉམས་པར་བྱེད་པའི་ལྟ་བ་བསྒོམས་པའི་བདག་ཉིད་ཡིན་པའི་ཕྱིར་ཏེ། དམན་པའི་སེམས་ཅན་རྣམས་ཀྱིས་མདོ་དག་པ་འདི་ཐོས་ནས་དོང་ངོ་། །ཕྱོགས་བཅུ་དེ་དང་དེ་དག་ནས་ལྷགས་པའི་ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་དང་། བྱང་ཆུབ་སེམས་དཔའི་ཐེག་པ་ལ་
[88b.4]གསར་དུ་ཞུགས་པ་གང་དང་གང་དག་ཡིན་པ་དེ་དང་དེ་དག་དང་ལྷན་ཅིག་ཏུ་གང་དང་གང་དག་ལྷགས་པ་དེ་དག་ལས་ཀྱང་བཅུའི་ཆའི་ཆ་དང་། བརྒྱའི་ཆའི་ཆ་དང་། སྟོང་གི་ཆའི་ཆ་དང་། བརྒྱ་སྟོང་གི་ཆའི་ཆ་དང་། བྱེ་བའི་ཆའི་ཆ་དང་། གྲངས་མེད་པའི་ཆའི་ཆ་གང་ཡིན་པ་དག་
[88b.5]འདུས་པར་གྱུར་ཏོ། །དེ་ལ་ཙན་དན་གྱི་སྙིང་པོ་འདྲ་བ་སྦུན་པ་ལྟ་བུ་མ་ཡིན་པའི་དགེ་བསྙེན་ཅི་འདྲ་བ་དག་འདུག་པར་གྱུར་ཅེ་ན། བསླབ་པའི་གཞི་ལྔ་དང་ལྡན་པ་དང་། བསླབ་པའི་གཞི་བརྒྱད་དང་ལྡན་པ་དང་། གསུམ་འདོན་པ་དང་། བཅུ་བཞིའི་དང་། བཅྭ་ལྔའི་ཞེས་བྱ་བ་
[88b.6]ནས་ཟླ་བ་ཕྱེད་ཀྱི་དང་། ཚེས་བརྒྱད་ཀྱི་དང་། ཆོ་འཕྲུལ་གྱི་ཟླ་བ་ཕྱེད་ཀྱི་བར་གྱི་ཡན་ལག་བརྒྱད་ལེགས་པར་བླངས་པ་སྦྱིན་པ་དང་། སྙན་པར་སྨྲ་བ་དང་། དོན་སྤྱོད་པ་དང་། དོན་འཐུན་པ་ཅན་གལ་ཏེ་མུ་གེ་ལོ་བཅུའམ། བཅུ་གཉིས་སམ། གཞན་ཡང་ལོ་མང་པོ་
[88b.7]བྱུང་ཡང་བདག་གིས་བཟའ་བའམ། བལྡག་པའམ། ཟས་སམ། བཏུང་བ་རང་གི་སྐལ་བ་དེ་ལས་བདག་གིས་ཕ་དང་མ་གཉིས་ལ་ཕྱེད་ཕྱེད། དགེ་སློང་རྣམས་ལ་ཕྱེད་འབུལ་ཞིང་བདག་གིས་དགེ་སློང་རྣམས་ལ་མཆོད་ཡོན་གྱི་སྦྱིན་པ་དོར་བར་མི་བྱའོ་སྙམ་པ་སྟེ། རིགས་
[89a]
[89a.1]ཀྱི་བུ་དེའི་དུས་ངན་པ་ལ་རྟག་པར་སྐལ་བ་གང་ཡིན་པ་དེ་ཇི་ཙམ་ཞིག་ཡོད་པར་འགྱུར་ཞེ་ན། སྐྱེས་བུ་དཔའ་བོ་དེའི་ཟླ་བ་ཕྱེད་ཀྱིས་ཟ་མ་གཅིག་ཅིག་འབྱུང་སྟེ། དེས་ཟ་མ་གཅིག་པོ་ཡང་དགེ་སློང་རྣམས་ལ་བྱིན་ནས་བསོད་ནམས་མི་ཟད་པའི་སྐལ་བ་ཅན་དུ་འགྱུར་རོ། །སྐྱེས་
[89a.2]བུས་དེ་ལྟར་བྱིན་ནས་འཇིག་རྟེན་དུ། །སྐྱེས་བུ་དམ་པར་འགྱུར་བས་ལེགས་འདོད་མིས། །འདི་ན་བདག་ཉིད་བག་མེད་ཅི་བྱ་སྟེ། །དེ་བས་བསྟན་ལ་བག་བྱེད་མཆོག་ཡིན་ནོ། །ནོར་ནི་དགྲ་དང་ཆོམ་རྐུན་སོགས་མང་དང་། །རྒྱལ་པོ་ཆུ་དང་མེ་དང་མཛའ་བཤེས་དང་། །ཉེ་དུ་མི་མཛད་
[89a.3]བགོ་སྐལ་སྤྱོད་མང་གིས། །སྡིག་པ་སྤྱད་པ་ཡིས་ནི་ཟད་པར་འགྱུར། །རང་དང་རང་གི་ལོངས་སྤྱོད་དག་ལ་ཡང་། །སྤྱོད་པར་བྱེད་པ་སྐྱེས་བུ་རྣམས་ཀྱི་ནོར། །སྤྱད་པ་ཉིད་དང་གནོད་པ་གཞན་གྱིས་ཀྱང་། །ཟད་པར་མི་འགྱུར་ཤེས་བྱ་དམ་ཆོས་ཕྱིར། །འདི་ཟད་བྱས་མཆོག་ཕ་རོལ་ཟད་མི་
[89a.4]འགྱུར། །འཇིག་རྟེན་འདིར་འཕེལ་འཇིག་རྟེན་ཕ་རོལ་དུ། །ཟད་པར་མི་འགྱུར་ཁ་དོག་མཐུར་བཅས་བྱེད། །མཐོང་ན་ཐམས་ཅད་དགའ་ཞིང་རྙེད་པ་དང་། །མདོག་དང་གྲགས་པ་རབ་ཏུ་གསལ་བར་འགྱུར། །དེ་ཡི་ཕྱུགས་རྣམས་ཟད་པར་མི་འགྱུར་ཞིང་། །དེ་ཡི་བྲན་ཕོ་བྲན་མོ་ལས་བྱེད་དང་། །
[89a.5]ལས་ཀྱི་མཐའ་རྣམས་ཉམས་པར་མི་འགྱུར་ཏེ། །དེ་ལ་ཐབ་མོ་རྩོད་དང་འགྱེད་མེད་ཅིང་། །དེ་ནི་ནམ་ཡང་གནོད་སེམས་མེད་མཆོག་ཐོབ། །སྦྱིན་ལ་དགའ་བའི་སྐྱེ་བོ་འཇིག་རྟེན་དུ། །དེ་ལ་སོགས་པའི་ཡོན་ཏན་འཐོབ་འགྱུར་བས། །དེ་ལྟ་བས་ན་རྟག་ཏུ་ཆོས་འདོད་པ། །སངས་རྒྱས་རྣམས་
[89a.6]དང་ལྷན་ཅིག་ཕྲད་པར་འགྱུར། །ལུས་དང་སྲོག་ལ་མི་བལྟ་ལྷུག་པར་གཏོང་། །མི་ཡི་མི་མཆོག་དེ་ནི་ལག་རྐྱོང་ཡིན། །སེམས་ཅན་ཀུན་ལ་རྗེས་སུ་སྙིང་བརྩེ་བས། །བུ་བཞིན་མཐོང་ན་སྡུག་ཅིང་རིག་པར་ལྡན། །བསམ་གཏན་བག་ཡོད་ཐོས་པས་དཔག་ཏུ་མེད། །ཁྱིམ་ན་གནས་
[89a.7]པའི་ཤེས་རབ་ཅན་གྱིས་ནི། །རྟག་ཏུ་དེ་ལྟར་བྱ་དགོས་དེ་དག་གི །དཔེ་ནི་དེ་འདྲ་མང་དུ་ཡོད་པ་ཡིན། །ཡང་དེའི་ཚེ་ན་དགེ་བསྙེན་མ་ཅི་འདྲ་བ་དག་ཅིག་འདུག་ཅེ་ན། ཇི་ཙམ་ཁྭ་མ་ལངས་པ་དེ་ཙམ་ནས་རང་གིས་ཕྱགས་མ་བླངས་ཏེ། རང་གི་ཉེན་ཀོར་འཕྱག་ཅིང་བའི་ལྕི་བའི་བྱུག་པས་ས་
[89b]
[89b.1]གཞི་བྱུགས་པས། ས་རྒྱན་གྱིས་མཛེས་པར་བྱེད་པའི་ལེགས་པར་བྱ་བ་བྱེད་པ་ཡིན། དེས་དེར་བསོད་སྙོམས་པ་རབ་ཏུ་མང་པོ་འོངས་པར་ཤེས་ན་རང་གི་ལག་གིས་བཟའ་བ་དང་། བཏུང་བ་གྱ་ནོམ་པ་ལེགས་པར་རྒྱུན་ཏུ་སྟོབས་པར་བྱེད་ཅིང་དེ་དག་དང་བདག་གྲོང་རྡལ་ལམ། གྲོང་ཁྱེར་རམ། 
[89b.2]གྲོང་དག་ཏུ་ཡང་ཕྲད་ཅིང་འགྲོགས་པར་གྱུར་ཅིག །བདག་ནམ་ཡང་ཡུལ་མཐའ་འཁོབ་ཏུ་སྐྱེ་བ་དང་། དགེ་བའི་བཤེས་གཉེན་དང་སྐོལ་བར་དུས་སྟོན་བཞི་བྱེད་པར་མ་གྱུར་ཅིག །བདག་སྦྱིན་པ་དང་། ཚུལ་ཁྲིམས་སྤྱད་པ་དང་། ཉན་པ་དང་། བདག་ཆོས་ཀྱི་གཏམ་ལ་རྟག་ཏུ་
[89b.3]སྤྱོད་པར་གྱུར་ཅིག་ཅེས་དེ་ལྟ་བུའི་ཡོན་ཏན་ཕུན་སུམ་ཚོགས་པའི་སྲིང་མོ་དགེ་བསྙེན་མ་ཡིད་རྣམ་པར་དག་པ་སྟེ། དེ་ལྟ་བུ་ནི་དགེ་བསྙེན་མའི་ཡོན་ཏན་དག་ཡིན་ནོ། །དེ་ལ་དགེ་སློང་དང་དགེ་སློང་མ་ཅི་འདྲ་བ་དག་ཅིག་ཅེ་ན། དུལ་བ། ཞི་བ། བག་ཚ་བ་མེད་པ། ཟག་པ་ཟད་པ། 
[89b.4]ཐ་མའི་ལུས་འཛིན་པ། ཙན་དན་གྱི་སྙིང་པོ་འདྲ་བའི་འཁོར་དག་གོ། །དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཅི་འདྲ་བ་དག་ཅིག་ཅེ་ན། ཐམས་ཅད་ཀྱང་དེ་བཞིན་གཤེགས་པའི་ཆོས་འདོད་པ། ཐམས་ཅད་ཀྱང་དེ་བཞིན་གཤེགས་པའི་སྙིང་པོའི་མདོ་སྡེ་འཛིན་པ། 
[89b.5]ཐམས་ཅད་ཀྱང་དེ་བཞིན་གཤེགས་པའི་སྙིང་པོ་ཕན་པ་སྟོན་པ། ཐམས་ཅད་ཀྱང་སངས་རྒྱས་རྟག་པ་ཉིད་འདོད་པ། ཐམས་ཅད་ཀྱང་དགོངས་པའི་ཚིག་ལ་བྱང་བ། ཐམས་ཅད་ཀྱང་ངེས་པའི་དོན་གྱི་མདོ་སྡེ་སྟོན་པ། སྲན་ཐུབ་པ། ཐམས་ཅད་ཀྱང་ཚུལ་ཁྲིམས་འཆལ་པ་རྣམས་
[89b.6]ཚར་གཅོད་ཅིང་ཕན་འདོགས་པར་ཞུགས་པ་དེས་པ་རྣམས་ལ་མཆོག་ཏུ་གུས་པ། ཐེག་པ་ཆེན་པོ་ལ་དད་པ་ཆེན་པོ་ཐོབ་པ། ཉན་ཐོས་དང་། རང་སངས་རྒྱས་ཀྱི་ཐེག་པ་ལ་ཡ་མཚན་དུ་མི་འཛིན་པ། འདི་ལྟ་བུའི་མདོ་སྡེ་རྒྱ་ཆེན་པོ་མཆོག་བོར་ནས་མདོ་སྡེ་གཞན་མི་སྒྲོགས་པའི་ཤེས་རབ་ཅན། 
[89b.7]གང་དུ་སངས་རྒྱས་རྟག་པ་དེ་བཞིན་གཤེགས་པའི་སྙིང་པོ་ཡོད་དོ་ཞེས་བསྟན་པ་གཞན་ཡང་སྒྲོགས་ཤིང་མི་སྤོང་བ། བརྟན་པ། འཇིག་ཚོགས་ལ་ལྟ་བས་སྟོང་པ་སྟོང་པ་མ་ཡིན་གྱི། འདུས་བྱས་ཐམས་ཅད་རང་བཞིན་གྱིས་སྟོང་པ། ཐེར་ཟུག་མཆོག་གི་གཞི་དེ་འདོད་པ་དེ་ལྟ་བུ་ལ་སོགས་པའི་ཡོན་
[90a]
[90a.1]ཏན་ལ་བརྟེན་པ་དག་སྟེ། ཡོན་ཏན་ལྷག་མ་ནི་བསམ་གྱིས་མི་ཁྱབ་བོ། །འོད་སྲུང་དེ་ལྟ་བས་ན་ཁྱོད་ཀྱིས་ལན་གཉིས་ལན་གསུམ་དུ་ཡང་འཁོར་སོལ་ཅིག །དེ་ནས་གནས་བརྟན་འོད་སྲུང་ཆེན་པོས་ལན་གཉིས་ལན་གསུམ་གྱི་བར་དུ་ཡང་བལྟས་ཤིང་བརྟགས་ཏེ་བསལ་
[90a.2]ན་སྦུན་པ་ལྟ་བུའི་སྐྱེས་བུ་ལྷག་མའི་འཁོར་དག་ཡོད་པར་འགྱུར་རོ། །ཡང་ལན་གསུམ་གྱི་བར་དུ་བསལ་བས་བསལ་བ་ན་སྐྱེས་བུ་སྦུན་པ་ལྟ་བུ་མ་ཡིན་པ་ཤ་སྟག་ཏུ་གྱུར་ཏོ། །དེ་ནས་བཅོམ་ལྡན་འདས་ཀྱིས་ཡང་གནས་བརྟན་འོད་སྲུང་ཆེན་པོ་ལ་བཀའ་སྩལ་པ། འོད་སྲུང་ད་འཁོར་འདི་དག་
[90a.3]དག་པ་སྙིང་པོར་གྱུར་པ་ཡིན་མོད། ཡང་བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་འཁོར་འདི་ལེགས་པར་སྦྱངས་པ་ལེགས་སོ་ལེགས་སོ། །གསོལ་པ། བཅོམ་ལྡན་འདས་ཇི་ལྟར་འཁོར་ཡོངས་སུ་སྦྱངས་པ་ལགས། སྟོན་ཀའི་ཟླ་བ་ཉ་བ་ལ་རྣམ་པར་དག་པ་བཞིན་ནོ། །
[90a.4]འོད་སྲུང་འདི་ལྟ་སྟེ་དཔེར་ན། རྩིས་མཁན་ནམ། རྩིས་མཁན་གྱི་སློབ་མས། སྔོན་གྱི་སྡོམ་པས་བསྡམས་པ་ལ་འགོད་པའི་ཆས་ཕྲིན་ལྷག་མ་གང་ཡིན་པ་དེ་འདུག་པ་ཇི་ལྟ་བ་དེ་བཞིན་དུ་འཁོར་ལྷགས་པ་གང་ཡིན་པ་འདི་དག་ཐམས་ཅད་ཅེས་བྱ་བ་ནས་གྲངས་མེད་པ་དཔག་ཏུ་མེད་པ་ཞེས་
[90a.5]བྱ་བའི་བར་སྔ་མ་བཞིན་ནོ། །འོད་སྲུང་དེ་དག་ལས་བྱེ་བ་བརྒྱ་སྟོང་གི་ཆའི་ཆ་གང་དག་ཡིན་པ་ནི་མི་མཆོག་བག་ཚ་བ་མེད་པའི་འཁོར་འདུག་པ་འདི་དག་ཡིན་གྱིས་འོད་སྲུང་ད་ཡང་ཁྱོད་ཀྱིས་འཁོར་རྣམས་ལ་གྲོགས་པོ་དག་ཅི་ཁྱེད་ཅག་རྔ་བོ་ཆེ་ཆེན་པོ་ཞེས་བྱ་བའི་མདོ་ཆེན་པོ་ཡངས་པ་ཐེག་པ་
[90a.6]གཅིག་པ་འདི་ལྟ་སྟེ། ཐེག་པ་ཆེན་པོ་དད་པར་དཀའ་བ། ཡིད་ཆེས་པར་དཀའ་བ་འདི་མཉན་པར་ནུས་སམ་ཞེས་དྲིས་ཤིག །འོད་སྲུང་དེ་བཞིན་དུ་ཁྱོད་ཀྱིས་ལན་གཉིས་ལན་གསུམ་དུ་ཡང་འཁོར་རྣམས་ལ་དྲིས་ཤིག །བཅོམ་ལྡན་འདས་ལེགས་སོ་ཞེས་གསོལ་ནས། 
[90a.7]དེ་ནས་གནས་བརྟན་འོད་སྲུང་ཆེན་པོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ཀྱི་ཞབས་ལ་སྤྱི་བོས་ཕྱག་འཚལ་ནས་ལངས་ཏེ་ལན་གསུམ་དུ་བསྐོར་བ་བྱས་ནས་འཁོར་མང་པོ་དེ་ལ་སྨྲས་པ། ཤེས་ལྡན་དག་
[90b]
[90b.1]ཅི་རྔ་བོ་ཆེ་ཆེན་པོ་ཞེས་བྱ་བའི་མདོ་ཉན་པའི་འོས་ཡིན་ནམ། དེ་བཞིན་གཤེགས་པའི་ཐེག་པ་ཆེན་པོ་གཅིག་པ་འདི་ལྟ་སྟེ། ཐེག་པ་ཆེན་པོ་ཉན་ཐོས་དང་། རང་སངས་རྒྱས་ཐམས་ཅད་ཀྱི་ཡུལ་ལས་འདས་པ་དེ་ཁྱོད་ལ་སྟོན་པར་འགྱུར་རོ། །དེ་བཞིན་དུ་གནས་བརྟན་འོད་སྲུང་ཆེན་
[90b.2]པོས་ལན་གཉིས་ལན་གསུམ་དུ་ཡང་སྐུལ་བ་བསྐུལ་བ་དང་། དེ་རྣམས་ཀྱིས་སྨྲས་པ། བཙུན་པ་འོད་སྲུང་བདག་ཅག་དམ་པའི་ཆོས་མཉན་པའི་ཆེད་དུ་མཆིས་ལགས་པས་ཉན་པར་འཚལ་གྱིས། བཙུན་པ་འོད་སྲུང་དེ་བཞིན་གཤེགས་པས་བདག་ཅག་ལ་ཐུགས་བརྩེ་བས་ཉེ་
[90b.3]བར་བཟུང་སྟེ། མདོ་ཆེན་པོ་དེ་ལེགས་པར་བསྒྲགས་པ་མཛད་དུ་གསོལ། འོད་སྲུང་ཆེན་པོས་སྨྲས་པ། ཇི་ལྟར་ཡིད་ཆེས་པར་འགྱུར། དེ་དག་གིས་སྨྲས་པ། བཙུན་པ་འོད་སྲུང་དཔེར་ན་སྐྱེས་བུ་བཙས་ནས་ལོ་ཉི་ཤུ་ལོན་པ་ཞིག་ལ་བུ་ལོ་བརྒྱ་ལོན་པ་དག་ཡོད་དོ་ཞེས་
[90b.4]སྨྲས་པ་ལ་གལ་ཏེ་དེ་བཞིན་གཤེགས་པ་དེ་ཁོ་ན་བཞིན་དུ་གསུང་ན། བདག་ཅག་གིས་ཀྱང་དེ་བཞིན་དུ་ཡིད་ཆེས་པར་བགྱི་ལགས་ན་བཙུན་པ་འོད་སྲུང་དམ་པའི་ཆོས་མཉན་པ་ལྟ་སྨོས་ཀྱང་ཅི་འཚལ། དེ་ཅིའི་སླད་དུ་ཞེ་ན། དེ་བཞིན་གཤེགས་པ་ནི་ཅི་གསུང་བ་དེ་བཞིན་དུ་མཛད་
[90b.5]པ། དེ་བཞིན་གཤེགས་པ་ནི་ཀུན་ནས་སྤྱན་མངའ་བ། དེ་བཞིན་གཤེགས་པ་ནི་སངས་རྒྱས་ཀྱི་སྤྱན་གྱིས་གཟིགས་པ་ཡིན་ནོ། །བཙུན་པ་འོད་སྲུང་གཞན་ཡང་བདག་ཅག་ནི་དེ་བཞིན་གཤེགས་པས་མཁྱེན་ཏོ། །སྨྲས་པ། ཤེས་ལྡན་དག་ཁྱེད་ཅག་ནི་རྔ་བོ་ཆེ་ཆེན་པོའི་མདོ་ཆེན་
[90b.6]པོ་མཉན་པ་དང་། བཀླག་པ་དང་། གཟུང་བ་དང་། བསྟན་པའི་འོས་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་འདི་ནི་ཇི་ལྟར་སྐྱེས་བུ་བཙས་ནས་ལོ་ཉི་ཤུ་ལོན་པའི་བུ་ལོ་བརྒྱ་ལོན་པ་དག་ལྟར་རྔ་བོ་ཆེ་ཆེན་པོའི་མདོ་འདི་ཡང་དེ་དང་འདྲའོ། །དེ་ཅིའི་ཕྱིར་ཞེ་ན། དེ་
[90b.7]བཞིན་གཤེགས་པ་ཡོངས་སུ་མྱ་ངན་ལས་འདས་བཞིན་དུ་ད་དུང་དུ་གནས་སོ་ཞེས་བྱ་བ་དང་། བདག་ཡོད་པ་མ་ཡིན་ཞིང་བདག་གི་ཡོད་པ་མ་ཡིན་པ་དག་ལ་ཡང་བདག་ཅེས་བྱ་བས་སོ། །དེ་དག་གིས་གསོལ་པ། དེ་ནི་བཅོམ་ལྡན་འདས་ཁོ་ནས་མཁྱེན་པས་བཅོམ་ལྡན་འདས་ཀྱིས་ཇི་སྐད་
[91a]
[91a.1]གསུངས་པ་དེ་བཞིན་དུ་གཟུང་བར་བགྱི་ལགས་སོ། །འོད་སྲུང་གིས་གསོལ་པ། བཅོམ་ལྡན་འདས་དེ་བཞིན་གཤེགས་པས་ད་ནི་རྔ་བོ་ཆེ་ཆེན་པོའི་མདོ་ཆེན་པོ་བཤད་དུ་གསོལ། བཅོམ་ལྡན་འདས་ཀྱིས་ཆོས་ཀྱི་རྔ་བོ་ཆེ་བརྡུང་དུ་གསོལ། བཅོམ་ལྡན་འདས་ཀྱིས་
[91a.2]ཆོས་ཀྱི་དུང་བུད་དུ་གསོལ། བཀའ་སྩལ་པ། འོད་སྲུང་ལེགས་སོ་ལེགས་སོ། །འོད་སྲུང་ད་ནི་ཁྱོད་རྔ་བོ་ཆེ་ཆེན་པོའི་མདོ་ཆེན་པོ་འདི་ཉོན་ཅིག །གསོལ་པ། བཅོམ་ལྡན་འདས་བདག་ཅག་གིས་མཉན་པར་བགྱི་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་གལ་ཏེ་བདག་གི་སྤྱོད་
[91a.3]ཡུལ་དུ་མ་གྱུར་ཀྱང་དེ་བཞིན་གཤེགས་པས་བདག་རྔ་བོ་ཆེ་ཆེན་པོའི་སླད་དུ་བདག་ལ་གུས་པར་མཛད་ལགས་པས་སོ། །ཡང་གསོལ་པ། ཇི་ལྟར་ལགས་ཞེ་ན་བཅོམ་ལྡན་འདས་ཀྱིས་བདག་ལ་འདི་སྐད་ཅེས་འོད་སྲུང་ཁྱོད་ང་དང་ལྷན་ཅིག་འདུག་གིས་ཚུར་ཤོག་ཅེས་གསུངས་ཏེ། 
[91a.4]བཅོམ་ལྡན་འདས་བདག་ནི་དོན་དེའི་སླད་དུ་བགྱིས་པ་གཟོ་བར་བགྱིས་པ་ཚོར་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ལེགས་སོ་ལེགས་སོ། །ངས་ཀྱང་དོན་འདིའི་ཕྱིར་གསུངས་སོ། །འོད་སྲུང་དཔེར་ན་རྒྱལ་པོ་གསལ་རྒྱལ་གྱིས་གླང་པོ་ཆེ་དང་། 
[91a.5]རྟ་དང་། དམག་མི་རྣམས་ཁ་ཟས་དང་། བཟའ་བ་དང་། བཏུང་བ་དང་། བལྡག་པ་ལ་སོགས་པས་གསོར་འཇུག་གོ། །དེ་ཅིའི་ཕྱིར་ཞེ་ན། གང་གི་ཚེ་བདག་རྔ་བོ་ཆེ་དང་། རྫ་རྔ་དང་། དུང་གི་སྒྲ་ཤིན་ཏུ་ཆེན་པོ་འབྱིན་པ་དང་། གདུགས་དང་། རྒྱལ་མཚན་དང་། བ་
[91a.6]དན་དག་བསྒྲེང་བ་དང་། གང་གི་ཚེ་ཕ་རོལ་གྱི་དཔུང་གི་ཚོགས་ཆེན་པོ་ཉེ་བར་གནས་པར་གྱུར་པ་དེའི་ཚེ། བདག་གིས་གསོར་བཅུག་པའི་ཕན་ཡོན་རྗེས་སུ་དྲན་ནས་ཕ་རོལ་གྱི་དམག་ཚོགས་དང་ལྷན་ཅིག་གཡུལ་འགྱེད་པར་འགྱུར་ཞིང་དེའི་ཚེ་སེམས་ཅན་རྣམས་ལ་ཡང་ཕན་པ་
[91a.7]བྱེད་པར་འགྱུར། བདག་གི་བཀའ་ལ་ཡང་ཕན་པ་བྱེད་པར་འགྱུར་རོ་སྙམ་སྟེ། དེ་དག་ཀྱང་དེ་བཞིན་དུ་འགྱུར་རོ། །འོད་སྲུང་དེ་བཞིན་དུ་ང་ཡོངས་སུ་མྱ་ངན་ལས་འདས་ན་ཡང་ཁྱོད་ཀྱིས་རྔ་བོ་ཆེ་ཆེན་པོའི་མདོ་འདི་འབྱིན་པར་འགྱུར་རོ་ཞེས་ངས་ཁྱོད་ལ་སྟན་གྱི་ཕྱེད་
[91b]
[91b.1]བསྟབས་པ་ཡིན་གྱིས་ངེས་པ་ཁོ་ནར་དེ་བཞིན་དུ་གྱིས་ཤིག །གསོལ་པ། བཅོམ་ལྡན་འདས་བདག་ནི་ཁྱོད་ཀྱི་ཐུགས་ལས་སྐྱེས་པའི་སྲས་ཀྱི་ཐུ་བོར་གཞག་པའི་རིགས་ལགས་སོ། །བཀའ་སྩལ་པ། འོད་སྲུང་དཔེར་ན་ཀོ་ས་ལའི་རྒྱལ་པོ་གསལ་རྒྱལ་རང་གི་བུ་རྣམས་ལ་
[91b.2]འདི་དག་ནི་མ་འོངས་པའི་དུས་ན་བདག་གི་རིགས་འཚོབ་པར་འགྱུར་རོ་ཞེས་བསྟན་བཅོས་སྣ་ཚོགས་དང་། བཟོའི་གནས་རྣམས་ལ་སྦྱོང་བར་བྱེད་པ་དེ་བཞིན་དུ་འོད་སྲུང་ཁྱོད་ཀྱང་ང་འདས་ནས་མདོ་འདི་འབྱིན་པར་འགྱུར་རོ། །འོད་སྲུང་དཔེར་ན་ཀོ་ས་ལའི་རྒྱལ་པོ་གསལ་རྒྱལ་རྒྱལ་པོ་མང་
[91b.3]པོས་བསྔོས་ནས་དེ་རྣམས་དང་ལྷན་ཅིག་གཡུལ་འགྱེད་པ་དེ་དང་དེའི་དུས་ཀྱི་དམག་མི་གླང་པོ་ཆེ་བ་དང་། རྟ་པ་དང་། དཔུང་བུ་ཆུང་གང་དག་ཡིན་པ་ལས་གོ་ཆ་བཟང་པོ་བགོས་ཤིང་རྔ་བོ་ཆེ་ཆེན་པོ་དང་། དུང་གི་སྒྲ་ཐོས་ན་མི་དངང་མི་སྐྲག་ཅིང་བྲེད་པར་མི་འགྱུར་བ་གང་ཡིན་པ་དེ་དག་ལ་ནི་
[91b.4]རྒྱལ་པོས་བཟའ་བ་དང་། བཅའ་བ་དང་། ཟས་དང་། སྐོམ་དང་། གོས་དང་། རྒྱན་དང་། ལྷབ་ལྷུབ་དང་། ཆས་དག་སྦྱིན་པར་བྱེད་དོ། །དེ་ལས་གཞན་པ་གཡུལ་ངོར་ཞུགས་ནས་གཡུལ་འགྱེད་པའི་དམག་མི་གང་ཡིན་པ་དེ་དག་ལ་ནི་གསེར་དང་། ནོར་བུ་དང་། མུ་ཏིག་
[91b.5]ལ་སོགས་པ་དང་། གྲོང་རྡལ་དང་། ཡུལ་རྣམས་སྦྱིན་པར་བྱེད་དོ། །དེ་ན་སྐྱེས་བུ་དཔའ་བོ་སྡེ་དང་བཅས་པར་ཕྱིར་མི་ལྡོག་པ། གླང་པོ་ཆེ་བ་དང་། རྟ་པ་དང་། ཤིང་རྟ་པ་དང་ལྡན་པས་དགྲའི་དཔུང་ཕམ་པར་བྱེད་པ་གང་ཡིན་པ་དེ་དག་ནི་རྒྱལ་པོ་རང་གིས་རིག་པར་བྱས་ནས་རྒྱལ་ཚབ་ཏུ་
[91b.6]དབང་བསྐུར་བའི་ཅོད་པན་བཅིང་བར་བྱེད་དོ། །འོད་སྲུང་དེ་བཞིན་དུ་ངའི་ཉན་ཐོས་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ལ་བསླབ་པ་ལེགས་པར་ཇི་ལྟར་བཅས་པ་ལ་ལེགས་པར་བསླབས་པ་གང་ཡིན་པ་དེ་དག་དང་། སོ་སོར་ཐར་པའི་སྡོམ་པས་བསྡམས་པ་
[91b.7]དང་། འདུལ་བའི་ཆོ་ག་དང་། སྤྱོད་ཡུལ་ལ་གནས་པ་དེ་དག་ལ་ནི་དེ་བཞིན་གཤེགས་པས་ལྷ་དང་མིའི་བདེ་བ་སྦྱིན་པར་མཛད་དོ། །དེ་ལས་གཞན་པས་ཕུང་པོའི་བདུད་དང་། ཉོན་མོངས་པའི་བདུད་དང་། འཆི་བདག་གི་བདུད་དང་། ལྷའི་བུའི་བདུད་ཕམ་པར་བྱེད་པ་གང་ཡིན་པ་དེ་
[92a]
[92a.1]དག་ལ་ནི་དེ་བཞིན་གཤེགས་པས་འཕགས་པའི་བདེན་པ་བཞིའི་རྣམ་པར་གྲོལ་བའི་ཅོད་པན་འཆིང་བར་མཛད་དོ། །དེ་ལས་གཞན་པའི་རྒྱ་ཆེན་པོ་ལ་ལྷག་པར་མོས་པ་དེ་བཞིན་གཤེགས་པའི་སྙིང་པོའི་ཆེ་བའི་བདག་ཉིད་རྟག་པ་དང་། བརྟན་པ་དང་། ཞི་བ་དང་། ཐེར་ཟུག་པ་
[92a.2]འདོད་པའི་སེམས་ཅན་གང་ཡིན་པ་དེ་དག་ལ་ནི་དེ་བཞིན་གཤེགས་པས་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཐེག་པ་ཆེན་པོ་དབང་བསྐུར་བའི་ཅོད་པན་འཆིང་བར་མཛད་དོ། །འོད་སྲུང་དེ་བཞིན་དུ་ཁྱོད་ཀྱང་དེ་རིང་ཐེག་པ་ཆེན་པོའི་དབང་བསྐུར་བའི་ཅོད་པན་བཅིངས་ཏེ། 
[92a.3]སངས་རྒྱས་བརྒྱ་སྟོང་ཕྲག་མང་པོའི་སྤྱན་སྔ་ནས་རྔ་བོ་ཆེ་ཆེན་པོའི་མདོ་འདི་འབྱིན་པར་འགྱུར་རོ། །དེ་ལྟ་བས་ན་འོད་སྲུང་ཁྱོད་ཀྱིས་ཀྱང་ད་ནི་ང་འདས་ནས་མདོ་འདི་འབྱུང་བའི་རིགས་སོ། །གསོལ་པ། བཅོམ་ལྡན་འདས་རེ་ཞིག་བདག་གིས་རིག་པར་ལྟ་རྔོ་མི་ཐོགས་ཀྱང་བཅོམ་ལྡན་འདས་རེ་
[92a.4]ཞིག་དེ་བཞིན་གཤེགས་པ་ཡོངས་སུ་མྱ་ངན་ལས་འདས་སམ་བཞུགས་ཀྱང་བདག་གིས་ཕྱུང་ནས་བསྟན་པར་བགྱི་ལགས་སོ། །བཀའ་སྩལ་པ། འོད་སྲུང་ལེགས་སོ། །ད་ནི་དེ་བཞིན་གཤེགས་པས་རྔ་བོ་ཆེ་ཆེན་པོ་ཞེས་བྱ་བའི་མདོ་ཆེན་པོ་བཤད་པ་བརྩམ་མོ། །དེ་ནས་ནམ་མཁའ་
[92a.5]ལས་ལྷའི་ཚོགས་དང་། འབྲུག་གི་ཚོགས་ཀྱིས་ལེགས་སོ་ཞེས་བྱ་བ་བྱིན་ཏེ། འོད་སྲུང་ལེགས་སོ་ལེགས་སོ། །སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་ད་ནི་ལྷ་རྣམས་དང་། འབྲུག་གི་ཚོགས་རྣམས་ཀྱང་མེ་ཏོག་གི་ཆར་འབེབས་ཤིང་བདུད་རྩིའི་ཆུས་གང་བའི་ཕྱེ་
[92a.6]མའི་ཆར་གྱི་རྒྱུན་ཆེན་པོ་ཡང་འབེབས་སོ། །འོད་སྲུང་ཁྱོད་བཅོམ་ལྡན་འདས་ཀྱི་ཞལ་དང་ཐུགས་ལས་སྐྱེས་པ་སྟེ་དེ་བཞིན་གཤེགས་པའི་སྲས་ཀྱི་ཐུ་བོར་འོས་སོ། །དེ་ནས་ལྷའི་ཚོགས་དང་། འབྲུག་གི་ཚོགས་ཀྱིས་སྐད་འཐུན་པར་ཚིགས་སུ་བཅད་པ་འདི་སྨྲས་སོ། །
[92a.7]མཉན་ཡོད་གྲོང་ཁྱེར་དག་ཏུ་རྔ་ཆེན་དང་། །ཤིན་ཏུ་རྔ་ཆེན་དུང་རྣམས་སྒྲོགས་པ་ན། །མགོན་པོ་ཆོས་ཀྱི་རྗེ་ཡིས་རྒྱལ་བྱེད་ཀྱི། །ཚལ་དུ་ཆོས་ཀྱི་རྔ་ཆེན་སྒྲོགས་པར་མཛད། །འོད་སྲུང་ཁྱོད་ཀྱིས་ཆོས་རྔ་བརྡུང་བར་གྱིས། །ཆོས་ཀྱི་རྒྱལ་པོ་དག་གིས་གསུངས་པའི་མདོ། །ཞུ་
[92b]
[92b.1]བའི་དབྱིག་གུས་ཆོས་རྔ་ཆེ་བརྡུངས་ན། །ལྷའི་ལྷས་ཆོས་མང་ཐེ་ཙོམ་གཅོད་པར་མཛད། །རྔ་བོ་ཆེ་ཆེན་པོའི་མདོ་ཆེན་པོ་ལས་འོད་སྲུང་འོངས་པ་ཞེས་བྱ་བའི་ལེའུའོ།། །།དེ་ནས་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་འདི་སྐད་ཅེས་བཀའ་
[92b.2]སྩལ་ཏོ། །འོད་སྲུང་ངས་སྔར་མདོ་འདི་ལས་གོང་ནས་གོང་དུ་དགེ་སློང་ཡངས་པ་ལ་དད་པའི་ཡིད་ཅན་ཞེས་བྱ་བ་ཞིག་ཡོད་ཅེས་བཤད་པ་དགེ་སློང་དེའི་མིང་། དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མའམ། སེམས་ཅན་གང་དག་གིས་ཐོས་པའི་སེམས་ཅན་
[92b.3]དེ་དག་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་དབྱུང་བར་འགྱུར་རོ། །དེ་ཅིའི་ཕྱིར་ཞེ་ན། འོད་སྲུང་འདི་ལྟ་སྟེ་དཔེར་ན། ཀོ་ས་ལའི་རྒྱལ་པོ་གསལ་རྒྱལ་ལ་འཚོ་བྱེད་ཀྱི་བུ་སྨན་མཆོག་ཅེས་བྱ་བ་ཡོད་དེ། དེ་གང་གི་ཚེ་རྒྱལ་པོ་གསལ་རྒྱལ་
[92b.4]ཕ་རོལ་གྱི་དམག་ཚོགས་དང་ལྷན་ཅིག་གཡུལ་འགྱེད་པར་འགྱུར་ལ་དེ་ནས་རྒྱལ་པོས་གཡུལ་ཤོམ་པ་ན་སྨན་པ་སྨན་མཆོག་བཀུག་སྟེ། བཀུག་ནས་འདི་སྐད་ཅེས། ཀྱེ་སྨན་པ་སྨན་གང་གིས་སེམས་ཅན་གང་དང་གང་དག་ཟུག་རྔུས་ཟུག་པར་གྱུར་པའི་སེམས་ཅན་དེ་དང་དེ་དག་ཇི་ལྟ་
[92b.5]ཇི་ལྟར་ཟུག་རྔུ་དབྱུང་བར་འགྱུར་བ་དེ་ལྟ་བུའི་སྨན་ད་སྦྱོར་ལ་མྱུར་དུ་ཁྱེར་ཏེ་ཤོག་ཤིག །དེ་ནས་སྨན་པ་སྨན་མཆོག་དེས་སྨན་གྱི་རྒྱལ་པོ་དུག་སྨན་རྟོལ་པ་ཞེས་བྱ་བ་ཁྱེར་ནས་རྒྱལ་པོ་ཆེན་པོ་གཡུལ་ངོར་འཇུག་པའི་རྔ་བོ་ཆེ་ལ་སྨན་དེས་བྱུགས་ཤིང་བདུགས་ཏེ་བརྡུངས་སོ། །བྱུགས་ཤིང་བདུགས་
[92b.6]ཏེ་བརྡུངས་མ་ཐག་ཏུ་སེམས་ཅན་ཟུག་རྔུས་ཟུག་པར་གྱུར་པ་གང་དག་ཡིན་པ་དེ་དག་གིས་སྒྲ་དེ་དཔག་ཚད་དམ། དཔག་ཚད་གཉིས་སུ་ཐོས་ནས་ཐོས་པ་ཙམ་གྱིས་སེམས་ཅན་དེ་དང་དེ་དག་ཐམས་ཅད་ཀྱི་ཟུག་རྔུ་རྣམས་དབྱུང་བར་འགྱུར། ཟུག་རྔུ་རྣམས་བསལ་བར་འགྱུར་རོ། །འོད་སྲུང་དེ་
[92b.7]བཞིན་དུ་དགེ་སློང་ཡངས་པ་ལ་དད་པའི་ཡིད་ཅན་དེའི་མིང་ཐོས་པའི་སེམས་ཅན་གང་དག་ཡིན་པ་དེ་དག་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་དབྱུང་བར་འགྱུར་རོ། །དེ་ཅིའི་ཕྱིར་ཞེ་ན། དེས་ངའི་བསྟན་པ་ལ་མདོ་འདི་ཕྱུང་ཞིང་རྒྱས་པར་བྱས་ཏེ། དེ་
[93a]
[93a.1]བས་ན་ཆོས་དང་ལྡན་པ་མངོན་སུམ་དུ་བྱས་པ་དེའི་མཐུའོ། །འོད་སྲུང་ལྟོས། རེ་ཞིག་རྒྱལ་པོའི་རྔ་བོ་ཆེ་སེམས་མེད་པ་ཕལ་པ་དེ་ཡང་སེམས་དང་བཅས་པས་སྨན་གྱིས་བྱུགས་ཤིང་བདུགས་ཏེ་བརྡུངས་མ་ཐག་ཏུ་སེམས་ཅན་རྣམས་ལ་ཕན་པ་སྐྱེད་པར་བྱེད་ན། བྱང་ཆུབ་
[93a.2]སེམས་དཔའ་སེམས་དཔའ་ཆེན་པོ་ཡངས་པ་ལ་དད་པའི་ཡིད་ཅན་གྱི་མིང་ཐོས་པས་སེམས་ཅན་རྣམས་ཀྱི་ཉོན་མོངས་པ་རྣམ་པ་གསུམ་འབྲལ་བར་འགྱུར་བ་ལྟ་སྨོས་ཀྱང་ཅི་དགོས། གལ་ཏེ་དེ་ལྟར་རེ་ཞིག་བྱང་ཆུབ་སེམས་དཔའི་མིང་ཐོས་པས་སེམས་ཅན་རྣམས་ཀྱི་འདོད་ཆགས་
[93a.3]དང་། ཞེ་སྡང་དང་། གཏི་མུག་གི་ཟུག་རྔུ་རྣམས་འབྲལ་བར་འགྱུར་ན། བཅོམ་ལྡན་འདས་ཤཱཀྱ་ཐུབ་པ་ལ་ཕྱག་འཚལ་ལོ་ཞེས་སངས་རྒྱས་བཅོམ་ལྡན་འདས་རྣམས་ཀྱི་མཚན་བརྗོད་པའམ། ཡོན་ཏན་ཡོངས་སུ་བསྒྲགས་པ་ལྟ་སྨོས་ཀྱང་ཅི་དགོས། གལ་ཏེ་དེ་ལྟར་བཅོམ་
[93a.4]ལྡན་འདས་ཤཱཀྱ་ཐུབ་པའི་མཚན་ཙམ་གྱིས་སེམས་ཅན་རྣམས་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་འབྲལ་བར་འགྱུར་ན་སེམས་ཅན་ལ་ཕན་པ་སྟོན་པ་ཞིག་གིས་རྔ་བོ་ཆེ་ཆེན་པོའི་མདོ་འདི་ལས་འགྲེས་སམ། ཚིགས་སུ་བཅད་པའམ། ཚིག་འགའ་
[93a.5]ཙམའམ། མིང་ཙམ་བསྟན་པའམ། ལེའུ་སྟོན་ན་སེམས་ཅན་རྣམས་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་འབྲལ་བར་འགྱུར་བ་ལྟ་སྨོས་ཀྱང་ཅི་དགོས། དེ་ཅིའི་ཕྱིར་ཞེ་ན། ངས་དགེ་སློང་དག་ཚུལ་ཁྲིམས་དང་ལྡན་པའི་སེམས་ཀྱི་སྨོན་ལམ་འགྲུབ་
[93a.6]བོ་ཞེས་བཤད་དེ། སྔོན་སྨོན་ལམ་ལེགས་པར་སྦྱང་བ་བྱས་པའི་ཕྱིར་རོ། །འདི་ནི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་ཡིན་ཏེ། འདི་ལྟ་སྟེ། རྔ་བོ་ཆེ་ཆེན་པོའི་མདོ་ཆེན་པོས་མ་བྱས་པ། མ་བྱུང་བ། མ་འགགས་པའོ། །འོད་སྲུང་ཁྱོད་ཀྱང་དེ་ལྟ་བས་
[93a.7]ན་མ་འོངས་པའི་དུས་ན་ང་དང་འདྲ་བར་འགྱུར་རོ། །དེ་ཅིའི་ཕྱིར་ཞེ་ན། ཁྱོད་ཀྱི་ཡང་མིང་ཐོས་པའི་དགེ་སློང་ངམ། །དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ཡིན་པ་དེ་དག་དང་། སེམས་ཅན་དེ་དག་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་
[93b]
[93b.1]གི་ཟུག་རྔུ་རྣམས་འབྲལ་བར་འགྱུར་རོ། །དེའི་ཕྱིར་འོད་སྲུང་ཁྱོད་ཀྱང་མདོ་འདི་ཞུས་ནས་ཡུན་རིང་པོར་འཇིག་རྟེན་དུ་འབྱིན་པར་འགྱུར་རོ། །གསོལ་པ། བཅོམ་ལྡན་འདས་གལ་ཏེ་དེ་ལྟ་ལགས་ན་རྔ་བོ་ཆེ་ཆེན་པོའི་མདོ་ཆེན་པོ་དེ་ལས་ཕྱོགས་འགའ་ཙམ་ཞིག་བདག་ལ་ལེགས་པར་བཤད་
[93b.2]དུ་གསོལ། །འོད་སྲུང་དུས་ལ་བབ་ཀྱིས་ཁྱོད་ང་ལ་ཕྱོགས་འགའ་ཞིག་ཞུས་ཤིག །འོད་སྲུང་གིས་ལེགས་སོ་ཞེས་གསོལ་ནས་ཞུ་བ་འདི་ཞུས་སོ། །བཅོམ་ལྡན་འདས། གང་ན་སྲིད་ཡོད་སྲིད་པ་དེར་སྡུག་བསྔལ། །གང་ན་སྲིད་མེད་སྡུག་བསྔལ་མེད་པ་ཡི། །མྱ་ངན་
[93b.3]འདས་པ་དེ་ནི་མཆོག་ཏུ་བདེ། །བདེ་སྡུག་སྤང་ཕྱིར་མྱ་ངན་འདས་མཆོག་འགྱུར། །སྲིད་པ་ཡོད་ན་བདེ་དང་སྡུག་བསྔལ་ཏེ། །སྲིད་པ་མེད་ན་བདེ་དང་སྡུག་བསྔལ་མེད། །དེའི་ཕྱིར་མྱ་ངན་འདས་ཐོབ་འདོད་པ་ཡིས། །རིགས་ཀྱི་བུ་ཡིས་སྲིད་འདོད་ཡོངས་སུ་གཅད། །ཅེས་བཀའ་
[93b.4]སྩལ་པ་འདིའི་དོན་ཅི་ལགས། འདིར་ཚིགས་སུ་བཅད་པས་ལེགས་པར་བཀའ་སྩལ་པ། སྲེད་པ་ཐམས་ཅད་མི་རྟག་མི་བརྟན་ལ། །ཐམས་ཅད་དུ་ཡང་སྙིང་པོ་མེད་པས་ན། །སྲིད་པ་གང་ཡིན་དེ་ནི་སྡུག་བསྔལ་ཏེ། །གང་ལ་སྲིད་མེད་དེ་ན་སྡུག་བསྔལ་མེད། །སྲིད་པ་
[93b.5]ཡོད་པ་མིན་ན་སྡུག་བསྔལ་མེད། །འདི་ན་སྲིད་ཡོད་སྡུག་བསྔལ་འགྱུར་བས་ན། །སྲིད་ལ་མངོན་པར་དགའ་བར་མི་བྱ་ཞིང་། །སྲིད་པ་རྣམས་ལ་ཡིད་བརྟན་འགྲོ་མི་བྱ། །བཅོམ་ལྡན་སྲིད་དང་སྲིད་པ་མེད་པ་དང་། །བདེ་དང་སྡུག་བསྔལ་འགྱུར་བ་ཡོད་པར་སྟོན། །དེ་སྐད་ཅེས་གསུངས་
[93b.6]ནས། བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང་དེ་ལྟར་ཚིག་གི་དོན་འདི་ནི་བརྟན་པའི་ཚིག་གི་དོན་ཡིན་པས་རེ་ཞིག་འོད་སྲུང་ཁྱོད་ཀྱིས་མི་ཤེས་སོ། །སེམས་ཅན་ནི་ཕལ་ཆེར་སྲིད་པ་གཅོད་པར་མི་བྱེད་དེ། སེམས་ཅན་
[93b.7]རྣམས་ནི་འདུ་བྱེད་སྐུད་པས་བརྒྱུས། །སྲིད་མེད་མྱ་ངན་འདས་པ་མཆོག་ཏུ་བདེ། །འོད་སྲུང་གིས་གསོལ་པ། གང་གིས་མྱ་ངན་འདས་ཐོབ་པ། །མྱ་ངན་འདས་པ་དེ་མི་གནས། །དེ་ལ་བདེ་བ་མིང་ཙམ་སྟེ། །མིས་ནི་མྱོང་བར་འགྱུར་མ་མཆིས། །བཅོམ་ལྡན་འདས་ཀྱིས་བཀའ་
[94a]
[94a.1]སྩལ་པ། ཐར་པ་བརྟན་པ་མིང་ཙམ་མིན། །ཡོད་དང་མེད་དང་ཐེར་ཟུག་ག་གཞི། །དེ་ལྟ་བས་ན་འདི་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱི་ཡུལ་མ་ཡིན་ཞིང་སྤྱོད་ཡུལ་མ་ཡིན་ནོ། །གསོལ་པ། བཅོམ་ལྡན་འདས་ཇི་ལྟར་གཟུགས་ཀྱང་ལགས་
[94a.2]ལ་ཐེར་ཟུག་ཀྱང་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དཔེར་ན་ལྷོ་ཕྱོགས་ཀྱི་ཡུལ་སྐྱེ་བོའི་བཅོམ་བརླག་ཅེས་བྱ་བ་ནས་སེམས་ཅན་གཞན་འགའ་ཞིག་འོངས་པར་གྱུར་ལ། མི་དེ་ལ་མི་འགའ་ཞིག་གིས་ཁྱོད་གང་ནས་འདིར་འོངས་ཞེས་དྲིས་པ་དང་། དེ་ནས་
[94a.3]དེས་སྨྲས་པ། ཁོ་བོ་ནི་ལྷོ་ཕྱོགས་ཀྱི་བཅོམ་བརླག་ནས་འོངས་སོ། །མིས་ཡང་སྨྲས་པ། དེ་ཡུལ་གྱི་ཕྱོགས་གང་ན་ཡོད། དེ་ནས་མི་དེས་མཛུབ་མོས་ལྷོ་ཕྱོགས་ཀྱི་ལམ་གྱི་ནམ་མཁའ་བསྟན་ན། འོད་སྲུང་མི་དེས་མི་དེ་ལ་ཇི་ག་ཡིད་ཆེས་པར་འགྱུར་རམ། དེ་ཅིའི་ཕྱིར་ཞེ་
[94a.4]ན། སོང་ན་དེ་མཐོང་བར་འགྱུར་རོ། །འོད་སྲུང་དེ་བཞིན་དུ་ཁྱོད་ཀྱིས་མ་མཐོང་བར་དད་པས་ཡིད་ཆེས་པར་གྱིས་ཤིག།། །།འཕགས་པ་རྔ་བོ་ཆེ་ཆེན་པོའི་ལེའུ་བམ་པོ་གཉིས་པ། དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་བཀའ་སྩལ་ཏོ། །
[94a.5]ཇི་ལྟར་མཁའ་ལ་མཛུབ་མོས་སྟོན་པ་ལྟར། །དེ་བཞིན་ཐར་པ་མིང་ཙམ་གྱིས་བསྟན་ཏོ། །ཇི་ལྟར་ལྷོ་ཕྱོགས་བཅོམ་བརླག་མི་བཞིན་དུ། །དེ་བཞིན་ང་ཉིད་བརྟེན་པ་མེད་ནས་བྱོན། །འོད་སྲུང་འདི་ལའང་དོན་མཐོང་ན། །རྒྱུ་ནི་དགོས་པ་ཡོད་མེད་དེ། །མངོན་སུམ་མ་གྱུར་
[94a.6]དོན་ལ་ནི། །རྒྱུ་དང་རྐྱེན་ཀྱང་དེ་བཞིན་ནོ། །འོད་སྲུང་དེ་ལྟ་བས་ན་སངས་རྒྱས་བཅོམ་ལྡན་འདས་ཀྱིས་རྒྱུ་དུ་མས་ཐར་པའི་ཚིག་གི་དོན་ཉེ་བར་སྟོན་པར་མཛད་དོ། །བཀའ་སྩལ་པ། འོད་སྲུང་རྒྱུ་ཞེས་བྱ་བ་ཅི་ཡིན་པར་འདོད། གསོལ་པ། རྒྱུ་ནི་བྱེད་རྒྱུ་ཞེས་བགྱི་བ་ལགས་
[94a.7]སོ། །བཅོམ་ལྡན་འདས་ཀྱིས་བཀའ་སྩལ་པ། རྐྱེན་ཅེས་བྱ་བ་གང་གི་ཚིག་བླ་དགས་ཡིན། གསོལ་པ། བཅོམ་ལྡན་འདས་རྐྱེན་ཅེས་བགྱི་བ་དེ་ནི་རྟེན་ལགས་སོ། །བཀའ་སྩལ་པ། འོད་སྲུང་རིགས་པའི་དཔེ་དང་། རྒྱུ་དང་ཉེ་བར་སྦྱར་བ་དང་། བྱེད་རྒྱུ་རྣམས་ཀྱིས་
[94b]
[94b.1]དེ་ཇི་ལྟ་བུ་ཡིན་པ་དེ་ཁོ་ན་དེ་བཞིན་དུ་གསལ་བར་སྟོན་ཅིག །གསོལ་པ། བཅོམ་ལྡན་འདས་དཔེར་ན་ཕ་དང་མ་གཉིས་འདུས་པ་ལས་བུ་འབྱུང་བར་འགྱུར་ཏེ། དེ་ལ་མ་ནི་རྒྱུ་ལགས་སོ། །ཕ་ནི་རྐྱེན་ལགས་ཏེ། དེ་ལྟ་བས་ན་ཕ་དང་མ་གཉིས་ནི་བུའི་རྒྱུ་དང་རྐྱེན་ལགས་སོ། །དེ་བཞིན་
[94b.2]དུ་རྒྱུ་དང་རྐྱེན་གྱིས་ཆོས་སྐྱེ་བར་འགྱུར་ཏེ། འདི་ནི་གྲུབ་པ་ཞེས་བགྱིའོ། །གྲུབ་པ་ཞེས་བྱ་བ་ཅི་ཡིན། གྲུབ་པ་ཞེས་བགྱི་བ་ནི་འཇིག་རྟེན་གྱི་གྲགས་པ་ལགས་སོ། །འཇིག་རྟེན་ཞེས་བྱ་བ་ཅི་ཡིན། འོད་སྲུང་གིས་གསོལ་པ། སེམས་ཅན་དང་ལྡན་པས་བཏགས་པ་གང་
[94b.3]ལགས་པའོ། །སེམས་ཅན་ཞེས་བྱ་བ་ཅི་ཡིན། སེམས་ཅན་ཞེས་བགྱི་བ་ནི་ཆོས་ཀྱི་བརྡར་བཏགས་པ་ལགས་སོ། །ཆོས་ཞེས་བྱ་བ་ཅི་ཡིན། གསོལ་པ། ཆོས་མ་ལགས་པའི་ཆོས་དང་། ཆོས་ཀྱི་ཆོས་སོ། །ཆོས་དེ་དག་ཀྱང་རྣམ་པ་གཉིས་སུ་བསྟན་ཏོ། །རྣམ་
[94b.4]པ་གཉིས་གང་ལགས་ཞེ་ན། འདུས་བྱས་དང་། འདུས་མ་བྱས་དང་། གཟུགས་ཅན་དང་། གཟུགས་ཅན་མ་ལགས་པ་སྟེ། དེ་ལས་མུ་གསུམ་པ་ནི་མ་མཆིས་པ་ལགས་སོ། །དེ་ལ་ཆོས་ཞེས་བྱ་བ་ཇི་ལྟ་བུ་ཡིན། གསོལ་པ། ཆོས་ཞེས་བགྱི་བ་ནི་གཟུགས་མ་
[94b.5]མཆིས་པ་ལགས་སོ། །བཀའ་སྩལ་པ། ཆོས་མ་ཡིན་པ་ཇི་ལྟ་བུ་ཡིན། ཆོས་མ་ལགས་པ་ཞེས་བགྱི་བ་དེ་ཡང་གཟུགས་མ་མཆིས་པ་ལགས་སོ། །བཀའ་སྩལ་པ། གལ་ཏེ་ཆོས་དང་ཆོས་མ་ཡིན་པ་གཟུགས་མེད་ཅིང་མཚན་མ་མེད་པ་ཡིན་ན་དེ་ལ་ཆོས་ནི་གང་། ཆོས་མ་
[94b.6]ཡིན་པ་ནི་གང་། གསོལ་པ། ཆོས་ཞེས་བགྱི་བ་ནི་མྱ་ངན་ལས་འདས་པ་ཞེས་བགྱི་བ་ལགས་སོ། །ཆོས་མ་ལགས་པ་ཞེས་བགྱི་བ་ནི་སྲེད་པ་ཞེས་བགྱི་བ་ལགས་སོ། །བཀའ་སྩལ་པ། གལ་ཏེ་དེ་ལྟར་ཆོས་དང་ཆོས་མ་ཡིན་པ་གཟུགས་མེད་ཅིང་མཚན་ཉིད་མེད་པ་
[94b.7]ཡིན་ན་སངས་རྒྱས་རྣམས་ཀྱིས་ཇི་ལྟར་ཅི་ཞིག་མཚན་མ་གང་གིས་འདི་ནི་ཆོས་ཡིན་ནོ་ཞེས་རྣམ་པར་མཁྱེན་པར་འགྱུར། གསོལ་པ། སེམས་ཅན་རྣམས་འཁོར་བར་སྐྱེས་ནས་དགེ་བའི་བསོད་ནམས་དང་། དགེ་བའི་རྩ་བ་རྣམ་པ་སྣ་ཚོགས་ལ་བསྟེན་པ་ན་དེའི་ཚུལ་འདི་དང་། 
[95a]
[95a.1]དེ་དེ་ལྟར་ཆོས་མངོན་དུ་ཡང་དག་པར་སྤྱད་པས་དགེ་བའི་མཚན་ཉིད་ཐམས་ཅད་ཀུན་དུ་སྐྱེ་བར་འགྱུར་བ་སྟེ། དེ་ལྟར་ཆོས་མངོན་དུ་ཡང་དག་པར་སྤྱོད་པ་གང་ལགས་པ་དེ་ལྟ་བུའི་སེམས་ཅན་དེ་དག་ནི་ཆོས་ལགས་སོ། །སེམས་ཅན་རྣམས་འཁོར་བར་སྐྱེས་ནས་བསོད་
[95a.2]ནམས་མ་ལགས་པ། སྡིག་པའི་ལས་རྣམ་པ་སྣ་ཚོགས་ཀུན་དུ་སྤྱོད་ཅིང་ཆོས་མ་ལགས་པ་ཀུན་སྤྱོད་པ། དེ་ཁོ་ན་ལ་སྡིག་པ་མི་དགེ་བའི་མཚན་ཉིད་དེ་དག་ཐམས་ཅད་སྐྱེ་བར་འགྱུར་ཏེ། དེ་ལྟར་ཆོས་མ་ལགས་པ་ཀུན་དུ་སྤྱོད་པ་གང་ལགས་པ་དེ་ལྟ་བུའི་སེམས་ཅན་དེ་ནི་ཆོས་མ་
[95a.3]ལགས་པ་ལགས་སོ། །དེ་ལ་སེམས་ཅན་ཞེས་བགྱི་བ་ནི་ནང་གི་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་ཏེ། ཁམས་བཞིས་ཡང་དག་པར་བསྡུས་ཤིང་བཏགས་པ་དང་། མིག་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་
[95a.4]ཀྱི་སྐྱེ་མཆེད་དྲུག་དང་། དབང་པོ་ལྔ་དང་། ཚོར་བ་དང་། འདུ་ཤེས་དང་། སེམས་པ་དང་། སེམས་དང་། ཡིད་ཀྱི་རྣམ་པར་ཤེས་པ་སྟེ། དེ་ལྟར་སྲིད་པའི་ཡན་ལག་བཅུ་གསུམ་གྱི་བར་ནི་ཆོས་ཐམས་ཅད་ཅེས་བགྱི་བ་ལགས་སོ། །བཀའ་སྩལ་པ། འོད་སྲུང་དེ་དག་
[95a.5]ཁོ་ན་ལ་སེམས་ཅན་གྱི་ཆོས་ཞེས་བྱ་ན། དེ་ལ་སེམས་ཅན་ཞེས་བྱ་བའི་ཆོས་གང་ཡིན་ཞེ་ན། གསོལ་པ། དེ་ལ་སེམས་ཅན་ཞེས་བགྱི་བར་བཏགས་པའི་ཆོས་འགའ་ཡང་མ་མཆིས་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་དཔེར་ན་ཀོ་ས་ལའི་རྒྱལ་པོ་གསལ་རྒྱལ་
[95a.6]གྱི་རྔ་བོ་ཆེ་ཞེས་བགྱི་བ་གང་ལགས་པ་དེའི་རྔ་བོ་ཆེ་ཞེས་བགྱི་བ་དེ་གང་ལགས། བཀའ་སྩལ་པ། འོད་སྲུང་རྔ་བོ་ཆེ་གང་ཡིན་པ་དེ་ཉིད་རྔ་བོ་ཆེ་ཡིན་པར་ཤེས་པར་བྱ་སྟེ། རྔ་བོ་ཆེ་ཞེས་བྱ་བ་ནི་པགས་པ་དང་། དབྱིག་གུ་དང་། ཤིང་ལེབ་དང་། ཆོས་འདི་གསུམ་ཚོགས་པ་གང་ཡིན་
[95a.7]པའི་ཆོས་དེ་དག་ལ་རྔ་བོ་ཆེ་ཞེས་བྱའོ། །གསོལ་པ། དེ་ལ་བརྡུང་བའི་མི་ལ་རྔ་བོ་ཆེ་ཞེས་བགྱི་བ་ལགས་སམ། བཀའ་སྩལ་པ། མི་མེད་པར་ཡང་རྔ་བོ་ཆེ་རླུང་གིས་བསྐྱོད་པ་ན་སྒྲ་འབྱུང་ངོ་། །གསོལ་པ། བཅོམ་ལྡན་འདས་ཅི་ལགས། རྔ་བོ་ཆེ་ཞེས་བགྱི་བ་ཆོས་སམ། འོན་
[95b]
[95b.1]ཏེ་ཆོས་མ་ལགས་པ་ལགས། བཀའ་སྩལ་པ། རྔ་བོ་ཆེ་ཞེས་བྱ་བ་འདི་ནི་ཆོས་ཀྱང་མ་ཡིན། ཆོས་མ་ཡིན་པ་ཡང་མ་ཡིན་ནོ། །གསོལ་པ། དེ་ཅི་ཞེས་བགྱི། བཀའ་སྩལ་པ། ཆོས་གང་ཞིག་ཆོས་གང་དང་ཡང་ལྷན་ཅིག་ལྡན་པ་མ་ཡིན་ཞིང་། ཆོས་མ་ཡིན་པ་དང་ཡང་མ་ཡིན་
[95b.2]པ་འདི་ལུང་དུ་མ་བསྟན་པའི་ཆོས་ཞེས་བྱའོ། །གསོལ་པ། གལ་ཏེ་ལུང་དུ་མ་བསྟན་པའི་ཆོས་ཤིག་མཆིས་ན་དེས་ན་འཇིག་རྟེན་ན་ཆོས་གསུམ་མཆིས་པར་འགྱུར་རོ། །བཀའ་སྩལ་པ། ལུང་དུ་མ་བསྟན་པ་ཞེས་བྱ་བ་གང་ཡིན་པ་དེ་ནི་ཇི་ལྟར་སྐྱེས་པ་ཡང་མ་ཡིན། བུད་མེད་
[95b.3]ཀྱང་མ་ཡིན་པ་ལྟར་མ་ནིང་ཞེས་བྱའོ། །དཔེར་ན་ཇི་ལྟ་བུ་ལགས། བཀའ་སྩལ་པ། འོད་སྲུང་ཁྱོད་ཀྱིས་འདི་ནི་ཕ་དང་མ་འདུས་པའི་བུ་ཡིན་ནོ་ཞེས་སྨྲས་པ། གལ་ཏེ་ཕ་དང་མ་འབྲས་བུ་མེད་པར་གྱུར་ན་ཁ་ཅིག་འདི་སྐད་ཅེས། མ་དང་ཕ་ནི་རྒྱུ་དང་རྐྱེན་མ་ཡིན་ནོ་ཞེས་སྨྲ་བར་འགྱུར་
[95b.4]རོ། །ཡང་བཀའ་སྩལ་པ། སེམས་ཅན་ས་བོན་གྱི་དངོས་པོ་མེད་པ་གང་ཡིན་པ་དེ་དག་ནི་འབྲས་བུ་མེད་པས། དེ་དག་ནི་རྟག་ཏུ་མ་ནིང་ཞེས་བྱ་བར་ཤེས་པར་བྱའོ། །དེ་ཅིའི་ཕྱིར་ཞེ་ན། འོད་སྲུང་དཔེར་ན་ཀོ་ས་ལའི་རྒྱལ་པོ་གསལ་རྒྱལ་གང་གི་ཚེ་ཕ་རོལ་གྱི་དམག་ཚོགས་དང་ལྷན་ཅིག་
[95b.5]ལྷག་པར་ཉམ་ང་བར་གྱུར་པ་ན་བརྒྱ་ལ་ཇི་ཞིག་ལྟར་གྱུར་པ་དེའི་ཚེ། དེའི་དྲུང་དུ་དབང་ཐང་གིས་འཚོ་བ་དག་དེ་དང་ལྷན་ཅིག་རྗེས་སུ་མི་འབྲང་ཞིང་སྒྲོལ་བར་མི་བྱེད་པ་གང་ཡིན་པ་དེ་དག་བུད་མེད་དང་འདྲ་བར་བལྟ་བར་བྱའོ། །གསོལ་པ། ཅིའི་སླད་དུ། བཀའ་སྩལ་པ། རྒྱལ་
[95b.6]པོ་རྣམས་ནི་ཞོ་ཤས་འཚོ་བའི་མི་རྣམས་ཀྱི་རང་བཞིན་བརྟགས་ནས་གསོར་འཇུག་གོ། །རྒྱུ་དེས་ན་ས་བོན་མེད་པའི་སེམས་ཅན་དེ་དག་ཕ་དང་མར་མི་འགྱུར་བས་སེམས་ཅན་དེ་དག་རྟག་པར་མ་ནིང་ཡིན་པར་བལྟ་བར་བྱའོ། །ཡང་བཀའ་སྩལ་པ། དགེ་བའི་ཆོས་དང་། མི་དགེ་བའི་
[95b.7]ཆོས་དང་། ལུང་དུ་མ་བསྟན་པའི་ཆོས་ཏེ། དགེ་བའི་ཆོས་ནི་ཚོར་བ་བདེ་བ་ཡིན་ནོ། །མི་དགེ་བའི་ཆོས་ནི་ཚོར་བ་སྡུག་བསྔལ་བ་ཡིན་ནོ། །ལུང་དུ་མ་བསྟན་པའི་ཆོས་ནི་ཚོར་བ་བདེ་བ་ཡང་མ་ཡིན། སྡུག་བསྔལ་བ་ཡང་མ་ཡིན་པ་ཡིན་ཏེ་སེམས་ཅན་རྣམས་ནི་ཆོས་འདི་གསུམ་
[96a]
[96a.1]གྱིས་རྟག་ཏུ་རེག་པར་འགྱུར་རོ། །དེ་ལ་ཚོར་བ་བདེ་བ་ཞེས་བྱ་བ་ནི་ལྷ་དང་མི་རྣམས་ཀྱི་འདོད་པའི་ཡོན་ཏན་ལྔ་ཡིན་ནོ། །ཚོར་བ་སྡུག་བསྔལ་བ་ཞེས་བྱ་བ་ནི་སེམས་ཅན་དམྱལ་བ་པ་དང་། དུད་འགྲོའི་སྐྱེ་གནས་པ་དང་། ཡི་དགས་ཀྱི་འཇིག་རྟེན་གྱི་ཡིན་ནོ། །ཚོར་བ་བདེ་བ་ཡང་
[96a.2]མ་ཡིན། སྡུག་བསྔལ་བ་ཡང་མ་ཡིན་པ་ནི་ཇི་ལྟར་འབྲུམ་བུ་ཕྲ་མོ་དང་། ཤུ་བ་ཡིན་ཏེ་དེ་ལ་འབྲུམ་བུ་ཕྲ་མོ་དང་། ཤུ་བས་ཉོན་མོངས་པའི་སེམས་ཅན་རྣམས་ནི་ལུང་དུ་མ་བསྟན་པ་ཡིན་ནམ། འོད་སྲུང་གིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། ཅིའི་
[96a.3]ཕྱིར། གསོལ་པ། བདེ་བ་ལས་སྡུག་བསྔལ་འབྱུང་ཞིང་སྡུག་བསྔལ་ལས་ཀྱང་སྡུག་བསྔལ་འབྱུང་བས་འདི་གཉིས་ཀ་ལུང་དུ་མ་བསྟན་པ་ལགས་སོ། །བཀའ་སྩལ་པ། ཅི་ཁ་ཟས་ལས་ནད་འབྱུང་ངམ། གསོལ་པ། གང་གི་ཚེ་འཚལ་བ་དེའི་ཚེ་བདེ་བ་ཞེས་བགྱི་བ་ལགས་
[96a.4]སོ། །གང་གི་ཚེ་ནད་དུ་གྱུར་པ་དེའི་ཚེ་སྡུག་བསྔལ་ཞེས་བགྱི་བ་ལགས་ཏེ། དེ་ལ་ཤུ་བ་གང་ལགས་པ་དེ་ནི་ལུང་དུ་མ་བསྟན་པ་ཞེས་བགྱི་ལགས་སོ། །བཀའ་སྩལ་པ། གལ་ཏེ་དེ་ལྟ་བས་ན་བདེ་བ་དང་སྡུག་བསྔལ་བ་ཡང་ལུང་དུ་མ་བསྟན་པ་ཞེས་བྱ་ལ་ཕ་དང་མ་དང་བུ་ཡང་ལུང་དུ་མ་བསྟན་
[96a.5]པར་འགྱུར་རོ། །གསོལ་པ། དེ་ནི་མ་ལགས་སོ། །བཀའ་སྩལ་པ། འོ་ན་ཇི་ལྟ་བུ་ཡིན། གསོལ་པ། ཇི་ལྟར་འདུ་ཤེས་མེད་འདུ་ཤེས་མེད་མིན་ལ་སོགས་པའི་ལྷ་ཐེར་ཟུག་གི་གཞི་ཞེས་མི་བགྱི་བ་ལྟ་བུའི་ཆོས་དགེ་བ་འདི་ཡང་དེ་དང་འདྲ་ལགས་སོ། །བཀའ་སྩལ་པ། འོད་
[96a.6]སྲུང་ཁྱོད་ཀྱིས་ཚོར་བ་དང་། འདུ་ཤེས་ལ་སེམས་ཅན་ནོ་ཞེས་སྨྲས་པ། དེས་ན་འདུ་ཤེས་མེད་འདུ་ཤེས་མེད་མིན་ལ་སོགས་པའི་ལྷ་དག་སེམས་ཅན་མ་ཡིན་པར་འགྱུར་རོ། །གསོལ་པ། བཅོམ་ལྡན་འདས་དེ་རྣམས་ལ་ཡང་འདུ་བྱེད་ཀྱི་ངོ་བོ་མཆིས་ལགས་སོ། །བཀའ་སྩལ་
[96a.7]པ། འོ་ན་ཚོར་བ་དང་འདུ་ཤེས་མ་གཏོགས་པའི་ཆོས་འདི་དག་ལ་སེམས་ཅན་ཞེའམ། འོན་ཏེ་ཁ་ཅིག་དེ་ལྟ་བུའི་སེམས་ཅན་དག་ཡོད་དོ་ཞེས་ཟེར་ན། དེས་ན་འདི་ལྟར་སེམས་ཅན་མ་ཡིན་པའི་ཆོས་དང་ལྡན་པ་དག་སེམས་ཅན་དུ་འགྱུར་རོ། །ཅིའི་སླད་དུ། སེམས་ཅན་གཟུགས་
[96b]
[96b.1]ཅན་ཡིན་ནམ་འོན་ཏེ་གཟུགས་ཅན་མ་ཡིན། གསོལ་པ། གཟུགས་ཅན་ཡང་མ་ལགས། གཟུགས་ཅན་མ་ལགས་པ་ཡང་མ་ལགས་མོད་ཀྱི་ཆོས་དེ་དག་དང་ལྡན་པ་ནི་སེམས་ཅན་ཞེས་བགྱི་ལགས་སོ། །བཀའ་སྩལ་པ། གལ་ཏེ་དེ་ལྟར་ན་སེམས་ཅན་མ་ཡིན་པའི་ཆོས་དང་ལྡན་
[96b.2]པ་དེ་དག་སེམས་ཅན་དུ་སྐྱེ་བར་འགྱུར་བའི་གཟུགས་མེད་པ་ཞེས་བྱའོ། །ཇི་སྟེ་དེ་ལྟར་གྱུར་ན་འཇིག་རྟེན་དུ་ཆོས་རྣམ་པ་གཉིས་པོ་གཟུགས་ཅན་དང་གཟུགས་ཅན་མ་ཡིན་པ་དེ་འབྱུང་བར་འགྱུར་ཏེ། ཆོས་གཟུགས་ཅན་དང་། ཆོས་མ་ཡིན་པ་གཟུགས་ཅན་ནོ། །ཐར་པ་ཆོས་
[96b.3]དང་ལྷན་ཅིག་གམ། འོན་ཏེ་ཆོས་མ་ལགས་པ་དང་ལྷན་ཅིག་ལགས། གཟུགས་མ་མཆིས་པའི་ལྷ་ལ་ཡང་ཐར་པ་མཆིས་པ་ལགས་སམ། བཀའ་སྩལ་པ། དེ་ནི་མ་ཡིན་ཏེ། ཆོས་འདུས་བྱས་དང་། འདུས་མ་བྱས་པ་ཡོད་པས། དེའི་ཕྱིར་གཟུགས་མེད་པའི་ལྷ་
[96b.4]དེ་དག་ཀྱང་འདུས་བྱས་ཀྱི་ནང་དུ་བགྲང་བར་འགྱུར་གྱི་ཐར་པ་ནི་འདུས་མ་བྱས་ཡིན་ནོ། །གསོལ་པ། དེས་ན་གཟུགས་མ་མཆིས་པའི་ལྷ་རྣམས་ཀྱང་གཟུགས་དང་ལྡན་པར་འགྱུར་ལགས་སོ། །འོད་སྲུང་ཇི་ལྟར་འདུས་བྱས་ཐམས་ཅད་གཟུགས་ཅན་ཡིན་པ་དང་། འདུས་མ་
[96b.5]བྱས་གཟུགས་ཅན་མ་ཡིན་པར་སྨྲོས་ཤིག་གསལ་བར་སྨྲོས་ཤིག །གསོལ་པ། བཅོམ་ལྡན་འདས་གཟུགས་མ་མཆིས་པའི་ལྷ་རྣམས་གཟུགས་དང་ལྡན་ནོ་ཞེས་བགྱི་བའི་གཟུགས་སངས་རྒྱས་ཀྱི་ཡུལ་དུ་འགྱུར་བ་ལགས་གྲང་། བདག་ཅག་གི་ཡུལ་དུ་ནི་མི་འགྱུར་
[96b.6]ལགས་སོ། །བཀའ་སྩལ་པ། འོད་སྲུང་ལེགས་སོ་ལེགས་སོ། །དེ་བཞིན་དུ་ཐར་པར་གཤེགས་པའི་སངས་རྒྱས་བཅོམ་ལྡན་འདས་རྣམས་ཀྱང་ངའི་ཡུལ་ཡིན་ཏེ། དེ་རྣམས་ཀྱང་གཟུགས་ཅན་ཡིན་ལ་ཐར་པ་དེ་ཡང་གཟུགས་ཅན་ཡིན་ནོ། །ཡང་བཀའ་སྩལ་པ། འོད་
[96b.7]སྲུང་ཅི་ཁྱོད་ཀྱིས་གཟུགས་མེད་པའི་ལྷ་རྣམས་ཀྱི་ལྷའི་གནས་དང་བྱེད་པ་ཡང་དག་པར་ཤེས་སམ། ཡང་བཀའ་སྩལ་པ། འོད་སྲུང་ཅི་ཁྱོད་ཀྱིས་གཟུགས་ཅན་གྱི་ལྷ་རྣམས་གཟུགས་མེད་པ་ཞེས་བྱ་བའི་ནང་དུ་བགྲང་ངམ། ཅི་ན་བདག་ཅག་གི་ཡུལ་མ་ལགས་སོ་ཞེས་ཟེར། 
[97a]
[97a.1]ཡང་བཀའ་སྩལ་པ། ཐར་པ་བརྙེས་པའི་སངས་རྒྱས་བློ་ཤིན་ཏུ་རྣམ་པར་དག་པ་རྣམས་ཀྱང་དེ་ཁོ་ན་བཞིན་དུ་གཟུགས་ཞེས་བྱ་བར་གསལ་བར་ཡང་དག་པར་ལྟོས་ཤིག །འོད་སྲུང་གིས་གསོལ་པ། བཅོམ་ལྡན་འདས་གལ་ཏེ་དེ་ལྟར་ན་ཐར་པ་ཐོབ་པ་གནས་པའི་ཕྱིར་
[97a.2]ཡང་བདེ་བ་དང་། སྡུག་བསྔལ་མྱོང་བར་འགྱུར་ལགས་སོ། །བཀའ་སྩལ་པ། སེམས་ཅན་ནད་པ་ཞིག་སྨན་བཅུད་ཀྱིས་ལེན་འཐུངས་ནས་ནད་དང་བྲལ་བར་གྱུར་ན་ཅི་ཡང་ནད་བུ་ཅན་དུ་འགྱུར་རམ། གལ་ཏེ་འགའ་ཞིག་མཆིས་ན་ངེས་པར་འགྱུར་ལགས་སོ། །བཀའ་སྩལ་པ། 
[97a.3]གལ་ཏེ་ལས་མེད་ཀྱང་འགྱུར་རམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། འོད་སྲུང་བདེ་བ་དང་སྡུག་བསྔལ་སྤངས་པ་དེ་ཉིད་ཐར་པ་ཡིན་ཏེ། ནད་ནི་བདེ་བ་དང་སྡུག་བསྔལ་ལྟ་བུ་ཡིན་ལ་མི་ལྟ་བུར་ནི་མྱ་ངན་ལས་འདས་པ་ཐོབ་པར་བལྟའོ། །གསོལ་པ། 
[97a.4]བཅོམ་ལྡན་འདས་ཅི་ལགས། བདེ་བ་དང་སྡུག་བསྔལ་སྤངས་པ་ཞེས་བགྱི་བ་ལས་མ་མཆིས་པས་ནད་ཟད་པ་ཐོབ་པ་ལགས་སམ། བཀའ་སྩལ་པ། ཐར་པ་ཐོབ་པ་ནི་འཇིག་རྟེན་གྱི་བདེ་བ་དང་སྡུག་བསྔལ་གྱི་ལས་གང་ཡིན་པ་དེ་དང་བྲལ་ཞིང་ཟད་པ་བཞིན་ནོ། །བཅོམ་ལྡན་
[97a.5]འདས་དེ་ཅིའི་སླད་དུ་ཡང་འགུམ་པར་མི་འགྱུར་ལགས། བཀའ་སྩལ་པ། ནམ་མཁའ་ནམ་མཁའ་ལྟ་བུའོ་ཞེས་བྱ་བ་རྒྱ་མཚོ་ཆེན་པོ་ནམ་མཁའ་ལྟ་བུའོ་ཞེས་པ། ཅི་ནམ་མཁའ་དཔེ་མེད་པ་རྒྱ་མཚོ་ཆེན་པོ་ལྟ་བུ་ཡིན་ནམ། དེ་བཞིན་དུ་ཐར་པ་ནི་དཔེ་མེད་པ་ཡིན་ནོ། །ཇི་ལྟར་
[97a.6]གཟུགས་མེད་པའི་ལྷ་རྣམས་ཀྱི་གཟུགས་ཡོད་ཀྱང་དགའ་བ་དེ་དང་དེ་ལྟ་བུས་གནས་པ་མི་ཤེས་པ་དེ་བཞིན་དུ་ཉན་ཐོས་དང་རང་སངས་རྒྱས་རྣམས་ཀྱི་ཐར་པ་ཡང་བཏགས་པ་མེད་དོ། །གསོལ་པ། བཅོམ་ལྡན་འདས་ནམ་མཁའ་ཡང་མི་རྟག་པ་ལགས་སོ། །བཀའ་སྩལ་པ། 
[97a.7]དཔེར་ན་ཇི་ལྟ་བུ་ཇི་ལྟར་རྒྱལ་པོ་གསལ་རྒྱལ་གྱི་ཁང་བཟངས་ངང་པ་ལྟར་དཀར་བ་བརྩིགས་པ་དེའི་ཚེ་ནམ་མཁའ་ཉམས་པ་དེ་ནི་ནམ་མཁའ་ཞིག་པ་ཞེས་བགྱིའོ། །གསོལ་པ། །ཆོས་གཟུགས་མེད་པ་ཇི་ལྟར་འཇིག །གཟུགས་མེད་པའི་ལྷ་རྣམས་ཀྱང་ཇི་ལྟར་
[97b]
[97b.1]འཇིག་ལགས། བཀའ་སྩལ་པ། གཟུགས་མེད་པའི་ལྷ་གང་དག་ཡིན་པ་དེ་དག་སེམས་ཅན་ཞེས་བགྱི་བར་བགྲང་ངམ་ཅི། བཅོམ་ལྡན་འདས་ནམ་མཁའ་སེམས་མ་མཆིས་པ་སེམས་དང་བཅས་པ་ཇི་ལྟར་འགྱུར་ལགས། བཀའ་སྩལ་པ། ནམ་མཁའ་ལ་རྟེན་པའི་ཁང་པའམ། རི་
[97b.2]གང་དང་གང་དག་ཡིན་པ་ཞིག་ཀྱང་ནམ་མཁའ་མི་འཇིག་པ་ལྟར་མྱ་ངན་ལས་འདས་པའི་དབྱིངས་ཀྱི་འགྲོ་བ་ཐམས་ཅད་ལ་ཁྱབ་པ་ཡང་དེ་དང་འདྲའོ། །རྟེན་ནམ་མཁའ་མི་འཇིག་པ་ལྟར་བྱེད་པ་པོ་དང་། ཚོར་བ་པོ་ཡང་དེ་དང་འདྲ་ལགས་སམ། བཀའ་སྩལ་པ། འོད་སྲུང་མྱ་ངན་
[97b.3]ལས་འདས་པའི་དུས་ན། སེམས་ཅན་རྣམས་ཀྱི་ལས་དང་། ཉོན་མོངས་པའི་ཆོས་ཡོད་པ་གང་ཡིན་པ་འཇིག་པར་འགྱུར་རོ། །བཅོམ་ལྡན་འདས་སེམས་ཅན་ཐམས་ཅད་དང་། ཆོས་ཐམས་ཅད་མ་མཆིས་པ་ཇི་ལྟ་བུ་ལགས། རྔ་བོ་ཆེའི་ཚོགས་པ་ཇི་ལྟ་བ་བཞིན་ནོ། །ཡང་
[97b.4]གསོལ་པ། ཇི་ལྟར་གདུགས་ཀྱི་འོད་དང་། ནོར་བུའི་འོད་གཉིས་པོ་དེ་ལས་འཇིག་རྟེན་ན་ཞུགས་ཞེས་བགྱི་བ་དེ་བཞིན་དུ་མི་རྣམས་ལས་བདག་གིར་བྱ་བ་ཞེས་བགྱི་ན་བཅོམ་ལྡན་འདས་ཆོས་གཅིག་པོ་འདི་གང་གི་རྣམ་པར་སྨིན་པ་ལགས། བཀའ་སྩལ་པ། འོད་སྲུང་ཁྱོད་ཀྱིས་མི་
[97b.5]ཤེས་སམ། གསོལ་པ། བཅོམ་ལྡན་འདས་འཚལ་ལགས་སོ། །བཀའ་སྩལ་པ། ཟླ་བ་བྱུང་བ་སྨྲོས་ཤིག །བཅོམ་ལྡན་འདས་ཟླ་བ་ནི་སེམས་ཅན་རྣམས་ཀྱི་རྣམ་པར་སྨིན་པ་ལས་སྐྱེས་པའི་ཆོས་མ་ལགས་སོ། །བཀའ་སྩལ་པ། གལ་ཏེ་དེ་ལྟ་ན་དཔེ་བརྗོད་དགོས་ཏེ། 
[97b.6]ཅི་སྟེ་ནོར་བུ་དང་། ཟླ་བ་དང་། ཉི་མ་དང་། མེ་སེམས་ཅན་གྱིས་མ་བྱས་ཀྱི། ཚོགས་པས་བྱས་པ་ཡིན་ན། སྟེང་གི་ལྷ་རྣམས་ཀྱིས་ཕྱག་བྱ་བའི་ཉི་མ་དང་། ཟླ་བ་དེ་དག་ཅི་སེམས་ཅན་མ་ཡིན་ནམ། བཅོམ་ལྡན་འདས་སངས་རྒྱས་བཅོམ་ལྡན་འདས་ཀྱང་ཡོངས་སུ་མྱ་ངན་ལས་
[97b.7]འདས་ཀྱི་བར་དུ་སེམས་ཅན་ཞེས་བགྱི་བས་དེ་དག་ཀྱང་སེམས་ཅན་གྱི་གྲངས་སུ་བགྲང་བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་ནི་སེམས་ཅན་མ་ཡིན་ནོ། །དེ་ཅིའི་སླད་དུ་ལགས། སེམས་ཅན་གྲོང་པའི་བཤེས་གཉེན་ཅན་ཕལ་པ་མ་ཡིན་པ་ཡང་སེམས་ཅན་
[98a]
[98a.1]རྣམས་དང་མཉམ་པར་མི་རྩི་བས། སངས་རྒྱས་ནི་རྣམ་པར་སྨིན་པ་ལས་སྐྱེས་པའི་ཆོས་ཀྱི་རྒྱུ་འཐུན་པ་སྟེ། སངས་རྒྱས་ནི་ཡོངས་སུ་མྱ་ངན་ལས་འདས་པ་ཡིན་ལ། སེམས་ཅན་ཡང་རྣམ་པར་སྨིན་པ་ལས་སྐྱེས་པའི་ཆོས་ཀྱི་རྒྱུ་འཐུན་པ་ཡིན་ནོ། །འོད་སྲུང་གང་
[98a.2]གི་ཚེ་སེམས་ཅན་ཐམས་ཅད་ཟད་པར་གྱུར་པ་དེའི་ཚེ། གལ་ཏེ་མེ་བྱུང་ནས་འཇིག་པའམ། འབྱུང་བར་འགྱུར་བ་དེ་སྨྲོས་ཤིག །བཅོམ་ལྡན་འདས་མ་འཚལ་ལགས་སོ། །ངས་སྔར་ཁྱོད་ཀྱིས་མི་ཤེས་སོ་ཞེས་གསུངས་སོ། །བཅོམ་ལྡན་འདས་སྐྱེ་བ་དང་། རྒ་
[98a.3]བ་དང་། ན་བ་དང་། འཆི་བ་གང་ནས་མཆིས། གང་དུ་མཆི་ལགས། བཀའ་སྩལ་པ། རྔ་བོ་ཆེའི་སྒྲ་གང་ནས་འོངས། གང་དུ་འགྲོ། བཅོམ་ལྡན་འདས་ཚོགས་པ་ལས་ལགས་སོ། །བཀའ་སྩལ་པ། ཇི་ལྟ་བུ་ཡིན། ཇི་ལྟར་ཆོས་ཐམས་ཅད་མ་བགྱིས་པ། 
[98a.4]བྱེད་པ་པོ་མ་མཆིས་པ། བྱེད་པ་པོ་དང་བྲལ་བ་ལྟར་རྔ་བོ་ཆེའི་སྒྲ་ཡང་དེ་དང་འདྲ་ལགས་སོ། །བཀའ་སྩལ་པ། དེ་ནི་མ་ཡིན་ཏེ། རྔ་བོ་ཆེ་ལ་ནི་བྱེད་པ་པོ་ཡོད་དམ། བཅོམ་ལྡན་འདས་མ་མཆིས་ལགས་སོ། །བཀའ་སྩལ་པ། དེ་བཞིན་དུ་མྱ་ངན་ལས་འདས་
[98a.5]པ་ཐེར་ཟུག་གི་གཞི་ཐོབ་པའི་སེམས་ཅན་དེ་དག་སུ་ཞིག་བྱེད་དེ་བྱེད་པ་པོ་མེད་དོ། །སེམས་ཅན་རྣམས་རང་གི་བདག་ཉིད་ཀྱིས་བདག་བྱེད་དེ། ཇི་ལྟ་ཞེ་ན། སེམས་ཅན་གྱིས་གལ་ཏེ་བསོད་ནམས་བྱེད་ན་ནི་སངས་རྒྱས་ཡིན་ལ། འོན་ཏེ་མི་བྱེད་ན་ནི་སེམས་ཅན་ཡིན་ནོ། །
[98a.6]སེམས་ཅན་ཐོག་མ་སུས་བགྱིས་ལགས། བཀའ་སྩལ་པ། འདུ་ཤེས་མེད་འདུ་ཤེས་མེད་མིན་གྱི་ལྷ་ལ་སོགས་པ་གཟུགས་མེད་པའི་ལྷ་རྣམས་ཀྱང་སུས་བྱས། གསོན་པོར་ཡང་ཇི་ལྟར་གནས། བཅོམ་ལྡན་འདས་ལས་ཀྱིས་ནི་གནས་ལགས་ན་དེ་དག་གི་ལས་དང་དེ་
[98a.7]བཞིན་དུ་ཁྱིམ་བདག་ཚོང་དཔོན་དང་ཚུལ་ཡང་འཚལ་བར་ནི་རྔོ་མི་ཐོགས་ལགས་སོ། །ཤིན་ཏུ་གནས་པ་ཉིད་དུ་སུ་ཞིག་བྱེད། གསོལ་པ། ལས་ཀྱིས་བགྱིད་དོ། །ལས་ལས་ནི་ཆོས་དུ་མ་སྐྱེ་སྟེ། དགེ་བ་ལས་ཀྱང་ཆོས་དུ་མ་སྐྱེའོ། །དེ་ལ་དགེ་བ་ལས་སྐྱེ་བའི་ཆོས་ནི་གང་
[98b]
[98b.1]དག་ལགས། མི་དགེ་བས་སྐྱེ་བ་ནི་གང་དག་ལགས། བཀའ་སྩལ་པ། ལས་ལས་ནི་སྲིད་པ་སྐྱེའོ། །དགེ་བའི་ལས་ལས་ནི་ཐར་པ་སྐྱེའོ། །གསོལ་པ། བཅོམ་ལྡན་འདས་མ་སྐྱེས་པའི་གནས་དགེ་བ་ལ་ཇི་ལྟར་སྐྱེ་བར་འགྱུར་ལགས། བཀའ་སྩལ་པ། གཞན་མ་
[98b.2]ཡིན་པ་དེ་བཞིན་ཉིད་ལས་སོ། །གལ་ཏེ་སངས་རྒྱས་དགེ་བ་ལས་སྐྱེ་བ་ལགས་ན། མི་སྐྱེ་བའི་གནས་ཇི་ལྟར་འཐོབ་ལགས། བཀའ་སྩལ་པ། ལེགས་པར་སྤྱད་པའི་ལས་ཀྱིས་སོ། །དེ་སུས་བསླབས་ལགས། བཀའ་སྩལ་པ། ཐོག་མ་མེད་པའི་དུས་ཀྱི་
[98b.3]སངས་རྒྱས་རྣམས་ཀྱིས་བསླབས་སོ། །ཐོག་མ་མ་མཆིས་པའི་དུས་ཐམས་ཅད་སུ་ཞིག་གིས་མངོན་པར་སྤྲུལ་ཅིང་བསླབས་ལགས། བཀའ་སྩལ་པ། ཐོག་མ་མེད་པའི་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་ཤེས་པའམ། བསམ་པར་མི་ནུས་སོ། །
[98b.4]གལ་ཏེ་འཇིག་རྟེན་དུ་ཤཱ་རིའི་བུ་ལྟ་བུར་མང་དུ་ཐོས་པར་གྱུར་པའི་མི་འགའ་ཞིག་བྱུང་སྟེ། དེས་འདི་ལྟར་སངས་རྒྱས་རྣམས་ཀྱི་སངས་རྒྱས་འབྱུང་བའི་དང་པོ་གང་ཡིན་ཞེས་དུས་རིང་པོ་མཐའ་ཡས་པར་རྟག་ཏུ་བསམས་ཀྱང་ཤེས་པའམ་བསམ་པར་མི་ནུས་ཀྱི་དེའི་བར་སྐབས་སུ་མྱ་ངན་
[98b.5]ལས་འདའ་བར་འགྱུར་བ་ཁོ་ནར་ཟད་དོ། །ཡང་བཅོམ་ལྡན་འདས་ཀྱིས་བཀའ་སྩལ་པ། མཽད་གལ་གྱི་བུ་ཆེན་པོ་ལྟ་བུ་དག་ཕྱི་མའི་མཐའ་ཡས་པར་རྟག་ཏུ་རྫུ་འཕྲུལ་གྱི་སྟོབས་ཀྱིས་སོང་ཡང་སངས་རྒྱས་རྣམས་ཀྱི་སངས་རྒྱས་འབྱུང་བ་དང་། ཞིང་བལྟ་བ་རྟོགས་པར་མི་ནུས་ཏེ། བྱང་
[98b.6]ཆུབ་སེམས་དཔའ་བྱམས་པ་ལ་སོགས་པ་ས་བཅུ་ཐོབ་པ་རྣམས་ཀྱིས་ཀྱང་དེ་བཞིན་ནོ། །ཉན་ཐོས་དང་རང་སངས་རྒྱས་ཐམས་ཅད་ཀྱིས་ཀྱང་དེ་བཞིན་ནོ། །ཡང་བཀའ་སྩལ་པ། སངས་རྒྱས་འབྱུང་བ་ཇི་ལྟ་བ་དེ་བཞིན་དུ་སེམས་ཅན་འབྱུང་བ་ཡང་དེ་ཁོ་ན་བཞིན་དུ་ཤེས་པར་གྱིས་
[98b.7]ཤིག །བཅོམ་ལྡན་འདས་དེ་བཞིན་དུ་བྱེད་པ་པོ་དང་། ཚོར་བ་པོ་ཡང་མཆིས་པ་མ་ལགས་སམ། བཀའ་སྩལ་པ། འོད་སྲུང་བྱེད་པ་པོ་དང་། ཚོར་བ་པོ་ནི་རྒྱུ་ཡིན་ནོ། །གསོལ་པ། བཅོམ་ལྡན་འདས་འཇིག་རྟེན་འདི་ལ་བས་པ་མཆིས་སམ། འོན་ཏེ་མ་མཆིས། 
[99a]
[99a.1]བཀའ་སྩལ་པ། འཇིག་རྟེན་ལ་ནི་ནམ་ཡང་། ཇི་ལྟར་ཡང་། ལན་འགའ་ཡང་ཟད་པ་མེད་དོ། །ཡང་བཀའ་སྩལ་པ། འོད་སྲུང་ཁྱོད་ལ་དཔེ་བསྟན་པར་བྱའོ། །བཅོམ་ལྡན་འདས་ཇི་ལྟ་བུ་ལགས། བཀའ་སྩལ་པ། འོད་སྲུང་
[99a.2]དཔེར་ན། རྒྱ་མཚོ་ཟད་མི་ཤེས་པ་ལ། མི་འགའ་ཞིག་གིས་སྐྲའི་རྩེ་མོས་བཅུས་ན། བ་ལང་གི་རྨིག་རྗེས་ཙམ་དུ་འགྱུར་རམ་མི་འགྱུར། གསོལ་པ། བཅོམ་ལྡན་འདས་དེ་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་
[99a.3]སྲུང་འདས་པའི་དུས། བསྐལ་པ་གྲངས་མེད་པའི་ཆེས་གྲངས་མེད་པ། བསྐལ་པ་ཡངས་ཤིང་ཆེས་ཡངས་པ་ཞིག་བྱུང་བ། དེའི་ཚེ་དེའི་དུས་ན། འཇིག་རྟེན་དུ་ཡང་དག་པར་རྫོགས་པའི་སངས་རྒྱས་སྒྲ་གཅན་ཞེས་བྱ་བ་ཞིག་བྱུང་སྟེ། དེ་ནས་བཅོམ་
[99a.4]ལྡན་འདས་དེས། གྲོང་ཁྱེར་ཆེན་པོ་འདི་ཉིད་དུ་ཆོས་བཤད་པ་དེའི་ཚེ། ལི་ཙྪ་བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི། ཆོས་ཀྱི་རྒྱལ་པོ་ཆོས་དང་ལྡན་པ། འཁོར་ལོས་སྒྱུར་བའི་རྒྱལ་པོར་གྱུར་ཏོ། །དེ་ནས་རྒྱལ་པོ་དེ། 
[99a.5]དེ་བཞིན་གཤེགས་པ་དེའི་དྲུང་དུ་སོང་ནས། དེས་འབྱོར་པ་ཆེན་པོ་དང་། ཀླུའི་བསྐོར་བ་བྱས་ནས། བཙུན་མོ་དང་ལྷན་ཅིག་ཏུ་བཅོམ་ལྡན་འདས་ལ་མཆོད་དེ། ཚིག་འདི་དག་གསོལ་ཏོ། །བཅོམ་ལྡན་འདས། བདག་ནམ་ཞིག་ན་བྱང་
[99a.6]ཆུབ་སེམས་དཔར་འགྱུར་ལགས། དེའི་ཚེ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། འཁོར་ལོས་སྒྱུར་བའི་རྒྱལ་པོར་གྱུར་པ་གང་ཡིན་པ་དེ་ནི། བྱང་ཆུབ་སེམས་དཔའ་ལས་གཞན་དུ་མི་འགྱུར་རོ། །དེ་ཅིའི་ཕྱིར་
[99a.7]ཞེ་ན། དབང་པོ་དང་། ཚངས་པ་ལ་ནི་འཁོར་ལོས་སྒྱུར་བའི་རྒྱལ་པོ་ཉིད་ཡོད་པ་མ་ཡིན་པས། དེ་ལས་གཞན་དུ་མི་འགྱུར་རོ། །རྒྱལ་པོ་ཆེན་པོ། དགེ་བསྙེན་དུ་གྱུར་པ་གང་དང་གང་ཡིན་པ་དེ་དང་དེ་དག་ནི། དབང་པོ་དང་ཚངས་པར་འགྱུར་
[99b]
[99b.1]རོ། །དབང་པོ་ཉིད་དང་། ཚངས་པ་ཉིད་ཀྱི་རྒྱལ་པོ་མང་པོ་དུ་མ་བྱས་ནས། དེའི་འོག་ཏུ། ཆོས་ཀྱི་རྒྱལ་པོ། ཆོས་དང་ལྡན་པ། །འཁོར་ལོས་སྒྱུར་བར་འགྱུར་ཏེ། ཁྱོད་ཀྱིས་དབང་པོ་ཉིད་དང་། ཚངས་པ་ཉིད། གང་གཱའི་ཀླུང་གི་བྱེ་མ་དང་མཉམ་པར་བྱས་ནས། 
[99b.2]དེའི་འོག་ཏུ་ཁྱོད་ཀྱིས། འཁོར་ལོས་སྒྱུར་བ་འདི་ཉིད་ཐོབ་པ་ཡིན་ནོ། །དེ་ནས་ཡང་། རྒྱལ་པོ་དེས། ཡང་བཅོམ་ལྡན་འདས་ལ་ཞུས་པ། བཅོམ་ལྡན་འདས། དབང་པོ་ཉིད་དང་། ཚངས་པ་ཉིད་ཇི་ལྟ་བུ་ལགས། དེའི་ཚེ། བཅོམ་ལྡན་འདས་དེས་
[99b.3]བཀའ་སྩལ་པ། དབང་པོ་དང་། ཚངས་པ་ལ་སོགས་པ་ཇི་སྙེད་ཡོད་པ་ཁྱོད་དང་འདྲ་བར། ཅོད་པན་ཐོགས་པ་དེ་དག་ཐམས་ཅད་ནི། ཁྱོད་ཀྱི་དྲུང་ན་ཇིས་ཀྱང་མཛེས་པ་མ་ཡིན་ཏེ། དཔེར་ན། སངས་རྒྱས་ཀྱི་སྐུའི་མདུན་ན་ཉན་ཐོས་དང་། རང་སངས་རྒྱས་དང་། བྱང་ཆུབ་
[99b.4]སེམས་དཔའ་ཐམས་ཅད། ལམ་མེར་མ་ཡིན། ཐལ་ལེར་མ་ཡིན། ལྷག་གེར་མ་ཡིན་པ་བཞིན་ནོ། །དེ་བཞིན་དུ། རྒྱལ་པོ་ཆེན་པོ་ཁྱོད་དེང་། སངས་རྒྱས་ཀྱི་སྐུའི་ཁ་དོག་དང་འདྲ་བར་ཁོང་དུ་ཆུད་པར་བྱ་ན། འོད་སྲུང་། ཁྱོད་འཁོར་ལོས་སྒྱུར་བའི་རྒྱལ་
[99b.5]པོའི་དཔེ། མི་མཇེད་ཀྱི་བདག་པོ་ཚངས་པ་དང་། བརྒྱ་བྱིན་ཀཽ་ཤི་ཀ་ལས་བླང་བར་སེམས་པ་ལྟ་སྨོས་ཀྱང་ཅི་དགོས། འོད་སྲུང་དེ་ནས། གླིང་བཞི་པའི་དབང་ཕྱུག །འཁོར་ལོས་སྒྱུར་བའི་རྒྱལ་པོ་དེས། ཡང་བཅོམ་ལྡན་འདས་དེ་ལ་ཞུས་པ། བཅོམ་ལྡན་
[99b.6]འདས་ཅི་ལགས། བདག་འཇིག་རྟེན་དུ་སངས་རྒྱས་སུ་འགྱུར་ལགས་སམ། དེའི་ཚེ། སངས་རྒྱས་བཅོམ་ལྡན་འདས་དེས། བཀའ་སྩལ་པ། རིགས་ཀྱི་བུ། ཁྱོད་དུས་རིང་མོའི་ཡང་། ཤིན་ཏུ་དུས་རིང་མོ་ཞིག་ན་སངས་རྒྱས་ཐོབ་པར་འགྱུར་
[99b.7]རོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ། གལ་ཏེ། ཁྱོད་རང་གི་བསོད་ནམས་སྤངས་ཤིང་། གཅིག་ཏུ་བོར་ནས་བརྩམས་ཏེ། ཕལ་པའི་འདུ་ཤེས་སུ་བྱས་ནས། དེའི་ཚེ། སྐྲའི་རྩེ་མོས་རྒྱ་མཚོ་ཆེན་པོ་འདི་བཅུས་ཏེ། བ་ལང་གི་རྨིག་
[100a]
[100a.1]རྗེས་ཙམ་དུ་བྱེད་ན། དེའི་ཚེ། འཇིག་རྟེན་དུ་ཡང་དག་པར་རྫོགས་པའི་སངས་རྒྱས་མར་མེ་མཛད་ཅེས་བྱ་བ་འབྱུང་བར་འགྱུར་ཏེ། དེར་རྒྱལ་པོ་སའི་དབང་ཕྱུག་ཅེས་བྱ་བ་ཞིག་འབྱུང་བར་འགྱུར་རོ། །དེའི་ཚེ། བཅོམ་ལྡན་འདས་
[100a.2]མར་མེ་མཛད་དེས། རྒྱལ་པོ་ཆེན་པོ་ཁྱོད། མ་འོངས་པའི་དུས་ན། ཤཱཀྱའི་སྐྱེས་མཆོག་གཽ་ཏ་མ་ཞེས་བྱ་བར་འགྱུར་རོ། །ཞེས་བྱ་བར་ལུང་སྟོན་པར་འགྱུར་རོ། །དེའི་ཚེ། འཇིག་རྟེན་དུ་སྲེག་པའི་བསྐལ་པ་འབྱུང་བར་འགྱུར་རོ། །ཁྱོད་ཀྱིས་དེང་
[100a.3]ནས་བཟུང་སྟེ། རྒྱ་མཚོ་ཆེན་པོ། བ་ལང་གི་རྨིག་རྗེས་ཙམ་དུ་བྱེད་ན། དེའི་ཚེ། ལོ་བརྒྱ་ཕྲག་མང་པོ་དང་། བར་གྱི་བསྐལ་པ་བརྒྱ་ཕྲག་མང་པོ་དང་། བསྐལ་པ་སྟོང་ཕྲག་མང་པོ་དག་འདས་ནས། སྲེག་པའི་བསྐལ་པ་མང་པོ་དང་། སངས་རྒྱས་རྣམས་འབྱུང་
[100a.4]བར་འགྱུར་ཏེ། སངས་རྒྱས་དེ་དག་ལ་མཉེས་པར་བྱེད། མཆོད་པར་བྱེད་པས། རྒྱ་མཚོ་ཆེན་པོ། བ་ལང་གི་རྨིག་རྗེས་ཙམ་དུ་བྱེད་པར་འགྱུར་རོ། །འོད་སྲུང་འཁོར་ལོས་སྒྱུར་བའི་རྒྱལ་པོ་དེས། རྟག་ཏུ་སྐྲའི་རྩེ་མོས་རྒྱ་མཚོ་ཆེན་པོ་དེ། ཇི་ལྟར་ཟད་པར་བྱེད་ཅེ་
[100a.5]ན། དེ་ལྟར། ལ་ལར་བརྒྱ་བྱིན་དང་། ཚངས་པ་དང་། འཁོར་ལོས་སྒྱུར་བའི་རྒྱལ་པོ་ཉིད་ཀྱི། ཤིན་ཏུ་བདེ་བ། ཡང་དང་ཡང་དུ་འདོད་ན། རྒྱ་མཚོ་ཆེན་པོ་དེ། རིམ་པ་འདིས་ཟད་པར་བྱེད་དོ། །དེ་ནས། སྲེག་པའི་བསྐལ་པ་དེ་དག་ཀྱང་ཚར་ཕྱིན། སངས་
[100a.6]རྒྱས་བཅོམ་ལྡན་འདས་དེ་དག་ཀྱང་། ཡོངས་སུ་མྱ་ངན་ལས་འདས་པའི་འོག་ཏུ། དེའི་ཚེ། བརྒྱ་ལམ་ན་རེས་འགའ་ཞིག །སངས་རྒྱས་མཁན་པོ་མར་མེ་མཛད་ཅེས་བྱ་བ་འབྱུང་བར་འགྱུར་ཏེ། དེ་ན་བཅོམ་ལྡན་འདས། མར་མེ་མཛད་དེས། རྒྱལ་པོ་སའི་དབང་
[100a.7]ཕྱུག་དེ་ལ། རྒྱལ་པོ་ཆེན་པོ་ཁྱོད། སངས་རྒྱས་སུ་འགྱུར་རོ་ཞེས་ལུང་སྟོན་ཏོ། །དེའི་ཚེ། རྒྱལ་པོ་ཆེན་པོ་ཁྱོད། རྒྱལ་པོ་དེའི་བུ་གཞོན་ནུ་ཐུ་བོར་གྱུར་ནས། དེ་དང་ལྷན་ཅིག་སངས་རྒྱས་སུ་ལུང་བསྟན་པ་ཐོབ་པར་འགྱུར་རོ། །དེ་ནས་དེ་བཞིན་གཤེགས་
[100b]
[100b.1]པ་དེས། ཆེད་དུ་བརྗོད་པ་འདི། ཆེད་དུ་བརྗོད་པར་འགྱུར་ཏེ། རྒྱལ་པོ་ཆེན་པོ་ཁྱོད་ཀྱི་བུས། རྒྱ་མཚོ་ཆེན་པོ་དེ་ལྟར་ཟད་པར་བྱས་ནས། ད་ལྟར་ཁྱོད་ཀྱི་བུར་གྱུར་པས། ཁྱོད་ཀྱི་བུ་ནི་རྒྱལ་པོ་ཕལ་པའི་རང་བཞིན་མ་ཡིན། མི་མཇེད་ཀྱི་བདག་པོ་ཚངས་པའམ། 
[100b.2]ལྷའི་རྒྱལ་པོ་བརྒྱ་བྱིན་ནམ། ཆོས་ཀྱི་རྒྱལ་པོ་ཆོས་དང་ལྡན་པ། འཁོར་ལོས་སྒྱུར་བ་ཞིག་ཡིན་ནོ། །ཁྱོད་ཀྱི་བུ་ནི་བརྩོན་འགྲུས་ཆེན་པོར་འགྱུར་ཏེ། སའི་དབང་ཕྱུག་དེ་ལྟར་བྱང་ཆུབ་ནི་རྙེད་དཀའོ་ཞེས། དཔེ་ཆེད་དུ་བརྗོད་པ་འདི་བླངས་པ་ཡིན་ནོ། །སའི་དབང་
[100b.3]ཕྱུག་ཁྱོད་ཀྱི་བུ་འདི། བུད་མེད་སྟོང་ཕྲག་དྲུག་ཅུ་ནོར་བུ་དང་། རྣ་ཆ་གདུབ་འཁོར་གྱི་ཕྲེང་བ་ཅན་དང་། ལྷའི་བུ་མོ་སྒེག་མོ་ལྟ་བུའི་བུད་མེད་དག །མཆིལ་མའི་ཐལ་བ་བཞིན་བོར་ནས། ཨེ་མའོ། འདོད་པ་རྣམས་ནི་མི་རྟག་གོ་ཞེས་གྲགས་པས། 
[100b.4]ལྷའི་བུ་མོ་སྒེག་མོ་ལྟ་བུའི་བུད་མེད་དེ་དག་ནི། མཆིལ་མའི་ཐལ་བ་བཞིན་དུ་རྟོགས་སོ། །ཨེ་མའོ། འདོད་པ་རྣམས་ནི་ཐེར་ཟུག་མ་ཡིན་པ། མི་བརྟན་པ། མི་རྟག་གོ་ཞེས་གྲགས་པས། བདག་ནི་ཁྱིམ་ནས་ཁྱིམ་མེད་པར་རབ་ཏུ་བྱུང་བ་སླའོ་ཞེས་དེ་ལྟར་
[100b.5]རབ་ཏུ་འབྱུང་བར་འགྱུར་རོ། །དེ་ལྟར་དེ་བཞིན་གཤེགས་པ་དེས། གཞོན་ནུ་དེ་ལ་གང་གི་ཚེ། འཇིག་རྟེན་གྱི་ཁམས། མི་མཇེད་འདིར། མགོན་པོ་ཤཱཀྱ་ཐུབ་པ་ཞེས་བྱ་བ་འབྱུང་བ་དེའི་ཚེ། རྒྱལ་པོ་ཆེན་པོ་ཁྱོད། ལི་ཙྪ་བཱི་གཞོན་ནུ། འཇིག་རྟེན་
[100b.6]ཐམས་ཅད་ཀྱིས། མཐོང་ན་དགའ་བ་ཞེས་བྱ་བར་འགྱུར་ཏེ། དེ་ནས་འཇིག་རྟེན་གྱི་ཁམས་དེར། མགོན་པོ་ཡོངས་སུ་མྱ་ངན་ལས་འདས་པའི་འོག་ཏུ་བསྟན་པ་ནུབ་པའི་དུས་ཀྱི་ཚེ། ལོ་བརྒྱད་ཅུ་ལོན་པ་ན། དགེ་སློང་བློ་འཆང་ཞེས་བྱ་བར་གྱུར་ནས། རང་གི་
[100b.7]སྲོག་ལ་ཡང་མི་ལྟ་བར་བྱས་ཏེ། མདོ་འདི་འབྱིན་པར་འགྱུར་རོ། །དེ་ནས་ལོ་བརྒྱ་ལོན་པའི་འོག་ཏུ་ཤི་ནས། འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། །དེའི་ཚེ། ཁྱོད་ཀྱིས་རྫུ་འཕྲུལ་ཆེན་པོ་མང་དུ་འབྱིན་པར་འགྱུར་ཞིང་། ས་བརྒྱད་པ་ལ་
[101a]
[101a.1]གནས་ཏེ། ལུས་གཅིག་ནི་བདེ་བ་ཅན་ན་འདུག །ལུས་གཅིག་ནི་སྤྲུལ་ཏེ། དགའ་ལྡན་དུ་བཞག་ནས། མགོན་པོ་མི་ཕམ་པ་ལ་མདོ་འདི་འདྲི་བར་འགྱུར་རོ་ཞེས་ལུང་བསྟན་ཏོ། །དེ་ནས་རྒྱལ་པོ་སའི་དབང་ཕྱུག་དེ། རང་གི་བུ་ལུང་བསྟན་པ་ཐོས་ནས། 
[101a.2]བདག་གི་བུ་སངས་རྒྱས་སུ་ལུང་བསྟན་ཏོ་ཞེས། དབང་པོ་ཐམས་ཅད་ཚིམ་པར་གྱུར་ཏོ། །དེ་ནས་གཞོན་ནུ་དེ། ལྷག་པར་ཡང་དམ་བཅས་པ་ལ་བརྟན་པར་བྱེད་དོ། །འོད་སྲུང་གིས་གསོལ་པ། བཅོམ་ལྡན་འདས། དེ་ནས་རྒྱ་མཚོ་ཆེན་པོ་ཡང་། ཐིགས་པ་
[101a.3]ཐིགས་པ་ནས་ཕྲི་ན། བས་པ་མཆིས་ལགས་སོ། །བཀའ་སྩལ་པ། ཇི་ལྟ་བུ་ཡིན། བཅོམ་ལྡན་འདས། དཔེར་ན་ཚངས་པ་ལམ་གྱིས་འཚོ་བ་འགའ་ཞིག་གིས། ཀཱཪྵཱ་པ་ཎ་དག་བགྲངས་ཏེ། བུམ་པར་སྦས་པ་ལས། དེ་ནས། དེའི་བུ་དུས་ནས་འགྲོན་བུ་དག་
[101a.4]སྩལ་ཏོ། །དེ་ནས་དེ་འགྲོན་བུ་འདི་ཉུང་ངོ་ཞེས་འཚལ་བར་འགྱུར་ཞིང་། དེ་ནས། དེ་དག་ཐམས་ཅད་བས་པར་གྱུར་པ་དེ་བཞིན་དུ། བྱང་ཆུབ་སེམས་དཔའ་སེམས་དཔའ་ཆེན་པོས། རྒྱ་མཚོ་ཆེན་པོ་ལས། ཆུའི་ཐིགས་པ་གཅིག་ཕྲི་བ་ཡང་། ཡང་དག་པར་
[101a.5]འཚལ་ལ། དེ་བཞིན་དུ། ཆབ་ཀྱི་ལྷག་མ་ཡང་དག་པར་འཚལ་ལགས་ན། བཅོམ་ལྡན་འདས། སངས་རྒྱས་བཅོམ་ལྡན་འདས་རྣམས། སེམས་ཅན་གྱི་ཕུང་པོ་ཟད་པར་མཁྱེན་པར་མི་འགྱུར་བ། ལྟ་སྨོས་ཀྱང་ཅི་འཚལ། བཅོམ་ལྡན་འདས། སེམས་ཅན་
[101a.6]གྱི་ཕུང་པོ་ནི་བས་པ་མ་མཆིས་ཏེ། དེ་ཡང་། ཉན་ཐོས་དང་། རང་སངས་རྒྱས་ཐམས་ཅད་ཀྱིས་མ་འཚལ་གྱི། འདི་ལྟར། སངས་རྒྱས་བཅོམ་ལྡན་འདས་རྣམས་ཀྱིས་ནི་མཁྱེན་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ལེགས་སོ་ལེགས་
[101a.7]སོ། །དེ་དེ་བཞིན་ཏེ། སེམས་ཅན་གྱི་ཕུང་པོ་ལ་ཟད་པ་མེད་དོ། །གསོལ་པ། བཅོམ་ལྡན་འདས། སེམས་ཅན་གང་དག་ཡོངས་སུ་མྱ་ངན་ལས་འདས་པ་དེ་དག་ལ་བས་པ་མཆིས་སམ། འོན་ཏེ་མ་མཆིས། བཀའ་སྩལ་པ། སེམས་ཅན་ལ་
[101b]
[101b.1]ཟད་པ་མེད་དོ། །བཅོམ་ལྡན་འདས། སེམས་ཅན་བས་པ་མ་མཆིས་པ་ཇི་ལྟ་བུ་ལགས། བཀའ་སྩལ་པ། གལ་ཏེ་ཟད་པ་ཡོད་ན་དེས་ན་འགྲིབ་པ་ཉིད་ཡིན་ལ། འཕེལ་བ་ཉིད་ཡིན་ན། མདོ་འདིའི་དགོས་པ་ཆེན་པོར་འགྱུར་བས། སྔར་མདོ་འདིར་ཚིགས་
[101b.2]སུ་བཅད་པ་སུམ་སྟོང་གསུངས་པ་བསྡུས་ནས། ཡང་དག་པར་བཏགས་པ་ལས། དེ་དག་ཐམས་ཅད་རྒྱས་པར་རིག་པར་བྱའོ། །གལ་ཏེ་ཚིགས་སུ་བཅད་པ་སུམ་སྟོང་ཡང་དག་པར་བཏགས་པ་དེ་ལས་མེད་ན། དགེ་སློང་ཡངས་པ་ལ། དད་པའི་ཡིད་ཅན་གྱིས་
[101b.3]ཞུས་པ་གང་ཡིན་པ། དེ་ཁོ་ན་ལས་ལེགས་པར་ཤེས་པར་གྱིས་ཤིག །སངས་རྒྱས་བཅོམ་ལྡན་འདས། གང་དང་གང་དག །ཡོངས་སུ་མྱ་ངན་ལས་འདས་པ་དེ་དག་ཐམས་ཅད་ནི། རྟག་པ། བརྟན་པ། ཞི་བ། ཐེར་ཟུག་པ་ཡིན་ནོ། །རྒྱུ་གང་གིས་ན། སངས་རྒྱས་
[101b.4]བཅོམ་ལྡན་འདས། ཡོངས་སུ་མྱ་ངན་ལས་འདས་པ་གང་དག་ལགས་པ། དེ་དག་བས་པར་མི་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། ཇི་ལྟར་ཁྱམས་སམ། ཁང་བཟངས། དུས་དུས་སུ་འཇིག་ཅིང་ཞིག་ན། ནམ་མཁའ་འགྱུར་བ་དེ་
[101b.5]བཞིན་དུ། ཡོངས་སུ་མྱ་ངན་ལས་འདས་པའི་མགོན་པོ། གང་དང་གང་དག་ཡིན་པ། དེ་དང་དེ་དག་ཐམས་ཅད་ཀྱི། ཐམས་ཅད་དུ་ཐར་པ་ཁོ་ནར་འགྱུར་རོ། །དཔེར་ན་ཥིདྷུ་ཞེས་བྱ་བའི་སྐད་ཀྱི་བྱིངས་ཀྱི་དོན་ནི་ཏ་ཞེས་བྱ་བའི་རྐྱེན་གྱིས། དེ་གྲུབ་པ་ཞེས་བྱ་བའི་རང་
[101b.6]བཞིན་དུ་འགྱུར་རོ། །ཇི་ལྟར་ན། འཇིག་རྟེན་པའི་བསྟན་བཅོས་རྣམས་ལ། ནཱ་མཱ་ཁྱཱ་ཏ་ཨུ་པ་སར་ག་སྲིད་ཏང་དྷི་ཏ་ཞེས་བྱ་བ་ལ་སོགས་པས། བསྡུས་པའི་གྲུབ་པའི་ཚིག་དེ་ལ་གྲུབ་པ་ཞེས་བྱའོ། །གྲུབ་པའི་ཚིག་དེའི་གྲུབ་པ་གང་ཡིན་པ་དེ་ཡང་། མི་མངོན་པ་
[101b.7]མེད་དོ། །དེ་བཞིན་དུ་སེམས་ཅན་གྱིས་སྟེང་དང་། འོག་ཏུ་ཉོན་མོངས་པ་ཞེས་བྱ་བ་ཞི་བར་བྱས་ནས། ཐར་པ་ཐོབ་ན་ཡང་། སྐྱེ་བ་དང་། རྒ་བ་དང་། འཆི་བའི་སྲིད་པ་འབྱུང་བར་མི་འགྱུར་རོ། །བརྡ་སྤྲོད་པ་ཅི་དགར་ཀློག་པ་དག་སིད་དྷ་ཞེས་བྱ་བ་གང་ཡིན་པ་དེའི་ཚིག་དེ་
[102a]
[102a.1]ཡང་བི་དྷུ་ཞེས་བྱ་བར་བྱེད་དེ། ཡང་རང་གིས་ཚིག་བསྡུས་ནས། རང་གི་ཚིག་གི་ངོ་བོར་བྱེད་དོ། །དེ་ཅིའི་ཕྱིར་ཞེ་ན། རྒྱུད་དེའི་ཕུལ་དུ་ཕྱིན་པའི་ཕྱིར་དང་། སློབ་མ་རྣམས་ཕུལ་དུ་ཕྱིན་པར་བྱ་བའི་ཕྱིར་དེ་འདི་ལྟར། སྔོན་གྱི་ཡི་གེ་དང་། ཆོ་ག་ཅི་དག་གམ་མ་
[102a.2]དག་མི་ཤེས་པར་གཅད་པ་དང་། དབྱེ་བ་བསླབས་ནས་ཡང་། གཅད་པ་དབྱེ་བ་ཞེས་བྱ་བར་བྱེད་དོ། །དེ་བཞིན་དུ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་། འདི་ལྟར་ཐོག་མ་རྫོགས་པའི་བྱང་ཆུབ་ཀྱི་སངས་རྒྱས་སུ་དབང་བསྐུར་བ་དེ་ནས་བཟུང་
[102a.3]སྟེ། རྒྱུན་མི་འཆད་པར་འཁོར་བ་ན་སེམས་ཅན་ཇི་ཙམ་པ་དེ་སྲིད་དུ་ལ་ལར་འབྱུང་བ། ལ་ལར་ཡང་ཡོངས་སུ་མྱ་ངན་ལས་འདས་པ་སྟོན་ཀྱང་། དེ་ཉམས་པར་མི་འགྱུར་རོ། །དེ་ཅིའི་ཕྱིར་ཞེ་ན། དགྲ་བཅོམ་པ་ཉིད་ཀྱི་རྒྱུས་ཡང་སྐྱེ་བ་དང་། རྒ་བ་དང་། འཆི་བའི་སྲིད་པ་
[102a.4]འབྱུང་བར་མི་འགྱུར་རོ། །འོད་སྲུང་ཁྱོད་ཀྱིས་ཇི་ལྟར། སྟེང་དང་འོག་ཏུ་གྲུབ་པ། མ་གྲུབ་པའི་ཚིག་ཏུ་མི་འགྱུར་བ་དེ་བཞིན་དུ། སངས་རྒྱས་བཅོམ་ལྡན་འདས་རྣམས་ཤེས་པར་གྱིས་ཤིག །འོད་སྲུང་སངས་རྒྱས་བཅོམ་ལྡན་འདས་རྣམས་ནི། སྐུ་གཅིག་གིས་སངས་རྒྱས་
[102a.5]གསུམ་དུ་འགྱུར་ཏེ། ཤཱཀྱ་མགོན་པོའི་སྐུ་གཅིག་གིས། དེ་དག་ཐམས་ཅད་སངས་རྒྱས་ཉིད་དུ་བྱེད་པ་དང་། མི་ཕམ་པ་མི་ཕམ་པ་ཞེས་བྱ་བ། མགོན་པོ་བྱམས་པར་འགྱུར་བ་གང་ཡིན་པ་དང་། ང་ཉིད་ཐེར་ཟུག་པ་ཡིན་ཏེ། འདས་པའི་སངས་རྒྱས་དག་ཀྱང་ང་ཉིད་ང་ཡིན་ནོ་ཞེས་
[102a.6]བྱ་བ་གང་ཡིན་པ་དེ་དང་དེ་དག་གསུངས་ཏེ། གང་ཡང་བསྐལ་པ་འདིའི་སངས་རྒྱས་སྟོང་པོ་ཇི་སྙེད་པ་དེ་དག་ཐམས་ཅད་ཀྱང་སངས་རྒྱས་ཤཱཀྱ་ཐུབ་པའོ་ཞེས་བྱ་བ། དེ་ལྟར་ཤེས་པར་གྱིས་ཤིག །སངས་རྒྱས་ཞེས་བྱ་བའི་སྐད་ཀྱི། དབྱིངས་ནི་མཁས་ཤིང་རྟོགས་པའི་
[102a.7]སྐད་ཀྱི་དབྱིངས་ཡིན་ཏེ། སངས་རྒྱས་ཀྱི་སྐད་ཀྱི་དབྱིངས་དང་། མྱ་ངན་ལས་འདས་པའི་སྐད་ཀྱི་དབྱིངས་ནི་དེ་ལྟ་བུ་ཡིན་པར་གསུངས་སོ། །ཇི་ལྟར་མཁས་ཤིང་རྟོགས་པའི་སྐད་ཀྱི། དབྱིངས་ཉམས་པ་མེད་པ་དེ་བཞིན་དུ། སངས་རྒྱས་ང་ཡང་རྟོགས་པའི་མྱ་ངན་
[102b]
[102b.1]ལས་འདས་པར་འགྱུར་རོ། །འོད་སྲུང་། མདོ་སྡེ་འདི་ལྟ་བུ་འདི་དག་མ་འོངས་པའི་དུས་ན་ཐོས་ན། རང་བཟོར་བྱས་པའོ་ཞེས་སྨྲ་བར་འགྱུར་རོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་གསུང་ལ། སྐད་ཀྱི་དབྱིངས་མི་སྣང་བས་གྲུབ་པའི་སྐད་ཀྱི། དབྱིངས་ཀྱི་མདོ་ནི་འགའ་
[102b.2]ཞིག་གིས་བྱས་སོ། །སངས་རྒྱས་ཀྱི་གསུང་ལ་ནི། དེ་བཞིན་གཤེགས་པ་རྟག་པ་མི་སྣང་ན། ཁ་ཅིག་གིས་ཡང་རང་བཟོར་བྱས་སོ། །སངས་རྒྱས་ཀྱི་གསུང་ལ་ནི། བདག་མི་སྣང་ན། ཁ་ཅིག་གིས་ཡང་རང་བཟོར་བྱས་སོ། །ཡང་གསུང་རབ་ཡན་ལག་དགུ་ལ་གང་
[102b.3]དུ་ཡང་མཚུངས་པ་མེད་པ་ཞེས་བྱ་བའི་མདོ་མི་སྣང་ན། འགའ་ཞིག་གིས་རང་བཟོར་བྱས་སོ། །མཚུངས་པ་མེད་པའི་མདོ་འདི་ནི་འགའ་ཞིག་རང་བཟོར་བྱས་པར་ཟད་དོ་ཞེས་ཟེར་རོ། །དཔེར་ན། འདི་ལྟར་རྒྱལ་པོ་གཏོང་བ་དང་ལྡན་པར་གྱུར་པ་དེའི་ཚེ། རྒྱལ་པོ་དེའི་
[102b.4]ནོར་བསགས་པའི་བུམ་པ་མང་པོ་ས་རུམ་ནས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། ཇི་ལྟ་ཇི་ལྟར། རིན་པོ་ཆེ་གང་དང་གང་དག །ཤི་བ་དང་། བཀྲེན་པ་དང་། ཕོངས་པ་དང་། སློང་མོ་པ་ལ་སོགས་པ་ལ། བགོ་བཤའ་བྱེད་པ། དེ་ལྟ་དེ་ལྟར་དེ་ལ་
[102b.5]འཇིག་རྟེན་དུ། རིན་པོ་ཆེ་ཡ་མཚན་ཅན། དེ་དང་དེ་དག་འབྱུང་བར་འགྱུར་རོ། །དེ་བཞིན་དུ། བྱང་ཆུབ་སེམས་དཔའ་ཐབས་ཆེན་པོ་ལ་མཁས་པ། ཆོས་ཟབ་མོ་རིན་པོ་ཆེ་གང་དང་གང་དག་ཡིན་པ། སེམས་ཅན་རྣམས་ལ་ཆོས་བསྟན་པ་སྟོན་ཅིང་། དེས་ཆོག་
[102b.6]ཤེས་པ་དང་། ཡོ་བྱད་བསྙུངས་པ་ཐོག་མར་བྱས་ནས། དེ་ལྟར་ཆོས་སྟོན་པ་ལ་ཞུགས་པ་ན། དམ་པ་མ་ཡིན་པའི་རྫས་སྤོང་བའི་མདོ་སྡེ་གང་ཡིན་པ་དེ་དག་འཐོབ་པར་འགྱུར་བ་འདི་ལྟ་སྟེ། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་ལྡན་པའི་སྒོ་དེ་ལྟ་བུ་
[102b.7]དག་འཐོབ་པར་འགྱུར་རོ། །དེ་བཞིན་གཤེགས་པ་རྟག་པ་ཉིད་དང་། དེ་བཞིན་གཤེགས་པའི་སྙིང་པོ་ཡོད་པ་ཉིད་ཀྱི་མདོ་སྡེ་སྙིང་པོ་ཅན་གྱི་ལེའུ་འདི་ལྟ་བུ། འདི་དག་ཀྱང་འཐོབ་པར་འགྱུར་རོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་ཆོས་ལ་
[103a]
[103a.1]གུས་པར་བགྱིད་པ་དེ་ཇི་ལྟ་བུ་ལགས། བཀའ་སྩལ་པ། གང་གི་ཚེ། རུང་བ་མ་ཡིན་པ་ལ་རུང་བའི་འདུ་ཤེས་ཀྱིས་སྤྱོད་ནའོ། །གསོལ་པ། ཇི་ལྟ་བུ་ལགས། བཀའ་སྩལ་པ། དཔེར་ན། ཀོ་ས་ལའི་རྒྱལ་པོ་གསལ་རྒྱལ་འདིའི་དྲུང་དུ་གང་
[103a.2]གི་ཚེ། རྒྱལ་པོ་འགའ་ཞིག་གི །ཕོ་ཉ་རིགས་དམའ་བ་ལས་སྐྱེས་པ་གདོལ་བ་བཀྲེན་པ་ཞིག་འོངས་པར་གྱུར་ན། དེ་ལ་རྔ་བོ་ཆེ་དང་། རོལ་མོའི་སྒྲ་མང་པོ་དང་། གླང་པོ་ཆེའི་སྟེང་ནས། སྐད་ཆེན་པོ་སྒྲོགས་ཤིང་། སྟན་ཆེན་པོ་བཏིང་ནས། རྒྱལ་པོ་ལས། དྲི་དང་། 
[103a.3]ཕྲེང་བ་དང་། བྱུག་པ་དང་། མེ་ཏོག་དང་། ཕྱེ་མ་དང་། གོས་དང་། རྒྱན་མང་དུ་འཐོབ་པར་འགྱུར་ཞིང་། རྒྱལ་པོ་རང་ཡང་གོས་བཟང་པོ་དག་བགོས་ནས། སྟན་མཐོན་པོ་ལས་བབས་ཏེ། གླང་པོ་ཆེ་དང་། རྟ་དང་། ཤིང་རྟ་དག་ཡོད་བཞིན་དུ་དེའི་མདུན་ནས་བསུ་
[103a.4]བའི་ཕྱིར་རྐང་གིས་འགྲོ་ཞིང་སྟན་དང་གདིང་བ་ཡོད་བཞིན་དུ་དེའི་མདུན་ན་ས་ལ་འདུག་པར་བྱེད་དོ། །དེ་ཅིའི་ཕྱིར་ཞེ་ན། འདི་ལྟར་འཇིག་རྟེན་དེ་དག་གིས་གོས་དང་རྒྱན་དུ་བཅས་པ་བྱས་པར་འགྱུར་མོད་ཀྱི། འོན་ཀྱང་དེ་རྒྱལ་པོའི་ཕོ་ཉ་ཡིན་ནོ་ཞེས་བཀུར་སྟི་བྱེད་དོ། །དེ་བཞིན་དུ་
[103a.5]ཆོས་སྨྲ་བའི་མདུན་དུ་གཏམ་གྱི་དུས་ན་དགེ་སློང་ངམ། ཁྱིམ་པས་ཇི་ལྟར་ངའི་སྤྱན་སྔ་ན་སྟན་དམའ་བ་ལ་འདུག་ནས། ལྷའི་ཕྱེ་མ་དང་། དྲི་དང་། ཕྲེང་བ་དང་། བྱུག་པ་དང་། བདུག་པ་དང་། མེ་ཏོག་དང་། རྒྱན་རྣམས་ཀྱིས་བྱེད་པ་བཞིན་དུ་བྱའོ། །གང་ཞིག་དེ་ལྟར་
[103a.6]སྤྱོད་པ་དེ་ལ་ཡ་མཚན་དེ་དང་དེ་དག་དེའི་དྲུང་དུ་འབྱུང་བར་འགྱུར་ཞིང་དེ་ལ་རྟག་ཏུ་ངོ་མཚར་དུ་བྱ་བ་གནོད་སྦྱིན་དང་། སྲིན་པོའི་རྒྱལ་པོ་རྣམས་ཀྱང་རིམ་གྲོ་བྱེད་པར་འགྱུར་རོ། །དཔེར་ན་བྱང་གི་སྒྲ་མི་སྙན་གྱི་གླིང་པའི་མི་རྣམས་ཀྱི་ཟས་འཕེལ་བར་འགྱུར་གྱི་འགྲིབ་པར་མི་འགྱུར་རོ། །
[103a.7]དེ་ཅིའི་ཕྱིར་ཞེ་ན། འདི་ལྟར་དེ་དག་ཇི་སྲིད་འཚོའི་བར་དུ་ཟས་དང་སྐོམ་གྱི་འདུ་ཤེས་མེད་ཅིང་མཁྲེན་པ་དང་། ཕྲག་དོག་དང་། སེར་སྣ་མི་འབྱུང་བའི་ཕྱིར་བར་མ་དོར་འགྲིབ་པར་མི་འགྱུར་རོ། །དེ་བཞིན་དུ་འཛམ་བུའི་གླིང་འདི་ན་དགེ་སློང་དང་། དགེ་སློང་མ་དང་། དགེ་བསྙེན་
[103b]
[103b.1]དང་། དགེ་བསྙེན་མ་མདོ་སྡེ་འདི་ལྟ་བུ་འདི་དག་འདྲི་བ་དང་། ཀློག་པ་དང་། འཆང་བ་དང་། ཀུན་ཆུབ་པར་བྱེད་པ་དང་། གཞན་དག་ལ་ཡང་སྟོན་པར་བྱེད་ཅིང་བར་མ་དོར། སྒྱིད་ལུག་པར་མི་འགྱུར། སོམ་ཉི་ཟ་བར་མི་འགྱུར། ཐེ་ཚོམ་ཟ་བར་མི་འགྱུར། སྐུར་པ་འདེབས་པར་
[103b.2]མི་འགྱུར་བ་གང་ཡིན་པ་དེ་དག་གིས། རྟག་ཏུ་སངས་རྒྱས་ཀྱི་བྱིན་གྱི་རླབས་ཀྱིས་ངོ་མཚར་དུ་བྱ་བ། བཟའ་བ་དང་། བཏུང་བ་མང་པོ་རྙེད་པར་འགྱུར་ཏེ། བྱང་ཆུབ་ལ་ཐུག་པའི་བར་དུ་མི་ཟད་མི་འབྲི། མི་འགོང་ཞིང་། བར་མ་དོར། ཡོངས་སུ་གཏུགས་པར་མི་འགྱུར་རོ། །གཞན་
[103b.3]ཡང་དཔེར་ན། དགེ་སློང་བར་མ་དོར། གཡེལ་བ་མི་བྱེད་པ་གང་ཡིན་པ་དེ་ལ་ལུས་ཐ་མ་འཛིན་པའི་ལྷ་རྣམས། རང་གི་ལུས་ཁོ་ནས་ཇི་སྲིད་འཚོའི་བར་དུ་རིམ་གྲོ་བྱེད་དོ། །དེ་བཞིན་དུ། གང་དག་མདོ་སྡེ་འདི་ལྟ་བུ་དག་ལ། ཐ་ན་ཡུངས་འབྲུ་ཙམ་ཡང་སྐུར་པ་གདབ་པའི་འདུ་
[103b.4]ཤེས་སྐྱེ་བར་མི་འགྱུར་བ་དེ་དག་ནི་དེ་བཞིན་གཤེགས་པའི་སྙིང་པོའོ། །དེ་བཞིན་གཤེགས་པ། རྟག་པ་ཉིད་ཐོབ་པར་འགྱུར་རོ། །དེ་དག་འཆད་པ་དང་། བསྟེན་པ་དང་། བཀུར་སྟི་དང་། རིམ་གྲོ་བྱེད་པ་ཡང་། དེ་བཞིན་གཤེགས་པ་རྣམས་ལས་མངོན་དུ་འགྱུར་
[103b.5]རོ། །དཔེར་ན། འཁོར་ལོས་སྒྱུར་བའི་རྒྱལ་པོ་གང་དང་གང་དུ་འགྲོ་བ་དེ་དང་དེར། རིན་པོ་ཆེ་སྣ་བདུན་དག་འདོང་བར་འགྱུར་རོ། །དེ་བཞིན་དུ། གང་དུ་ཕན་པ་སྟོན་པར་འབྱུང་བ་དེ་དང་དེར། མདོ་སྡེ་འདི་ལྟ་བུ་འདི་དག་འབྱུང་བར་འགྱུར་རོ། །དཔེར་ན། གང་དང་གང་
[103b.6]དུ་འཁོར་ལོས་སྒྱུར་བའི་རྒྱལ་པོ་འདུག་པ་དེ་དང་དེར། རིན་པོ་ཆེ་སྣ་བདུན་དག་འདུག་གི །ཕྱོགས་གཞན་དུ། གོམ་པ་གཅིག་ཀྱང་མི་འདུག་གོ། །དེར་ནི་རིན་པོ་ཆེ། ངན་པ་གཞན་དག་འདུག་གོ། །དེ་བཞིན་དུ། གང་དུ་ཕན་པ་སྟོན་པ། མངོན་སུམ་དུ་གྱུར་པ། 
[103b.7]འབྱུང་བ་དེའི་ཚེ། ལྷོ་ཕྱོགས་ཀྱི་ལམ་ནས། མདོ་སྡེ་འདི་ལྟ་བུ། འདི་དག་འོང་བར་འགྱུར་ཞིང་། འོངས་ནས་ཀྱང་དེ་དག་གི་དྲུང་དུ་འགྲོ་བར་འགྱུར་གྱི། ཕྱོགས་གཞན་དུ་ནི་གནས་པར་མི་འགྱུར་རོ།། །།འཕགས་པ་རྔ་བོ་ཆེ་ཆེན་པོའི་ལེའུ་
[104a]
[104a.1]བམ་པོ་གསུམ་པ། དེར་ནི་སྟོང་པ་ཉིད་ཀྱི་ལེའུ་དང་ལྡན་པའི་དྲང་བའི་མདོ་སྡེ་གཞན་དག་འབྱུང་ཞིང་གལ་ཏེ་དེ་ན་སྟོན་པ་ཡོད་ན་དེ་ཉིད་དུ་གནས་པར་འགྱུར་རོ། །ཡང་འཁོར་ལོས་སྒྱུར་བའི་རྒྱལ་པོ་ཕྱོགས་གཞན་དུ་སོང་ན་དེ་ན་སེམས་ཅན་གང་དག་རྒྱལ་པོའི་ཞམ་རིང་བྱེད་པ་དེ་དག་
[104a.2]འདི་སྙམ་དུ་བདག་ཅག་ཀྱང་རྒྱལ་པོ་གང་དུ་བཞུད་པ་དེར་འདོང་ངོ་སྙམ་དུ་སེམས་པར་འགྱུར་རོ། །དེ་བཞིན་དུ་གང་དུ་ཕན་པ་སྟོན་པ་འབྱུང་བ་དེར་མདོ་སྡེ་འདི་ལྟ་བུ་འདི་དག་འབྱུང་བར་འགྱུར་རོ། །དཔེར་ན་གང་གི་ཚེ་འཁོར་ལོས་སྒྱུར་བའི་རྒྱལ་པོ་འབྱུང་བར་འགྱུར་བ་དེའི་ཚེ་རིན་པོ་ཆེ་སྣ་བདུན་དག་འབྱུང་བར་
[104a.3]འགྱུར་རོ། །དེ་བཞིན་དུ་ཕན་པ་སྟོན་པ་གང་དུ་འབྱུང་བར་འགྱུར་བ་དེའི་ཚེ་དེ་དག་གི་ལག་ཏུ་མདོ་སྡེ་འདི་ལྟ་བུ་འདི་དག་འོང་བར་འགྱུར་རོ། །གཞན་ཡང་གང་གི་ཚེ་འཁོར་ལོས་སྒྱུར་བའི་རྒྱལ་པོས་རིན་པོ་ཆེ་སྣ་བདུན་ལས་སྣ་གཅིག་མ་མཐོང་ནས་དེས་བཙལ་ནས་རིན་པོ་ཆེ་སྣ་བདུན་པོ་གང་ན་ཡོད་པ་
[104a.4]དེ་ཉིད་དུ་ཕྱིན་པར་འགྱུར་རོ། །དེ་བཞིན་དུ་མདོ་སྡེ་འདི་ལྟ་བུ་འདི་མཉན་ན་གང་ན་ཕན་པ་སྟོན་པ་ཡོད་པ་དེ་དང་དེ་ཁོ་ནར་བཙལ་ན་རྙེད་པར་འགྱུར་རོ། །དཔེར་ན་གང་ན་འཁོར་ལོས་སྒྱུར་བའི་རྒྱལ་པོ་མེད་པ་དེ་ན་ཁམས་ཀྱི་རྒྱལ་པོ་དང་། སྟོབས་ཀྱི་འཁོར་ལོས་སྒྱུར་བ་དང་། རྒྱལ་ཕྲན་གྱི་ཚོགས་
[104a.5]རྣམས་འབྱུང་ངོ་། །དེ་བཞིན་དུ་གང་ན་མདོ་སྡེ་འདི་ལྟ་བུ་འདི་དག་འཆད་པར་མི་འགྱུར་བ་དེར་ཕན་པ་སྟོན་པ་དག་འདི་ལྟ་སྟེ། སྟོང་པ་ཉིད་ཀྱི་ལེའུ་དང་ལྡན་པ་ཕལ་པ་གཞན་སྟོན་ཅིང་འཆད་པར་འགྱུར་རོ། །དེའི་ཚེ་དེ་དག་གིས་མདོ་སྡེ་དེ་ལྟ་བུ་མང་པོ་དག་མཐོང་ཐོས་ནས་སེམས་ཅན་དེ་དག་
[104a.6]སློབ་ཅིང་དེ་དག་གིས་ལོབས་ནས་གང་གི་ཚེ་དེ་བཞིན་གཤེགས་པའི་སྙིང་པོ་དེ་བཞིན་གཤེགས་པ་རྟག་པའི་བདག་ཉིད་དང་ལྡན་པའི་མདོ་སྡེ་འདི་ལྟ་བུ་འདི་དག་ཐོས་ན་དེ་དག་ཡིད་གཉིས་དང་། ཐེ་ཙོམ་འཐོབ་ཅིང་བློ་ཕྱིན་ཅི་ལོག་ཏུ་འགྱུར་རོ། །ཐེ་ཙོམ་དང་བློ་ཕྱིན་ཅི་ལོག་ཏུ་གྱུར་ནས་ཅི་ནས་ཀྱང་
[104a.7]ཕན་པ་སྟོན་པ་ལ་འཕྱ་ཡང་རུང་མི་འཕྱ་ཡང་རུང་། དགའ་བར་བྱེད་ཀྱང་རུང་། མགུ་བར་བྱེད་ཀྱང་རུང་། བརྙས་པར་བྱེད་ཀྱང་རུང་། རྙོག་པར་བྱེད་ཀྱང་རུང་། འདི་སྐད་ཅེས་ཅི་འདི་རང་བཟོར་བྱས་པ་ཞིག་གམ། འོན་ཏེ་འདི་བསྟན་པ་ཉམས་པར་བདུད་ཀྱིས་བསམས་ནས་བྱས་པ་ཞིག་
[104b]
[104b.1]ཅེས་སྨྲ་ཞིང་བསམས་ནས་དེ་དག་གི་དྲུང་ནས་ལོག་སྟེ། རང་རང་གི་ཡུལ་དུ་དོང་ནས་ཕན་ཚུན་ཚུལ་ཁྲིམས་ཉམས་པར་བྱེད། ལྟ་བ་ཉམས་པར་བྱེད་པར་འགྱུར་གྱི། དེ་དག་གིས་མདོ་སྡེ་འདི་ལྟ་བུ་འདི་དག་ཐོབ་པར་ནི་མི་འགྱུར་རོ། །དེ་ཅིའི་ཕྱིར་ཞེ་ན། གང་ན་ཕན་པ་སྟོན་པ་དེར་མདོ་སྡེ་འདི་ལྟ་
[104b.2]བུ་འདི་དག་འབྱུང་བར་འགྱུར་རོ། །དེའི་ཚེ་འཇིག་རྟེན་འདིར་སེམས་ཅན་མང་པོ་མང་པོ་དག་གིས་མཐོང་ཞིང་ཐོས་ནས་ཐེག་པ་ཆེན་པོ་ལ་སྐུར་པ་འདེབས་པར་འགྱུར་གྱིས་ཞུམ་པར་མི་བྱའོ། །དེ་ཅིའི་ཕྱིར་ཞེ་ན། དུས་འདི་ནི་སྙིགས་མ་ལྔའི་དུས་ཡིན། དུས་འདི་ནི་བསྟན་པ་ཉམས་པར་འགྱུར་བ་ཡིན་
[104b.3]པས་སེམས་ཅན་མང་པོ་དག་ཐེག་པ་ཆེན་པོ་ལ་ཤིན་ཏུ་སྐུར་པ་འདེབས་པར་འགྱུར་རོ། །དཔེར་ན་ཁྱིམ་བདུན་གྱི་གྲོང་ལ་འགྲོན་བུ་གཅིག་ཡོད་པ་དེ་བཞིན་དུ་གང་ན་མདོ་སྡེ་འདི་ལྟ་བུ་འདི་དག་རབ་ཏུ་སྤྱོད་པ་དེ་ན་ཡང་སྐྱེ་བོ་བདུན་ལས་གཅིག་ནི་གདོན་མི་ཟ་བར་དམ་པའི་ཆོས་སྤོང་བར་འགྱུར་རོ། །
[104b.4]འདི་ལྟ་སྟེ། ཚུལ་ཁྲིམས་མཚུངས་པ་དག་གིས་ཚུལ་ཁྲིམས་ཉམས་པ་དག་མཐོང་ནས་ཡི་རངས་པར་གྱུར་ཅིང་ཕན་ཚུན་གཅིག་ལ་གཅིག་ཚུལ་ཁྲིམས་ཉམས་པར་བྱེད་པས་དགའ་བར་འགྱུར་རོ། །དེ་ལ་ཚུལ་ཁྲིམས་མཚུངས་པ་ཞེས་བྱ་བ་ཇི་ལྟ་བུ་ཞེ་ན། གང་ཞིག་མདོ་སྡེ་འདི་ལྟ་བུ་འདི་ཐོས་
[104b.5]ཤིང་མདོ་སྡེ་དེ་དག་གི་ཆོས་སྟོན་པ་ལ་སོགས་པ་མཐོང་ན་འདི་ལྟར་ཡིད་ལ་གཅགས་ནས་ནི་ཕྱིར་ཕྱོགས་པར་བྱེད་ཅིང་གཏམ་འདི་ལྟ་བུ་དག་སྨྲ་སྟེ། དེ་ལ་སེམས་ཅན་གྱི་ཁམས་ནི་གང་དེ་ལ་དེ་བཞིན་གཤེགས་པའི་བདག་གི་ངོ་བོ་ཉིད་རྟག་པའམ། རང་བཞིན་རྟག་པ་ཉིད་ནི་གང་ཡངས་པའི་
[104b.6]མདོ་བསྟན་པ་འདིའི་གཏམ་ནི་ཅི་ཡིན་ཞེས་ཁ་གཞན་དུ་བལྟས་ཏེ། སེམས་པར་བྱེད་ཅིང་དེ་དག་འདི་དག་ནི་བདག་གི་ཕྱོགས་བྱེད་པར་འགྱུར་རོ་ཞེས་དེ་དག་ཕན་ཚུན་དུ་བྱམས་པར་བྱེད་ཅིང་དེ་ལྟར་རིམ་གྱིས་རང་བཞིན་ལ་འཇོག་པར་བྱེད། དེ་དག་གི་རང་བཞིན་དང་རང་བཞིན་གཅིག་པར་བྱེད་
[104b.7]དོ། །དཔེར་ན་བྲམ་ཟེའི་ཁྱིམའམ་ཁྱིམ་བདག་གི་ཁྱིམ་ན་ཁྱེའུ་འགའ་ཞིག་སྤྱོད་པ་མ་ཡིན་པ་ལ་ཞུགས་པར་གྱུར་པ་ན་དེ་ཕ་དང་མས་བཟློག་སྟེ། དེ་དེ་ལས་བཟློག་པ་ན་སྤྱོད་པ་མ་ཡིན་པ་དེ་ལས་ལྡོག་ཏུ་མ་བཏུབ་ནས་ཇི་ཙམ་ན་དེ་རང་གི་ཁྱིམ་ནས་བྱུང་སྟེ། བྱུང་ནས་ཁྱེའུ་གཞན་ཞིག་དང་ལྷན་
[105a]
[105a.1]ཅིག་འདྲིས་པར་བྱེད་དོ། །དེ་ནས་ཁྱེའུ་དེས་ཁྱེའུ་དེ་ཡང་ཁྲིད་ནས་མདའ་འམ། བུས་པའི་རྩེད་མོའམ། རྩེད་མོ་གང་ཡང་རུང་བ་དག་གིས་རྩེ་བར་བྱེད་དེ་དེ་ཇི་ལྟར་དགའ་བ་དེ་བཞིན་དུ་དེ་ཡང་བྱེད་དོ། །དེ་ནས་དུས་གཞན་ཞིག་ན་དེ་ཡང་ཡིད་དགའ་བར་གྱུར་ནས་རང་གི་ཁྱིམ་ནས་འབྱུང་
[105a.2]ཞིང་བྱུང་ནས་སེམས་ཤིང་བདག་ཅག་ལ་འདི་དང་འདི་སྐད་ཅེས་ཟེར་བསམ་ལ་བདག་ཅག་ཡུལ་གཞན་དུ་འདོང་ངོ་ཞེས་ཟེར་བ་ལྟ་བུ་དག་ནི་ཚུལ་ཁྲིམས་མཚུངས་པ་ཞེས་བྱ་བ་ཡིན་ཏེ། དེ་ལྟ་བུ་དེ་དག་ནི་མདོ་སྡེ་འདི་ལྟ་བུ་འདི་དག་ལ་དགའ་བར་མི་འགྱུར་རོ། །མདོ་སྡེ་འདི་ལྟ་བུ་འདི་དག་ཀློག་པ་དང་། 
[105a.3]གཞན་ལ་ཡང་སྟོན་པ་དང་། གཞན་དག་སྦྱོང་བར་བྱེད་པ་དེ་ལྟ་བུ་གནས་པ་དང་། དེ་ལྟར་སྦྱོང་བར་བྱེད་པ་དེ་དག་ལ་ཕྱོགས་པར་མི་འགྱུར་རོ། །དེ་ཅིའི་ཕྱིར་ཞེ་ན། དེ་འདྲ་བའི་དུས་ལ་ནི་སེམས་ཅན་རྣམས་ཆོས་ཀྱིས་ཕོངས་པར་འགྱུར་བས་བཅོམ་པའི་ཡིད་ཀྱིས་ལྷོད་པར་འགྱུར་བའི་ཕྱིར་རོ། །དེ་
[105a.4]ནས་དེའི་ཚེ་གང་དང་གང་དུ་བསྐལ་པ་འདྲ་བའི་སྤྱོད་པ་དེ་དང་དེར་དོང་ནས་སྐུར་པ་འདེབས་པར་འགྱུར་རོ། །བཅོམ་ལྡན་འདས་ཀྱེ་མའོ་དུས་ངན་པའི་དུས་འབྱུང་བར་འགྱུར་ལགས་སོ། །བཀའ་སྩལ་པ། འོད་སྲུང་དེ་འདྲ་བའི་དུས་བྱུང་བ་ན་ཕན་པར་སྟོན་པ་རྣམས་ཀྱིས་ཅི་འདྲ་བ་དང་། ཇི་ལྟ་
[105a.5]བུའི་རང་བཞིན་དུ་བྱ་ཞེ་ན། དཔེར་ན་གྲོང་རྡལ་ལམ། གྲོང་ཁྱེར་རམ། ཚོང་འདུས་ཀྱི་ལམ་པོ་ཆེ་ལ་རྟེན་པའི་ཞིང་གླང་པོ་ཆེ་དང་། རྟ་དང་། མིས་བཟའ་བར་འོས་པའི་མོན་སྲན་སྡེའུ་དང་། མོན་སྲན་གྲེའུ་དང་། བུ་རམ་ཤིང་གི་ཞིང་ལོ་ཏོག་ཕུན་སུམ་ཚོགས་པ་ཞིག་ཡོད་པར་གྱུར་ལ། དེ་ཡང་གཟན་
[105a.6]ཁར་བབ་པས་དེའི་དབུས་སུ་ལམ་པོ་ཆེ་བྱུང་ལ། དེ་ནས་དེར་ཁྱིམ་མི་ཞིང་བདག་གིས་སྲུང་མ་ཞིག་བཞག་པ་དང་། དེ་ནས་དེས་ཉི་མ་གཅིག་བསྲུངས་ནས་བག་ཚ་སྟེ་གཡེལ་བར་གྱུར་ཏོ། །དེ་ནས་དེ་བཞིན་དུ་གཉིས་པ་དང་། གསུམ་པ་དང་། བཅུ་པ་དང་། ཉི་ཤུ་པ་དང་། བརྒྱ་པ་ཡང་དེ་
[105a.7]བཞིན་ནོ། །དེ་ལ་མི་ཐ་མ་ཤོས་ཀྱིས་བསམས་པ། གལ་ཏེ་བདག་གིས་འདི་དག་ཐམས་ཅད་ཕྱིར་བཟློག་ན་དེ་ཉིད་ཀྱིས་བདག་གིས་ཞིང་བསྲུངས་པར་མི་འགྱུར་བ་དང་། ལོ་ཏོག་ཀྱང་འགྲུབ་པར་མི་འགྱུར་བས་བདག་གིས་ཐབས་ལེགས་པ་གང་གིས་བདག་ཞིང་སྲུངས་སུ་འགྱུར་བ། ཞིང་
[105b]
[105b.1]གི་ལོ་ཏོག་ཆུད་གཟོན་པར་ཞུགས་པ་རྣམས་ལ་ཐབས་ལེགས་པ་ཞིག་བསམ་པར་བྱའོ་སྙམ་ཞིང་དེ་ནས་དེས་དེ་ལྟར་བསམས་ནས། དེས་གང་ན་མོན་སྲན་ཙམ་འམ། མོན་སྲན་སྡེའུ་འམ། མོན་སྲན་གྲེའུ་འམ། རྒྱ་སྲན་ཡོད་པ་དེ་ལས་དེས་ཐོག་མར་འདྲོན་པ་རྣམས་ལ་གུས་པས་བསུ་ནས་ཕུ་ནུ་བོ་
[105b.2]བདག་གི་འདི་སྣོམས་ཤིག་ཅེས་སྨྲ་ཞིང་སྦྱིན་པ་བྱེད་ན་དེ་ལྟར་བྱིན་ཞིང་དེ་ལྟར་སྨྲས་པས་ཞིང་དེ་ཐམས་ཅད་འགྲུབ་པར་འགྱུར་རོ། །འོད་སྲུང་ཁྱོད་ཀྱིས་ཀྱང་དེ་བཞིན་དུ་ང་འདས་པའི་འོག་ཏུ་ཐབས་དེ་ལྟ་བུ་བྱོས་ལ་མདོ་འདི་ཕྱུང་ཤིག །འོད་སྲུང་གིས་གསོལ་པ། བཅོམ་ལྡན་འདས་བདག་གིས་རྣམ་གྲངས་
[105b.3]འདིས་སྐྱེས་བུ་ཐ་ཤལ་རྣམས་ཡང་དག་པར་གཟུང་རྔོ་མི་ཐོགས་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་བསྐལ་པ་བརྒྱ་སྟོང་དུ་རིའི་རྒྱལ་པོ་རི་རབ་ཁུར་དུ་ཐོགས་པ་ནི་མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་དམ་པའི་ཆོས་ལ་སྐུར་པ་འདེབས་པ། དམ་པའི་
[105b.4]ཆོས་ལ་སྨོད་པའི་སེམས་ཅན་དག་གི་ཚིག་རྩུབ་མོ་ཉན་པ་ནི་མ་ལགས་སོ། །བཅོམ་ལྡན་འདས་གཞན་གྱི་སུག་པར་མཆིས་ཏེ། དབང་དུ་བགྱིས་པ་ནི་མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་དམ་པའི་ཆོས་ལས་ཁ་ཕྱིར་ཕྱོགས་པ། དམ་པའི་ཆོས་ལས་རིང་དུ་གྱུར་པ། དམ་
[105b.5]པའི་ཆོས་མཉན་པ་མ་བཟུང་བས་ཉམས་པའི་རྒྱུད་ཅན་གྱི་སེམས་ཅན་དེ་དག་གི་ཚིག་རྩུབ་པོ་དང་། རང་བཞིན་ངན་པའི་ངག་དང་། ཚིག་མཉན་པ་ནི་མ་ལགས་སོ། །བཅོམ་ལྡན་འདས་ས་ཆེན་པོ་འདི་རྒྱ་མཚོ་དང་། རི་དང་བཅས་པར་བསྐལ་པ་བྱེ་བ་ས་ཡ་ཕྲག་བརྒྱ་སྟོང་མང་པོར་སྤྱི་བོར་ཐོགས་
[105b.6]པ་ནི་མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་བསྟན་པ་རབ་ཏུ་རྣམ་པར་འཇིག་པར་བགྱིད་པ་བདག་ལ་སྟོད་ཅིང་གཞན་ལ་སྨོད་པའི་སེམས་ཅན་དེ་དག་གི་ཚིག་རྩུབ་པོ་ཉན་པ་ནི་མ་ལགས་སོ། བཅོམ་ལྡན་འདས་འོན་པ་ཉིད་དང་། ལྐུགས་པ་ཉིད་དང་། དམུས་ལོང་ཉིད་ནི་
[105b.7]མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་མུ་གེའི་ཚེ་འཚོ་བའི་ཕྱིར་སྐྲ་བྲེགས་ཤིང་ངུར་སྨྲིག་བགོས་ནས་ཟས་དང་། སྐོམ་ལྷུར་བགྱིད་པའི་སེམས་ཅན་དེ་དག་གི་ཚིག་རྩུབ་པོ་ཉན་པ་ནི་མ་ལགས་སོ། །བཅོམ་ལྡན་འདས་མྱུར་དུ་ཡོངས་སུ་མྱ་ངན་ལས་འདས་པ་ནི་མི་མངོ་
[106a]
[106a.1]ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་ལུད་བོང་ལྟར་ཀུན་དུ་སྤྱོད་པ། ལུས་ཀྱི་ཚུལ་འཆོས་པ་དང་། ངག་གི་ཚུལ་འཆོས་པའི་སེམས་ཅན་དག་གི་ཚིག་རྩུབ་པོ་དང་། ངག་དང་ཚིག་ཉན་པ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་
[106a.2]ཁྱོད་ཡོངས་སུ་མྱ་ངན་ལས་འདས་ན་ཡང་སྐྱེ་བར་མི་འགྱུར་རམ། ཡོངས་སུ་མྱ་ངན་ལས་འདས་པའི་མཐར་ཕྱིན་པ་དེ་ཡིན་ནམ། བཅོམ་ལྡན་འདས་གང་ཞིག་ཡོངས་སུ་མྱ་ངན་ལས་འདས་ན་ཡང་སྐྱེ་བར་མི་འགྱུར་ཞིང་འགུམ་པར་མི་འགྱུར་བའི་སེམས་ཅན་རྣམས་ཀྱི་ལམ་ནི་ཐེག་པ་གསུམ་
[106a.3]ལགས་ཏེ། བཅོམ་ལྡན་འདས་ཉན་ཐོས་དང་། རང་སངས་རྒྱས་དང་། སངས་རྒྱས་བཅོམ་ལྡན་འདས་རྣམས་ཀྱི་ལགས་སོ། །འོད་སྲུང་གིས་ཡང་གསོལ་པ། བཅོམ་ལྡན་འདས་ཡོངས་སུ་མྱ་ངན་ལས་འདས་ན་ཡང་ཡོངས་སུ་མྱ་ངན་ལས་འདས་པར་མི་འགྱུར་བ་ཇི་ལྟ་བུ་ལགས། 
[106a.4]བཀའ་སྩལ་པ། འོད་སྲུང་ཉན་ཐོས་རྣམས་ཉན་ཐོས་ཀྱི་ཡོངས་སུ་མྱ་ངན་ལས་འདས་པས་ཡོངས་སུ་མྱ་ངན་ལས་འདས་ན། དེ་ནི་ཡོངས་སུ་མྱ་ངན་ལས་འདས་པའི་མཐར་ཐུག་པ་མ་ཡིན་ནོ། །དེ་ཅིའི་ཕྱིར་ཞེ་ན། ཡང་རང་སངས་རྒྱས་ཉིད་དུ་འགྱུར་ལ། རང་སངས་རྒྱས་རྣམས་རང་སངས་རྒྱས་
[106a.5]ཀྱི་ཡོངས་སུ་མྱ་ངན་ལས་འདས་པས་ཡོངས་སུ་མྱ་ངན་ལས་འདས་ན་ཡང་། དེ་ནི་ཇི་སྲིད་རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ཐེག་པ་ཆེན་པོའི་ཡོངས་སུ་མྱ་ངན་ལས་འདའ་བ་མཆོག་གི་མཐར་མ་ཕྱིན་གྱི་བར་དུ་ཡོངས་སུ་མྱ་ངན་ལས་འདས་པའི་མཐར་ཕྱིན་པ་
[106a.6]མ་ཡིན་ནོ། །བཅོམ་ལྡན་འདས་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དཔེར་ན་འོ་མ་ལས་ཞོ་དང་། ཞོ་ལས་མར་སར་དང་། མར་སར་ལས་ཞུན་མར་དང་། ཞུན་མར་ལས་མར་གྱི་སྙིང་ཁུ་སྟེ། དེ་ལ་ཞུན་མར་ཇི་ལྟ་བ་དེ་ལྟར་ནི་ས་བཅུ་ཐོབ་པའི་བྱང་ཆུབ་
[106a.7]སེམས་དཔའ་རྣམས་ཏེ། ཉོན་མོངས་པའི་ལྷག་མ་ཡོད་པས་སོ། །མར་སར་ལྟར་ནི་ཉན་ཐོས་རྣམས་སོ། །མར་སར་བསྒོངས་པ་ལྟར་ནི་རང་སངས་རྒྱས་རྣམས་སོ། །མར་གྱི་སྙིང་ཁུ་ལྟར་ནི་དེ་བཞིན་གཤེགས་པ་རྣམས་སུ་བལྟ་བར་བྱའོ། །གསོལ་པ། བཅོམ་ལྡན་འདས་དེ་བཞིན་
[106b]
[106b.1]གཤེགས་པས་ཅིའི་སླད་དུ་ཐེག་པ་གསུམ་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། དཔེར་ན་དམག་མིའི་མི་མཆོག་སྒྱུ་མ་ལ་མཁས་པ་ཞིག་རང་གི་ཡུལ་ནས་ཡུལ་གཞན་དུ་ཆས་པ་ན། དེའི་སྐྱེ་བོའི་ཚོགས་ཀྱང་དེད་ཅིང་སྐྱེ་བོའི་ཚོགས་གཞན་ཡང་དེད་ནས་རྣམ་པ་
[106b.2]མང་པོ་བསྒྲལ་བར་འདོད་པར་གྱུར་ལ། དེ་ནི་འདྲོན་པ་ཕལ་པོ་ཆེ་དེའི་སྟོན་པ་ཡིན་ཞིང་དེ་ཉིད་དེད་དཔོན་ཡང་ཡིན་པས་དེ་འདྲོན་པ་དེ་རྣམས་འབྲོག་དགོན་པ་དེ་ལས་སྒྲོལ་བ་ན་དེ་དག་དབུགས་དབྱུང་བའི་ཕྱིར་སྤྲུལ་པའི་གྲོང་ཁྱེར་ར་བ་དང་། ཁྱམས་དང་། ཡང་ཐོག་ཕུན་སུམ་ཚོགས་པ་ཞིག་མངོན་
[106b.3]པར་སྤྲུལ་ནས་མཛུབ་མོས་རྒྱང་རིང་པོ་ནས་བསྟན་ཏེ། འདི་སྐད་ཅེས་གྲོགས་པོ་དག་འུ་བུ་ཅག་གང་དུ་འདོང་བའི་གྲོང་ཁྱེར་ནི་ཕ་བི་ཡིན་ནོ་ཞེས་སྨྲས་པ་དང་། དེ་ནས་དེ་དག་ཉེ་བར་གྱུར་ཏོ་སྙམ་དུ་བསམས་ནས་གྲོང་རྡལ་ལམ། གྲོང་ཁྱེར་རམ། ཚོང་འདུས་དེ་ནི་ཉེའོ། །དེ་ནི་རྟེན་དུ་འགྱུར་རོ་སྙམ་དུ་
[106b.4]ཤེས་ནས་དབུགས་མཆོག་ཏུ་ཕྱིན་པར་འགྱུར་རོ། །དེ་ནས་དེ་དག་གྲོང་ཁྱེར་དེར་ཞུགས་པ་ན་བདེ་བ་དང་ལྡན་པས་སེམས་ལས་ཆུང་ངུར་གྱུར་ཅིང་ཡང་གྲོང་དུ་འགྲོ་བར་སེམས་སྐྱེད་པར་མི་བྱེད་དོ། །དེ་ནས་སྟོན་པ་དེ་འདི་སྙམ་དུ་སེམས་ཏེ། སེམས་ཅན་འདི་དག་ནི་དམན་པ་བརྩོན་འགྲུས་ཞན་
[106b.5]པ་བདེ་བ་ཕལ་པ་འདི་ཙམ་གྱིས་ཚིམ་པར་རྩི་བས་མ་ལ་གྲོང་ཁྱེར་འདི་མི་སྣང་བར་བྱའོ་སྙམ་མོ། །དེ་ནས་དེ་དག་གིས་གྲོང་ཁྱེར་དེ་མི་སྣང་བར་རིག་ནས་སྟོན་པ་དེ་ལ་འདི་སྐད་ཅེས་སྨྲས་སོ། །དེ་ལྟ་བུར་གྱུར་པ་དེ་ཅི་སྒྱུ་མ་ཡིན་ནམ། འོན་ཏེ་རྨི་ལམ་ཡིན་ནམ། ཅི་བརྫུན་ནམ། བདེན། 
[106b.6]དེ་ནས་སྟོན་པ་དེས་དེ་དག་ལས་ཐོས་ནས་འདི་སྐད་ཅེས་སྨྲས་སོ། །རིགས་ཀྱི་བུ་དག་གྲོང་ཁྱེར་འདི་ནི་ཁྱེད་ཅག་ངལ་སོར་གཞུག་པའི་ཕྱིར་ཁོ་བོས་སྤྲུལ་གྱིས་གྲོང་ཁྱེར་ཆེན་པོ་མཆོག་ཏུ་བདག་ཅག་གནས་དགོས་ཏེ། གྲོང་ཁྱེར་གཞན་གང་ན་བ་དེར་དོང་ངོ་། །དེ་དག་གིས་ཀྱང་བདག་ཅག་མཐའ་
[106b.7]འཁོབ་ཀྱི་གྲོང་ཁྱེར་ཕལ་པར་གནས་པ་འདི་ཅི་རུང་དེ་ལྟར་བྱའོ་ཞེས་སྨྲས་པའི་བར་གོང་མ་བཞིན་དུ་ཤེས་པར་བྱའོ། །ཡང་གྲོང་ཁྱེར་ཆེན་པོ་ཞིག་སྤྲུལ་ཏེ། དེར་ཡང་དེ་ཁོ་ན་བཞིན་ནོ། །དེ་ནས་སྟོན་པ་དེ་འདྲོན་པ་དེ་དག་འབྲོག་དགོན་པ་དེ་ནས་དེ་ལྟར་སྒྲོལ་ཞིང་དེ་ལྟར་དབུགས་
[107a]
[107a.1]འབྱིན་པ་ན་གྲོང་ཁྱེར་དེར་བཙུད་དོ། །དེ་ནས་དེ་དག་གྲོང་ཁྱེར་དེར་ཞུགས་པ་ན་འདི་སྙམ་དུ་སེམས་ཏེ། ཅིག་གྲོང་ཁྱེར་འདིའི་ཕ་རོལ་ན་ཆེས་ཁྱད་པར་དུ་འཕགས་པའི་གྲོང་ཁྱེར་གཞན་ཡོད་དམ་སྙམ་པ་དང་དེ་ནས་སྟོན་པ་དེ་འདི་སྙམ་དུ་སེམས་ཏེ། སྐྱེ་བོ་འདི་དག་གྲོང་ཁྱེར་འདི་ཉིད་དུ་
[107a.2]གནས་པར་འདོད་དོ་སྙམ་ནས། དེ་ནས་སྟོན་པ་དེས་དེ་དག་ལ་འདི་སྐད་ཅེས་སྨྲས་སོ། །གྲོགས་པོ་དག་གྲོང་ཁྱེར་འདིའི་ཕ་རོལ་ན་ཆེས་ཁྱད་པར་དུ་འཕགས་ལ་བཟང་བའི་གྲོང་ཁྱེར་ཡོད་དེ། དེ་ནི་གྲོང་ཁྱེར་ཐམས་ཅད་ཀྱི་མཐར་ཕྱིན་པ་ཡིན་པས། དེ་འདྲ་བའི་གྲོང་ཁྱེར་གཞན་མེད་དོ། །དེ་ནས་འདྲོན་
[107a.3]པ་དེ་དག་དེད་དཔོན་དེའི་ཚིག་ལ་ཡིད་ཆེས་པར་བྱས་ན། དེ་དག་གིས་གྲོང་ཁྱེར་གྱི་ཡོན་ཏན་གྱི་ཁྱད་པར་གོང་ནས་གོང་དུ་ཐོས་ཤིང་མཐོང་བ་དང་སྟོན་པ་དེ་ལ་འདི་སྐད་ཅེས་སྨྲས་སོ། །གྲོགས་པོ་བདག་ཅག་ཐམས་ཅད་ཀྱང་ལྷན་ཅིག་ཏུ་གྲོང་ཁྱེར་ཐམས་ཅད་ཀྱི་མཐར་ཕྱིན་པའི་གྲོང་ཁྱེར་ཆེན་པོ་གང་ན་བ་དེར་
[107a.4]དོང་ངོ་། །དེ་ནས་སྟོན་པ་དེས་དེ་དག་ལ་འདི་སྐད་ཅེས་སྨྲས་སོ། །ལེགས་སོ། །ཐམས་ཅད་དང་ལྷན་ཅིག་ཏུ་དོང་ངོ་། །དེ་ནས་སྟོན་པ་དེས་འདྲོན་པ་དེ་དག་འབྲོག་དགོན་པ་དེ་ནས་སྒྲོལ་བ་ན། སྐྱེ་བོའི་ཚོགས་ཆེན་པོ་དེ་ལ་འདི་སྐད་ཅེས་སྨྲས་སོ། །རིགས་ཀྱི་བུ་དག་ད་ནི་ཁྱེད་ཀྱིས་གྲོང་ཁྱེར་
[107a.5]ཆེན་པོ་དེའི་སྔ་ལྟས་དང་། གྲོང་ཁྱེར་ཆེན་པོ་དེ་དང་། བདེ་བ་མང་པོའི་གྲོང་ཁྱེར་མཐོང་བར་འགྱུར་རོ། །དེ་ནས་སྟོན་པ་དེས་འདྲོན་པ་དེ་དག་འབྲོག་དགོན་པ་དེ་ནས་སྒྲོལ་ཞིང་དེ་དག་ལ་དབུགས་འབྱིན་པ་དང་། གྲོང་ཁྱེར་དེ་རྒྱང་རིང་པོ་ནས་བསྟན་ཏེ་འདི་སྐད་ཅེས་ཀྱང་སྨྲས་སོ། །གྲོགས་
[107a.6]པོ་དག་གྲོང་ཁྱེར་ཆེན་པོ་དེའི་སྔ་ལྟས་ལ་ལྟོས། དེ་ནི་སྐྱེ་བོའི་ཚོགས་ཆེན་པོས་ཡུལ་དང་། ལྗོངས་དང་། གྲོང་ཁྱེར་དེ་ན་གནས་པའི་ལོངས་སྤྱོད་འབྱོར་ཅིང་རྒྱས་པ་དང་། གྲོང་ཁྱེར་ཆེན་པོ་དེ་མཐོང་ནས་ཡིད་དགའ་ཞིང་མགུ་བར་གྱུར་ཏེ། གཅིག་གི་གདོང་དུ་གཅིག་བལྟས་ནས་ཡ་མཚན་དུ་གྱུར་ཏེ། 
[107a.7]བསམས་པ་ཅི་གྲོང་ཁྱེར་ཆེན་པོའི་གྲོང་ཁྱེར་ཆེན་པོ་གསལ་བ་གཞན་འདི་ལྟ་བུ་གཞན་ན་ཡོད་དམ་སྙམ་མོ། །དེ་ནས་སྟོན་པ་དེས་དེ་དག་ལ་འདི་སྐད་ཅེས་སྨྲས་སོ། །གྲོགས་པོ་དག་གྲོང་ཁྱེར་ཆེན་པོ་འདི་ནི་གྲོང་ཁྱེར་ཐམས་ཅད་ལས་ཁྱད་པར་དུ་འཕགས་པ་གསལ་བ་ཡིན་ཏེ། གྲོང་ཁྱེར་ཆེན་པོའི་གྲོང་ཁྱེར་བདེ་བ་
[107b]
[107b.1]མང་བ། རྟག་པ། བརྟན་པ། ཞི་བ། རྒ་བ་མེད་པ། འཆི་བ་མེད་པ། རྟག་ཏུ་བདེ་བ། རྒྱུན་དུ་བདེ་བ། བར་ཆད་མེད་པར་བདེ་བ་ཡིན་ནོ་ཞེས་དེ་ལྟར་དབུགས་ཕྱུང་ནས་འདི་སྐད་ཅེས་ཀྱང་སྨྲས་ཏེ་གྲོང་ཁྱེར་ཆེན་པོའི་གྲོང་ཁྱེར་ཆེན་པོར་ཞུགས་ཤིང་སྐྱེ་བོའི་ཚོགས་དེ་ཞུགས་པ་དང་། ཡང་འདི་
[107b.2]སྐད་ཅེས་སྨྲས་སོ། །གྲོགས་པོ་དག་གྲོང་ཁྱེར་ཆེན་པོ་མཆོག་འདི་ནི་གྲོང་ཁྱེར་ཐམས་ཅད་ཀྱི་མཐར་ཕྱིན་པ་ཡིན་ཞིང་གྲོང་ཁྱེར་འདི་ལས་ཕ་རོལ་ན་གྲོང་ཁྱེར་གཞན་མེད་དོ། །དེ་ནས་དེ་དག་གྲོང་ཁྱེར་ཆེན་པོ་དེར་ཞུགས་པ་ན། ངོ་མཚར་དུ་གྱུར་ཅིང་ཡ་མཚན་དུ་གྱུར་ཏེ། རབ་ཏུ་མགུ་ནས་སྟོན་པ་དེ་
[107b.3]ལ་སྐལ་ལྡན་ཤེས་རབ་ཆེན་པོ་སྙིང་རྗེ་ཆེན་པོ་ཅན་བདག་ཅག་ལ་རྗེས་སུ་བརྩེ་བ་ཁྱོད་ལེགས་སོ་ལེགས་སོ་ཞེས་ལེགས་སོ་བྱ་བ་བྱིན་ནས་དེ་ནས་ཡང་སྟོན་པ་དེ་ལས་དྲིས་པ་སྐལ་ལྡན་ཅི་བདག་ཅག་གིས་རྒལ་བའི་གྲོང་ཁྱེར་གང་ཡིན་པ་དེ་དག་ཐམས་ཅད་ད་ཡོད་དམ། འོན་ཏེ་མེད། སྟོན་པ་
[107b.4]དེས་སྨྲས་པ། གྲོང་ཁྱེར་ཞེས་བྱ་བ་དེ་དག་ནི་དབུགས་དབྱུང་བའི་ཕྱིར་ཡིན་ཏེ། གལ་ཏེ་གནས་དེ་གནས་སྟོང་པ་ཡིན་ན་གནས་སྟོང་པ་དེ་ནི་དགོས་པ་མེད་པས་དེ་ནས་འདོང་ངོ་ཞེས་བྱ་བ་ཅིར་དགོས་ཞེ་ན་གྲོང་ཁྱེར་སྟོང་པ་ཡིན་པའི་ཕྱིར་རོ། །གྲོང་ཁྱེར་གྱི་དབྱིབས་དང་། ར་བ་དང་། ཡང་
[107b.5]ཐོག་སྤྲུལ་པ་དང་པོ་ལྟ་བུའི་ཉན་ཐོས་ཀྱི་ཐེག་པ་ཤེས་པ་དག་པ་འདི་ལྟ་སྟེ། སྟོང་པ་ཉིད་ཀྱི་མདོ་དག་ཡིན་ནོ། །ཅིག་ཤོས་ལྟ་བུ་ནི་རང་སངས་རྒྱས་ཀྱི་ཐེག་པ་མི་གསལ་བ་ཡིན་ནོ། །སངས་རྒྱས་ཉིད་ནི་ཐར་པ་གསལ་བ་ཡིན་ནོ། །དེ་ལྟ་བས་ན་སངས་རྒྱས་བཅོམ་ལྡན་འདས་རྣམས་ཐེག་པ་
[107b.6]གསུམ་དུ་གཏམ་རྣམ་པ་གསུམ་སྟོན་ཅིང་མྱ་ངན་ལས་འདས་པ་ཡང་རྣམ་པ་གསུམ་དུ་སྟོན་ལ་ཐེག་པ་གཅིག་ཀྱང་སྟོན་པར་མཛད་དོ། །འོད་སྲུང་གང་ཞིག་མདོ་སྡེ་འདི་ལྟ་བུ་འདི་དག་མེད་དོ་ཞེས་སྨྲ་ན། དེའི་སྟོན་པ་ཡང་ང་མ་ཡིན་ལ་དེ་ཡང་ངའི་ཉན་ཐོས་མ་ཡིན་ནོ། །གསོལ་པ། བཅོམ་ལྡན་འདས་ཐེག་པ་
[107b.7]ཆེན་པོ་ལ་ཡང་སྟོང་པ་ཉིད་ཀྱི་དོན་སྟོན་པའི་མདོ་མང་དུ་མཆིས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། སྟོང་པ་ཉིད་སྟོན་པ་གང་ཅི་ཡང་རུང་བ་དེ་ཐམས་ཅད་ནི་དགོངས་པ་ཅན་དུ་རིག་པར་བྱ་ལ། བླ་ན་མེད་པའི་མདོ་འདི་ལྟ་བུ་འདི་དག་ནི་དགོངས་པ་ཅན་མ་ཡིན་པར་རིག་པར་
[108a]
[108a.1]བྱའོ། །འོད་སྲུང་གཞན་ཡང་འདི་ལྟ་སྟེ་ཀོ་ས་ལའི་རྒྱལ་པོ་གསལ་རྒྱལ་གྱི་དགུན་ཟླ་ཐ་ཆུངས་ཏེ། གང་གི་ཚེ་དགུན་ཟླ་ཐ་ཆུང་ས་ལ་བབ་པ་དེའི་ཚེ་རྒྱལ་པོས་ཤི་བ་དང་། བཀྲེན་པ་དང་། ཕོངས་པ་དང་། དགེ་སྦྱོང་དང་། བྲམ་ཟེ་དང་། རིགས་སྣ་ཚོགས་ཀྱི་སློང་མོ་བ་ལ་སོགས་
[108a.2]པ་ལ་བུ་རམ་དང་། ཟན་དང་། མར་དང་། འབྲས་ཆན་དང་། བཅའ་བ་དང་། ཐུག་པ་དང་། ཐམས་ཅད་བསྲེས་པ་དང་། འབྲུ་ཐམས་ཅད་ལས་བྱས་པ་དག་སྦྱིན་པར་བྱེད་དེ། བྱིན་པ་ན་དེ་ན་ཁ་ཅིག་ནི་ཐུག་པ་འདོད་པ་ནས་ཁ་ཅིག་ནི་སྐྱུར་བ་དང་། ཁ་ཅིག་ནི་ཐམས་ཅད་བསྲེས་པའི་བར་རོ། །
[108a.3]དེ་དག་ཐམས་ཅད་ལ་དེ་ཐམས་ཅད་བྱིན་ཏེ། དེ་ལ་ཁ་ཅིག་ནི་ཐམས་ཅད་བསྲེས་པའི་ཟས་ཟ། ཁ་ཅིག་ནི་མོན་སྲན་གྲེའུ་འམ། མོན་སྲན་སྡེའུ་འམ། ན་ལེ་ཤམ་དག་གི་བར་རེ་རེའི་རོ་བསྒྲུབས་ནས་ཚུགས་སུ་ཚུགས་སུ་ཟོས་ཤིང་འཐུངས་སོ། །དེ་ནས་དེའི་འོག་ཏུ་སེམས་འཁྲུགས་པར་གྱུར་
[108a.4]ནས་དེ་འདི་སྐད་ཅེས་བདག་གིས་ཟོས་པ་གང་ཡིན་པ་དེ་འགའ་ཡང་མ་ཟ་ཞིག་ཟེར་ཞིང་དེ་ན་ཚུགས་དྲོད་དུ་ཟ་བའི་ཟས་ཞིམ་པོ་གང་ཡིན་པ་དེ་སྡུག་པའི་བུའམ། སྐྱེས་པའམ། གྲོང་མིའམ། རང་གི་སྐྱེ་བོའམ། གཞན་དག་ལ་བྱིན་པ་དེ་བཞིན་དུ་འོད་སྲུང་ངས་སེམས་ཅན་མོས་པ་སྣ་ཚོགས་
[108a.5]རྣམས་ལ་དགོངས་པ་སྣ་ཚོགས་ཀྱི་མདོ་རྣམས་བསྟན་པ་ན་དེ་ལ་སྙོམ་ལས་ཅན་ཚུལ་ཁྲིམས་འཆལ་པ། ལུས་དང་། ངག་དང་། ཡིད་མ་བསྡམས་པ་རྣམས་དེ་བཞིན་གཤེགས་པའི་སྙིང་པོ་སངས་རྒྱས་རྟག་པ་ཉིད་ཀྱི་མདོ་འདི་ལྟ་བུ་འདི་དག་བོར་ནས་སྟོང་པ་ཉིད་ཀྱི་ལེའུའི་མདོ་དག་ལ་
[108a.6]སློབ་པར་བྱེད་ཅིང་། དེ་ལ་ཁ་ཅིག་ནི་ཚིག་དང་ཡི་གེ་འདྲེན་པར་བྱེད། ཁ་ཅིག་ནི་ཕན་ཚུན་ཚིག་དང་ཡི་གེ་དག་སྤོང་བར་བྱེད་དོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་གསུང་ཐམས་ཅད་ལས་ནི་སྟོང་པ་ཉིད་དང་བདག་མེད་པ་སྟོན་ཏོ། །སྟོང་པ་ཉིད་དང་བདག་མེད་པའི་དོན་མ་ཤེས་
[108a.7]པའི་མི་བླུན་པོ་རྣམས་ནི་ཉམས་པར་འགྱུར་རོ། །གཞན་ཡང་སྟོང་པ་ཉིད་དང་བདག་མེད་པ་ཉིད་ནི་སངས་རྒྱས་ཀྱི་གསུང་ལ་ཉོན་མོངས་པ་ཕྲག་བྱེ་བས་རྟག་ཏུ་སྟོང་པ་མྱ་ངན་ལས་འདས་པ་ཡིན་ལ་མྱ་ངན་ལས་འདས་པ་ཉིད་ཀྱི་ཚིག་གི་གཞི་རྣམས་ནི་དེ་དག་ཐམས་ཅད་ཀྱི་གཞི་ཡིན་ཏེ། སངས་
[108b]
[108b.1]རྒྱས་བཅོམ་ལྡན་འདས་དེ་དག་ནི་ཞི་བ་ཐེར་ཟུག་པའི་མྱ་ངན་ལས་འདས་པ་ཐོབ་པ་ཡིན་ནོ། །གསོལ་པ། བཅོམ་ལྡན་འདས་ཆད་པ་དང་། རྟག་པ་ཇི་ལྟར་འཚལ་བར་འགྱུར་ལགས། བཀའ་སྩལ་པ། ཇི་སྲིད་དུ་སེམས་ཅན་འཁོར་བ་ན་འཁྱམ་པ་དེ་སྲིད་དུ་བདག་འཇུག་པ་ཡིན་ཏེ། བདག་
[108b.2]མེད་པའི་ལྟ་བའི་དོན་ནི་ཐེར་ཟུག་པ་དང་། རྟག་པ་ཡིན་ནོ། །གལ་ཏེ་རྟག་པ་དེ་བཀག་ན་ཐེར་ཟུག་ཉམས་པར་འགྱུར་རོ། །བཅོམ་ལྡན་འདས་གཞན་ཡང་བདག་མེད་པ་ནི་ཡུན་རིང་པོ་ནས་ཞུགས་པ་ལགས་ཀྱི་བདག་ནི་ཡུན་རིང་པོ་ནས་བྱུང་བ་མ་ལགས་སོ། །བཀའ་སྩལ་པ། འཇིག་
[108b.3]རྟེན་པ་རྣམས་ཀྱི་བདག་ཅེས་བྱ་བ་དེ་དག་གཞིག་པའི་ཕྱིར་བདག་མེད་པ་སྟོན་ཏོ། །གལ་ཏེ་དེ་ལྟར་སྤྱོད་པའི་བསྟན་པ་ལས་མ་གསུངས་ན་ཇི་ལྟ་ན་གྲོངས་པ་ཡིན་པར་མི་འགྱུར། སངས་རྒྱས་བཅོམ་ལྡན་འདས་ནི་བདག་མེད་པར་གསུང་བར་གྲག་གོ་ཞེས་ཡ་མཚན་སྐྱེས་པར་གྱུར་པ་དང་དེའི་
[108b.4]འོག་ཏུ་རྒྱུ་དང་། གཏན་ཚིགས་བརྒྱ་སྟོང་གིས་བསྟན་པ་ལ་འཛུད་དོ། །དེ་ལྟར་བཙུད་པ་ལས་གང་གི་ཚེ་ཡང་གོང་མ་ལ་དད་པ་སྐྱེས་ཤིང་ཞུགས་པ་ན་སྟོང་པ་ཉིད་ཀྱི་ཆོས་རྣམས་ལ་སློབ་པར་བྱེད། བརྩོན་པར་བྱེད་འབད་པར་བྱེད་དོ། །དེ་ནས་དེའི་འོག་ཏུ་དེ་དག་ལ་ཐར་པ་ནི་ཞི་བ་རྟག་པ་
[108b.5]གཟུགས་དང་བཅས་པའོ་ཞེས་སྟོན་ཏོ། །གཞན་ཡང་འཇིག་རྟེན་པ་ཁ་ཅིག་ཐར་པ་ཡོད་དོ་ཞེས་ཟེར་ཏེ། ངས་དེ་དག་གཞིག་པའི་ཕྱིར་ཐར་པ་ནི་ཅུང་ཟད་མེད་དོ་ཞེས་བྱ་བ་འདི་གསུངས་སོ། །གལ་ཏེ་དེ་ལྟར་སྟོན་པས་ལྟ་བ་ཆུད་གཟོན་པར་བྱེད་པ་དང་འདྲ་བར་མ་བསྟན་ན་ཇི་ལྟར་སྟོན་པའི་བསྟན་པ་ལ་
[108b.6]ཡིད་ཆེས་པར་འགྱུར། དེ་ལྟ་བས་ན་རྒྱུ་དང་། གཏན་ཚིགས་བརྒྱ་སྟོང་གིས་ཐར་པ་ཆུད་གཟོན་པ་ཉིད་ཀྱི་བདག་མེད་པ་གསུངས་སོ། །དེ་ནས་དེའི་འོག་ཏུ་ཐར་པ་ཆུད་གཟོན་པའི་ལྟ་བ་མཐོང་ན་མི་བླུན་པོ་རྣམས་ཉམས་པར་འགྱུར་བས་དེའི་འོག་ཏུ་ངས་ཡང་རྒྱུ་དང་། གཏན་ཚིགས་བརྒྱ་སྟོང་
[108b.7]གིས་ཐར་པ་ཡོད་པ་ཉིད་དུ་གསུངས་སོ། །གསོལ་པ། གལ་ཏེ་ཐར་པ་ཐོབ་པ་བསྟན་པ་དང་། དབང་ཕྱུག་ལགས་ན་སེམས་ཅན་ཡང་མཆིས་ཤིང་བརྟན་པར་རིག་པར་བགྱི་ལགས་སོ། །དེ་ཅིའི་སླད་དུ་ཞེ་ན། དུ་བས་ཞུགས་བཞིན་དུ་གལ་ཏེ་ཐར་པ་ཐེར་ཟུག་པ་བདག་ལགས་ན་ཐར་པ་
[109a]
[109a.1]བདག་ཏུ་སྨྲ་བ་གཟུགས་དང་བཅས་པ་བཞིན་དུ་སྨྲ་བར་འགྱུར་བ་ལགས་སམ། ཇི་ལྟར་འཇིག་རྟེན་པའི་འཇིག་ཚོགས་ཀྱི་ལྟ་བ་ལྟར་ཡང་མ་ཡིན་ལ། ཆད་པ་དང་རྟག་པར་སྨྲ་བ་ལྟར་ཡང་མ་ཡིན་ནོ། །འོད་སྲུང་གིས་ཡང་གསོལ་པ། བཅོམ་ལྡན་འདས་དེ་བཞིན་
[109a.2]གཤེགས་པ་རྣམས་ལ་ཡང་ཡོངས་སུ་མྱ་ངན་ལས་འདའ་བ་མི་མངའ་ན། ཅིའི་སླད་དུ་དེ་ལྟར་ཡོངས་སུ་མྱ་ངན་ལས་འདའ་བ་སྟོན་ཅིང་འབྱུང་བ་མ་མཆིས་ན་ཅིའི་སླད་དུ་སྐྱེ་བ་སྟོན་པ་ལགས། སེམས་ཅན་རྣམས་ཀྱིས་རེ་ཞིག་སངས་རྒྱས་ཀྱང་ནོངས་པར་འགྱུར་ན། བདག་ཅག་ལྟ་ཅི་
[109a.3]སྨོས། རེ་ཞིག་སངས་རྒྱས་ཀྱིས་ཀྱང་བདག་གི་དབང་མ་ཐོབ་ན་བདག་ཅག་ངར་འཛིན་པ་དང་། ང་ཡིར་འཛིན་པས་ཟིན་པ་རྣམས་ལྟ་སྨོས་ཀྱང་ཅི་དགོས་ཞེས་ཤེས་པར་འགྱུར་བས་སོ། །དཔེར་ན་ཉི་འོག་གི་རྒྱལ་པོས་རྒྱལ་པོ་ཞིག་བཟུང་སྟེ། ལྕགས་སུ་བཅུག་ནས་བཙོན་རར་
[109a.4]བཅུག་པ་དང་། དེ་ནས་དེས་བསམས་པ། བདག་ནི་རྒྱལ་པོ་ཡིན། བདག་ནི་ཇོ་བོ་ཡིན་ནོ་སྙམ་པ་ལས་ཡང་སྨྲས་པ། བདག་ནི་མ་ཡིན་ཏེ། བག་མེད་པ་མ་གཏོགས་པ་འདི་ནི་སྡུག་བསྔལ་ལས་ཅི་ཞིག་ཡོད་སྙམ་པ་དེ་བཞིན་དུ། ཇི་སྲིད་དུ་འཁོར་བ་ན་འཁྱམ་པ་དེ་སྲིད་དུ་ང་
[109a.5]ནི་བདག་གོ་ཞེས་བདག་ཏུ་ལྟ་སྟེ། བདག་མེད་པར་ལྟ་བའི་དོན་ཡིན་ནོ། །དཔེར་ན་ཆོམ་རྐུན་པ་གསོད་པ་པོ་རལ་གྲི་གདེངས་པ་དེའི་ཚེ་རྗེས་བཞིན་རྗེས་བཞིན་ཆགས་པ་དང་། དེ་ནས་དེས་བསམས་པ། ཅི་བདག་ཆོམ་རྐུན་པ་འདིའི་ལག་ནས་འཆོར་བར་འགྱུར་རམ་སྙམ་པ་ལས་བདག་ལ་ལུས་
[109a.6]ཀྱི་དབང་མེད་དོ་སྙམ་དུ་རྟོགས་པར་བྱེད་པ་དེ་བཞིན་དུ་སྐྱེ་བ་དང་། རྒ་བ་དང་། ན་བ་དང་། འཆི་བའི་སྡུག་བསྔལ་རྣམ་པ་དུ་མ་དང་ལྡན་པའི་སེམས་ཅན་རྣམས་བདག་ནི་དབང་པོའམ། ཚངས་པར་གྱུར་ཅིག་སྙམ་དུ་རྟོགས་པར་བྱེད་པ་དེ་དག་གི་རྟོག་པ་གཞིག་པའི་ཕྱིར་དེ་བཞིན་གཤེགས་པ་གྲོངས་
[109a.7]པར་སྟོན་པ་མཛད་དོ། །རེ་ཞིག་དེ་བཞིན་གཤེགས་པ་ནི་ལྷའི་ཡང་ལྷ་ཡིན་ན་གལ་ཏེ་དེ་བཞིན་གཤེགས་པ་ནི་དེ་ལྟར་ཡོངས་སུ་མྱ་ངན་ལས་འདས་ཏེ་མེད་པར་གྱུར་ན་དེའི་ཚེ་འཇིག་རྟེན་འགྲིབ་པ་ཉིད་སྣང་བར་འགྱུར་རོ། །གལ་ཏེ་མི་འགྲིབ་ན་ནི་བརྟེན་པ་ཞི་བ་ཡིན་ནོ། །གལ་ཏེ་དེ་ལྟར་བརྟེན་
[109b]
[109b.1]པ་ཡིན་ན་བདག་ཡོད་པར་རིག་པར་བྱ་སྟེ། དཔེར་ན་དུ་བ་ལས་མེ་བཞིན་ནོ། །གལ་ཏེ་ཡང་བདག་མེད་པ་བདག་ཏུ་གྱུར་ན་དེའི་ཚེ་འཇིག་རྟེན་འཕེལ་བ་ཉིད་དུ་རིག་པར་བྱའོ། །བདག་བདེན་ཡང་བདག་ཀྱང་མ་ཡིན་ལ་འཇིག་པར་ཡང་མི་འགྱུར་རོ། །བདག་མེད་པ་བདེན་ན་བདག་འཐད་པར་
[109b.2]མི་འགྱུར་རོ། །འོད་སྲུང་གིས་གསོལ་པ། བཅོམ་ལྡན་འདས་མཆིས་པ་ཞེས་བགྱི་བ་ཅི་ལགས། བཀའ་སྩལ་པ། ཡོད་པ་ཞེས་བྱ་བ་ནི་སེམས་ཅན་གྱི་སྤྱོད་པ་སྲིད་པ་ཉི་ཤུ་རྩ་ལྔ་པ་ཡིན་ནོ། །མེད་པ་ཞེས་བྱ་བ་ནི་སེམས་པ་མེད་པའི་དངོས་པོ་ཡིན་ནོ། །གལ་ཏེ་མེད་པ་སེམས་ཅན་
[109b.3]དུ་གྱུར་ན་དེས་ན་གཞན་ནས་འོང་བར་འགྱུར་རོ། །གལ་ཏེ་སེམས་པ་ཞིག་པར་གྱུར་ན་དེས་ན་འགྲིབ་པ་ཉིད་དུ་འགྱུར་རོ། །གལ་ཏེ་མེད་པ་སེམས་ཅན་དུ་གྱུར་ན་དེས་ན་འཕེལ་བ་ཉིད་དུ་འགྱུར་རོ། །དེ་ལྟ་བས་ན་དེ་གཉིས་མི་སྐྱེ་ཞིང་ཉམས་པར་མི་འགྱུར་ཏེ། དེའི་ཕྱིར་འགྲིབ་པ་མེད་ཅིང་
[109b.4]འཕེལ་བ་མེད་པ་ཉིད་ཡིན་ནོ། །གསོལ་པ། བཅོམ་ལྡན་འདས་བདག་མཆིས་པར་ཇི་ལྟར་རིག་པར་བགྱི་ལགས། བཀའ་སྩལ་པ། འོད་སྲུང་ལེགས་སོ་ལེགས་སོ། །ཞུ་བ་དེ་ལྟ་བུ་ཞུ་བར་མི་བྱའོ། །འོད་སྲུང་དཔེར་ན་གསེར་འཚེད་པ་ཞིག་གིས་གསེར་གྱི་ཁམས་མཐོང་ནས་
[109b.5]འདི་སྙམ་དུ་བསམས་ཏེ། ནམ་ཞིག་ནས་གསེར་འདི་དྲི་མ་ཅན་དུ་གྱུར་བདག་གིས་རེ་ཞིག་གསེར་གྱི་དྲི་མའི་དང་པོའི་མཐའ་བཙལ་ལོ་སྙམ་ན་ཇི་ལྟ་དེའི་དང་པོའི་མཐའ་རྙེད་པར་འགྱུར་རམ། བཅོམ་ལྡན་འདས་མི་འགྱུར་ལགས་སོ། །གལ་ཏེ་དེའི་དང་པོའི་མཚན་མ་དང་རྟགས་ཇི་སྲིད་
[109b.6]འཚོའི་བར་དང་། ཇི་སྲིད་མཐའ་མེད་པ་དེ་སྲིད་དུ་བསམས་ཀྱང་ཇི་ག་མཐའ་རྙེད་པར་འགྱུར་རམ། མཐའ་ཡང་རྙེད་པར་མི་འགྱུར་ཞིང་གསེར་ཡང་བླང་བར་མི་ནུས་སོ། །གལ་ཏེ་དྲི་མ་དེ་ཡང་ཐབས་མཁས་པའི་བརྩོན་འགྲུས་དྲག་པོས་དྲི་མ་སྦྱང་བ་བྱས་ན་དེའི་འོག་ཏུ་གསེར་བླང་བར་ནུས་ཀྱི་ཤིན་
[109b.7]ཏུ་སྐྱོ་བ་དང་གཏད་པས་ནི་མི་ནུས་སོ། །འོད་སྲུང་དེ་བཞིན་དུ་བདག་གི་ཉོན་མོངས་པ་བློ་བུར་པ་རྣམས་ཀྱང་དེ་དང་འདྲ་བར་ཤེས་པར་བྱའོ། །ཡང་འགའ་ཞིག་བདག་ལྟ་བར་འདོད་ནས་དེ་འདི་སྙམ་དུ་སེམས་ཏེ། མ་ལ་རེ་ཞིག་བདག་གིས་ཉོན་མོངས་པ་རྣམས་དང་། བདག་གི་དང་པོ་
[110a]
[110a.1]དང་ཐ་མ་བཙལ་ལོ་སྙམ་ན་ཅི་རྙེད་པར་འགྱུར་རམ། གསོལ་པ། བཅོམ་ལྡན་འདས་མི་འགྱུར་ལགས་སོ། །གལ་ཏེ་ཉོན་མོངས་པ་སྦྱང་བ་བྱས་ན་དེའི་འོག་ཏུ་བདག་རྙེད་པར་འགྱུར་རོ། །བདག་དེ་ཡང་མདོ་དེ་ལྟ་བུ་དེ་དག་ཐོས་པས་རྙེད་པར་མི་འགྱུར་གྱི་ཐབས་ལ་མཁས་
[110a.2]པས་སྐྱོ་བ་མེད་ཅིང་མ་བརྟགས་པ་བརྩོན་འགྲུས་དྲག་པོ་དང་། ལམ་རྣམས་གསུམ་གྱིས་འཐོབ་པར་འགྱུར་ཞིང་དེ་ནས་མདོ་འདི་ལྟ་བུ་འདི་དག་ལ་ཡིད་ཆེས་པར་འགྱུར་རོ། །གཞན་ཡང་འོད་སྲུང་གིས་གསོལ་པ། བཅོམ་ལྡན་འདས་གལ་ཏེ་བདག་མཆིས་ན་ཅིའི་སླད་དུ་ཉོན་མོངས་པ་བློ་བུར་
[110a.3]བ་འདི་དག་གིས་འདི་ལྟར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ཁྱོད་ལ་དཔེ་བསྟན་ཏེ། འོད་སྲུང་དཔེར་ན་འགའ་ཞིག་གིས་ཡི་གེ་འབྲུ་ལྔ་པ་བསླབས་པ་ལས་སྐད་ཀྱི་དབྱིངས་གྲུབ་པའི་ཚིག་གམ། ཚིགས་སུ་བཅད་པའི་དོན་ཤེས་པར་བྱས་ལ་ཕྱིས་བསླབ་པོ་ཞེས་ཟེར་
[110a.4]ན། ཅི་དེས་ཤེས་པར་འགྱུར་རམ། གལ་ཏེ་ཇེ་བསླབས་ན་དེའི་འོག་ཏུ་ཤེས་པར་འགྱུར་མོད། རྟག་ཏུ་ལེགས་པར་བསླབས་པར་གྱུར་པ་དེའི་ཚེ་ནི་དེའི་སློབ་དཔོན་གྱིས་འཁོར་དེ་ལ་སྐད་ཀྱི་དབྱིངས་ཀྱི་གྲུབ་པའི་དོན་སྨྲ་བ་ན་དེ་ལ་དཔེ་བསྟན་མི་དགོས་པར་དེས་མཉན་པར་ནུས་པར་ངེས་རང་གི་སློབ་དཔོན་
[110a.5]གྱི་སྐད་ཀྱི་དབྱིངས་གྲུབ་པའི་ཚིག་ཇི་ལྟ་བ་བཞིན་ཡིད་ཆེས་པར་བྱས་ན་ཕྱིས་དོན་ཤེས་ཤིང་ཡིད་ཆེས་པར་འགྱུར་རོ། །དེ་བཞིན་དུ་ངས་དེ་རིང་ཉོན་མོངས་པ་བྱེ་བའི་སྦུབས་ཀྱིས་ཁེབས་པའི་སེམས་ཅན་དེ་ལྟ་བུ་དེ་ལ་རིགས་ཀྱི་བུ་དེ་བཞིན་གཤེགས་པའི་སྙིང་པོ་ཅན་ཞེས་བཤད་དོ། །དེ་ཡང་ལྟ་འདོད་
[110a.6]པར་གྱུར་ན་ཅི་དེ་དག་གིས་མཐོང་བར་ནུས་སམ། གསོལ་པ། བཅོམ་ལྡན་འདས་རྔོ་མི་ཐོགས་ལགས་སོ། །ཇི་ལྟར་སློབ་མ་དེས་སློབ་དཔོན་ལ་ཡིད་ཆེས་ཤིང་དད་པར་བྱས་ན་ཕྱིས་དེས་སྐད་ཀྱི་དབྱིངས་ཀྱི་གྲུབ་པའི་ཚིག་གི་དོན་གྱི་གཞི་ཤེས་པར་འགྱུར་བ་དེ་བཞིན་དུ་འོད་སྲུང་ཁྱོད་ཀྱིས་ཀྱང་
[110a.7]དེ་བཞིན་གཤེགས་པ་ནི་བདེན་པ་གསུང་བ། བདེན་པའི་ཚིག་གསུང་བར་གྱུར་པ་ཡིན་པས་སེམས་ཅན་ཡོད་པ་ཉིད་དོ་ཞེས་གསུང་ན་ཡང་རིག་པར་བྱོས་ཤིག་དང་། སློབ་མ་གྲུབ་པ་བཞིན་ཕྱིས་ཁྱོད་ཀྱིས་ཤེས་པར་འགྱུར་རོ། །འོད་སྲུང་ཡང་ཁྱོད་ལ་དཔེ་བསྟན་ཏེ། འོད་སྲུང་བཞི་པོ་འདི་
[110b]
[110b.1]དག་ནི་སེམས་ཅན་གྱི་ཁམས་ན་སྒྲིབ་པའི་རྒྱུ་དང་། གཏན་ཚིགས་ཀྱི་དཔེ་ཡིན་ཏེ། བཞི་གང་ཞེ་ན། མིག་ལིང་ཏོག་སེར་པོ་དང་སྔོན་པོས་རབ་རིབ་ཏུ་གྱུར་པ་ལྟ་བུ་དང་། ཟླ་བ་སྤྲིན་གྱིས་ཁེབས་པ་ལྟ་བུ་དང་། ཁྲོན་པ་རྐོ་བ་ལྟ་བུ་དང་། བུམ་པའི་ནང་གི་སྒྲོན་མ་ལྟ་བུའོ། །འོད་སྲུང་བཞི་པོ་འདི་
[110b.2]དག་ནི་སྙིང་པོ་ཡོད་དོ་ཞེས་བྱ་བའི་རྒྱུ་དང་གཏན་ཚིགས་ཡིན་ཏེ། རྒྱུ་དང་གཏན་ཚིགས་དེ་དག་གིས་སེམས་ཅན་ཐམས་ཅད་དང་། སྲོག་ཆགས་ཐམས་ཅད་ལ་སངས་རྒྱས་ཀྱི་ཁམས་ཡོད་དེ་མཚན་དང་དཔེ་བྱད་བཟང་པོ་མཐའ་ཡས་པས་བརྒྱན་པ་ན་སྣང་བར་འགྱུར་ཞིང་ཁམས་དེས་སེམས་ཅན་
[110b.3]རྣམས་ཀྱིས་མྱ་ངན་ལས་འདས་པ་འཐོབ་པར་འགྱུར་རོ། །དེ་ལ་མིག་རབ་རིབ་ཅན་ཞེས་བྱ་བ་ནི་ལིང་ཏོག་སེར་པོ་དང་། སྔོན་པོས་ཡོག་ནས་རབ་རིབ་ཏུ་གྱུར་པ་བཅོས་སུ་རུང་བ་ཇི་སྲིད་དུ་སྨན་པ་མ་རྙེད་པ་དེ་སྲིད་དུ་ལོང་བར་འགྱུར་ཞིང་སྨན་པ་རྙེད་ན་ཡང་མྱུར་དུ་མཐོང་བར་འགྱུར་རོ། །སྔོན་པོས་ཡོག་
[110b.4]ནས་རབ་རིབ་ཏུ་གྱུར་པ་དེ་བཞིན་དུ་ཉོན་མོངས་པ་བྱེ་བའི་སྦུབས་ཀྱིས་ཁེབས་པའི་ཁམས་འདི་ཇི་སྲིད་དུ་ཉན་ཐོས་དང་། རང་སངས་རྒྱས་རྣམས་ལ་དགའ་བར་བྱེད་པ་དེ་སྲིད་དུ་བདག་ནི་བདག་མ་ཡིན་པར་འགྱུར་ཞིང་བདག་གི་བདག་ཏུ་འགྱུར་རོ། །གང་གི་ཚེ་སངས་རྒྱས་བཅོམ་ལྡན་འདས་རྣམས་
[110b.5]ལ་དགའ་བར་གྱུར་པ་དེའི་ཚེ་བདག་ཏུ་འགྱུར་ཞིང་དེའི་འོག་ཏུ་བསྒྲུབ་ཏུ་རུང་བའི་མིར་འགྱུར་རོ། །མི་དེའི་མིག་ནད་ལིང་ཏོག་སེར་པོ་དང་སྔོན་པོའི་རབ་རིབ་གང་ཡིན་པ་ལྟར་ཉོན་མོངས་པ་རྣམས་བལྟ་བར་བྱའོ། །དེ་བཞིན་གཤེགས་པའི་སྙིང་པོ་ནི་མིག་བཞིན་དུ་ངེས་པར་ཡོད་དོ། །དེ་ལ་ཟླ་བ་
[110b.6]སྤྲིན་གྱིས་ཁེབས་པ་ཞེས་བྱ་བ་ནི་ཇི་ལྟར་སྤྲིན་སྟུག་པོས་ཁེབས་པའི་ཟླ་བའི་དཀྱིལ་འཁོར་མི་སྣང་བ་དེ་བཞིན་དུ་ཉོན་མོངས་པའི་སྦུབས་ཀྱིས་ཁེབས་པའི་ཁམས་མི་སྣང་ངོ་། །གང་གི་ཚེ་ཉོན་མོངས་པའི་ཚོགས་སྤྲིན་བཞིན་དུ་བྲལ་བར་གྱུར་ན་དེའི་འོག་ཏུ་ཟླ་བ་ཉ་བ་བཞིན་དུ་ཁམས་སྣང་བར་འགྱུར་རོ། །དེ་
[110b.7]ལ་ཁྲོན་པ་རྐོ་བ་ཞེས་བྱ་བ་ནི་དཔེར་ན། མི་ཞིག་ཁྲོན་པ་རྐོ་ཞིང་རྐོ་བ་ན་ཇི་ཙམ་ཇི་ཙམ་དུ་ས་སྐམ་པོ་བྱུང་བ་དེ་ཙམ་དེ་ཙམ་དུ་རྟགས་དེས་ན་འདི་ནས་ཆུ་རིང་ངོ་སྙམ་དུ་སེམས་ཤིང་གང་གི་ཚེ་འཇིམ་པ་བྱུང་བ་དེའི་ཚེ་རྟགས་དེས་ན་འདི་ནས་ཆུ་ཉེའོ་ཞེས་ཤེས་པར་འགྱུར་རོ། །གང་གི་ཚེ་ཆུ་ལ་ཐུག་པ་དེའི་ཚེ་རྐོ་
[111a]
[111a.1]བའི་མཐར་ཕྱིན་པ་ཡིན་ནོ། །དེ་བཞིན་དུ་ཉན་ཐོས་དང་། རང་སངས་རྒྱས་རྣམས་དེ་བཞིན་གཤེགས་པ་རྣམས་མཉེས་པར་བྱེད་ཅིང་ལེགས་པར་སྤྱད་པ་སྤྱོད་པ་སྟོན་པར་ཉོན་མོངས་པ་རྐོ་བར་བྱེད་དེ། བརྐོས་ནས་ཆུ་བཞིན་དུ་དེ་བཞིན་གཤེགས་པའི་སྙིང་པོ་རྙེད་པར་འགྱུར་རོ། །
[111a.2]བུམ་པའི་ནང་གི་སྒྲོན་མ་ཞེས་བྱ་བ་ནི་ཇི་ལྟར་བུམ་པའི་ནང་ན་སྒྲོན་མ་ཡོད་པའི་འོད་ལམ་མེར་མ་ཡིན། ལྷག་གེར་མ་ཡིན་ཞིང་སེམས་ཅན་རྣམས་ལ་ཅི་ཡང་མི་བྱེད་པ་བཞིན་དུ་དེ་བཞིན་གཤེགས་པའི་སྙིང་པོ་མཚན་དང་དཔེ་བྱད་མཐའ་ཡས་པ་དང་ལྡན་པར་གསུངས་པ་ཡང་སེམས་ཅན་རྣམས་ཀྱི་དོན་མི་བྱེད་
[111a.3]དོ། །གང་གི་ཚེ་ཡང་བུམ་པ་ཆག་ནས་དེ་ནས་སྒྲོན་མ་རང་སྣང་བས་སྲོག་ཆགས་རྣམས་ཀྱི་དོན་བྱེད་པར་གྱུར་པ་དེ་བཞིན་དུ་ཉོན་མོངས་པ་བྱེ་བའི་སྦུབས་ཅན་འཁོར་བའི་བུམ་པ་ན་དེ་བཞིན་གཤེགས་པའི་སྙིང་པོ་གནས་པ་སྒྲོན་མ་བཞིན་རབ་ཏུ་འབར་ནས་འཁོར་བའི་ཉོན་མོངས་པ་ཟད་པའི་ཚེ་བུམ་པ་ཆག་པའི་
[111a.4]སྒྲོན་མ་བཞིན་དུ་དེ་བཞིན་གཤེགས་པ་སེམས་ཅན་རྣམས་ཀྱི་དོན་བྱེད་པར་འགྱུར་རོ། །གཏན་ཚིགས་བཞི་པོ་འདི་དག་གིས་ཇི་ལྟར་ང་ལ་སེམས་ཅན་གྱི་ཁམས་ཡོད་པ་དེ་བཞིན་དུ་སེམས་ཅན་ཐམས་ཅད་ལ་ཡང་ཡོད་པར་རིག་པར་བྱའོ། །དེ་ལ་བསྒྲུབ་ཏུ་རུང་བའི་ཁམས་ཞེས་བྱ་བ་ནི་གཅིག་པུ་གནས་
[111a.5]པ་ཡིན་པར་རིག་པར་བྱ་སྟེ། ཇི་ལྟར་གོང་དུ་གཏན་ཚིགས་བརྒྱ་རྩ་བརྒྱད་བཤད་པའི་གཏན་ཚིགས་རེ་རེ་ཞིང་ཚིགས་སུ་བཅད་པ་བརྒྱད་བརྒྱད་དུ་བསྡེབས་པ་ལས་བྱུང་བ་ཡིན་ནོ། །གསོལ་པ། བཅོམ་ལྡན་འདས་དེ་བཞིན་གཤེགས་པས་ཅིའི་སླད་དུ་ཐེག་པ་གསུམ་བསྟན་ལགས། བཀའ་སྩལ་པ། 
[111a.6]འོད་སྲུང་ཁྱོད་ལ་དཔེ་བསྟན་ཏེ། དཔེར་ན་ཁྱིམ་བདག་ནོར་བྱེ་བ་ཡོད་པ་ཞིག་ལ་བུ་གཅིག་པ་ཞིག་ཡོད་པ་སྐྱེ་བོ་མང་པོའི་ནང་དུ་མ་མའི་ལག་ནས་སྟོར་བར་གྱུར་ལ། དེ་ནས་ཁྱིམ་བདག་དེ་འཆི་བའི་དུས་ལ་བབ་པ་ན་འདི་སྙམ་དུ་བདག་གི་བུ་ནི་སྟོར་ཏེ། བདག་ལ་བུ་གཞན་ནམ། ཕའམ། མའམ། 
[111a.7]ལྷན་ཅིག་སྐྱེས་པའི་སྤུན་ནམ། ནང་མི་མེད་པས་བདག་གི་ནོར་གྱི་མཛོད་འདི་དག་ནི་རྒྱལ་པོས་བཞེས་པར་འགྱུར་རོ་སྙམ་དུ་སེམས་ཏེ། དེ་དེ་ལྟར་ཡང་དང་ཡང་དུ་སེམས་པ་ན་དུས་རིང་ཞིག་འདས་པ་དང་དེ་ནས་བུ་སྟོར་བ་དེ་གྲོང་ཁྱེར་དེ་ཉིད་དུ་འོངས་ནས་ཟས་ཀྱི་ཕྱིར་རང་གི་ཁྱིམ་དུ་ཞུགས་པ་ན་ཁྱིམ་འདི་
[111b]
[111b.1]ནི་བདག་གི་ཕའི་ཁྱིམ་ཡིན་ནོ་སྙམ་དུ་མི་ཤེས་སོ། །དེ་ནས་དེའི་ཕས་ནི་མཐོང་མ་ཐག་ཁོ་ནར་འདི་ནི་བདག་གི་འཐུན་པའི་བུ་ཡིན་ན་འདི་ལ་ཁྱོད་བདག་གི་བུ་ཡིན་ནོ་ཞེས་ཅུང་ཟད་ཀྱང་སྨྲ་བར་མི་བྱའོ། །དེ་ཅིའི་ཕྱིར་ཞེ་ན། སླར་ཡང་བྲོས་དང་མི་རུང་ངོ་ཞེས་དེས་དེ་ལ་ནོར་གྱི་མཛོད་རབ་ཏུ་མང་པོ་བྱིན་ནོ། །དེ་
[111b.2]ནས་དེས་དེ་ལ་སྨྲས་པ་བདག་ནི་ཁྱོད་ཀྱི་ཁྱིམ་ན་གནས་མི་ཕོད་དོ། །དེ་ཅིའི་ཕྱིར་ཞེ་ན། བདག་ཁྱོད་ཀྱི་ཁྱིམ་ན་གནས་པ་ནི་ཞགས་པའི་བཅིང་བས་བཅིངས་པ་བཞིན་སྡུག་བསྔལ་ལོ། །དེ་ནས་ཁྱིམ་བདག་དེས་འདི་སྐད་ཅེས་སྨྲས་སོ། །ཅི་ཞིག་བྱ། དེས་འདི་སྐད་ཅེས་སྨྲས་སོ། །བདག་གིས་ཁྱོད་
[111b.3]ཀྱི་བ་གླང་བཙའ་འམ། རྩྭ་རྔ་བའམ། ཕྱག་དར་དོར་བའམ། འབྲས་ཀྱི་ཞིང་རྨོ་བ་ལགས་སོ། །དེ་ནས་ཁྱིམ་བདག་དེས་བསམས་པ། ཨེ་མའོ་བསོད་ནམས་མ་བྱས་པའི་སེམས་ཅན། ཀྱི་ཧུད་རིམ་གྱིས་དུས་ཤེས་པར་བྱ་བ་ལས་གཞན་ནི་མི་ནུས་སོ་སྙམ་ནས་ལེགས་ཀྱིས་རེ་ཞིག་ཕྱག་དར་གྱི་
[111b.4]ཕུང་པོ་དག་ཁོ་ན་ཕྱོགས་ཤིག །དེ་ནས་ཕྱིས་དུས་གཞན་ཞིག་གི་ཚེ་ཕྱག་དར་འཕྱག་པ་ན་མི་དེས་ཁྱིམ་བདག་དེ་འདོད་པ་མང་པོ་ལ་རྩེ་ཞིང་དགའ་བར་བྱེད་དེ་བདེ་བའི་ཡུལ་ཉམས་སུ་མྱོང་བར་བྱེད་པ་མཐོང་ངོ་། །མཐོང་ནས་ཀྱང་བསམས་པ། ཇོ་བོས་བདག་ལ་ནོར་གྱི་མཛོད་མང་པོ་སྦྱིན་པར་འགྱུར་བ་འམ། 
[111b.5]ཡང་ན་བདག་བུ་ཉིད་དུ་བྱེད་པར་འདོད་ན་ཅི་མ་རུང་སྙམ་སྟེ། མི་དེ་དེ་ལྟར་སེམས་པ་ན་ཕྱག་དར་གྱི་ཕུང་པོ་དག་ཧ་ཅང་འཕྱག་པར་མི་བྱེད་དོ། །དེའི་ཚེ་དེའི་ཕས་དེའི་ལས་བྱེད་པ་དེ་དག་མཐོང་ནས་བསམས་པ་བདག་གི་བུ་འདི་ད་ནི་བཟང་པོའི་སྐལ་པ་ཡོད་དོ་སྙམ་ནས་དེ་ནས་དེའི་ཕས་བུ་དེ་ལ་འདི་སྐད་ཅེས་
[111b.6]སྨྲས་སོ། །ཀྭའི་མི་ཁྱོད་དེ་རིང་གཞན་དུ་སེམས་སམ། ཅིའི་ཕྱིར་ལས་ལེགས་པ་མི་བྱེད། དེས་སྨྲས་པ་དེ་བཞིན་ཏེ། བདག་དེ་རིང་ཉིད་དུ་ཁྱོད་ཀྱི་བུ་ཉིད་དུ་ཁས་ལེན་པར་འདོད་དེ་དེས་ན་དེ་རིང་བདག་གི་སེམས་དེ་ལྟར་དད་པར་གྱུར་ཏོ། །དེས་སྨྲས་པ་ལེགས་སོ་ང་ནི་ཁྱོད་ཀྱི་ཕ་ཡིན་ལ། ཁྱོད་ནི་
[111b.7]ངའི་བུ་ཡིན་ན་ཁྱོད་ཀྱིས་ང་འདི་ལྟར་ཕན་པར་འདོད་ཅིང་རྗེས་སུ་བརྩེ་བ་ཡིན་པར་མ་ཤེས་ས་ཞེས་བྱས་ནས། དེ་ནས་དེས་དེ་ལ་རང་དབང་བའི་ནོར་གྱི་མཛོད་མང་པོ་ཐམས་ཅད་བྱིན་ནས་སྐྱེ་བོའི་ཚོགས་ཆེན་པོའི་དབུས་སུ་དེ་མངོན་སུམ་དུ་བྱས་ཏེ། འདི་སྐད་ཅེས་འདི་ནི་བདག་གི་བུ་གཅིག་པ་ཡིན་ཏེ། 
[112a]
[112a.1]སྟོར་ནས་རིང་ཞིག་ལོན་པ་ལས་འདི་སླར་འཁོར་ཏེ། རང་གི་ཁྱིམ་དུ་ཞུགས་ནས་འདིས་འདི་ནི་བདག་གི་ཕའི་ཁྱིམ་ཡིན་ནོ་ཞེས་བྱ་བར་མ་ཤེས་མ་རྟོགས་ནས་དེའི་ཚེ་འདིས་ཁྱོད་ནི་བདག་གི་ཕའོ། །བདག་ནི་བུའོ་ཞེས་བྱ་བའི་མིང་ཡང་མི་འདོད་པ་ཉིད་ལས་ད་ལྟར་འདི་མོད་ལ་བུ་
[112a.2]ཡིན་ནོ་ཞེས་ཚིག་ཏུ་སྨྲས་སོ་ཞེས་སྨྲས་པ་དེའི་ཚེ་དེ་ནས་སྐྱེ་བོ་མང་པོས་ཀྱེ་མའོ་སེམས་ཅན་རྣམས་ནི་ལས་རྣམ་པ་མང་པོ་དག་གིས་ཉོན་མོངས་པར་གྱུར་ཏོ་ཞེས་ངོ་མཚར་དུ་གྱུར་ཏོ། །འོད་སྲུང་དེ་བཞིན་དུ་ངའི་བུ་ཉན་ཐོས་ཐམས་ཅད་ཀྱང་ཕྱག་དར་གྱི་ཕུང་པོ་འཕྱག་པའི་བུ་བཞིན་དུ་གདོད་ཤེས་ནས་
[112a.3]ཨེ་མ་ཀྱི་ཧུད་བཅོམ་ལྡན་འདས་ད་དུང་བདག་ཅག་གིས་རང་གི་ཕ་དང་འདྲ་བར་མ་འཚལ་བས་ན། ཉན་ཐོས་ཀྱི་ཐེག་པ་ནི་ང་ཐ་ཆད་ལགས་སོ་ཞེས་ཟེར་རོ། །དེ་བས་ན་འོད་སྲུང་ཁྱོད་ཀྱིས་འདི་ལྟར་བསླབ་པར་བྱ་སྟེ། གལ་ཏེ་རེ་ཞིག་ཡོངས་སུ་སྤང་བར་ནུས་ན་གཤེ་ཡང་རུང་སྤྱོས་ཀྱང་རུང་ཁྱོད་
[112a.4]ཀྱིས་དེ་དག་གི་ཡོངས་སུ་སྨིན་པའི་དུས་ལ་བབ་པར་ཤེས་པར་བྱའོ། །འོད་སྲུང་གཞན་ཡང་འདི་ན་ཐེག་པ་ཆེན་པོ་པ་རྣམས་དང་། ཉན་ཐོས་ཀྱི་ཐེག་པ་ཅན་རྣམས་ནི་རྟག་པར་མི་འཐུན་པ་ཡིན་ཏེ། ཇི་ལྟར་འཇིག་རྟེན་པ་དང་། འཇིག་རྟེན་ལས་འདས་པ་ལྟ་བུ་དང་། མཁས་པ་དང་། 
[112a.5]ངན་པ་ལྟར་མི་འཐུན་པ་ཡིན་ནོ།། །།འཕགས་པ་རྔ་བོ་ཆེ་ཆེན་པོའི་ལེའུ་བམ་པོ་བཞི་པ། འོད་སྲུང་ཁྱོད་ཀྱིས་ཡང་མདོ་སྡེ་སྤོང་བ་དེ་དག་ཀུན་ཏུ་གཟུང་བར་བྱའོ། །དེ་ཅིའི་ཕྱིར་ཞེ་ན། གལ་ཏེ་སྤོང་བ་དེ་དག་སེམས་དེ་དང་བཅས་ཏེ་དུས་བྱེད་པར་གྱུར་ན་དེ་ཉིད་དེ་དག་གི་
[112a.6]ཤིན་ཏུ་བརྣག་པ་ཉིད་ཀྱི་མཐར་ཕྱིན་པ་ཡིན་ནོ། །དེ་ལྟ་བས་ན་དེ་དག་ལ་སྙིང་བརྩེ་བའི་ཕྱིར་འདི་ལྟ་སྟེ། ཐེག་པ་ཆེན་པོ་ལ་སྦྱར་བའི་ཆེད་དུ་ཐབས་ཐམས་ཅད་ལ་མཁས་པར་བྱའོ། །དེ་ལ་གང་དག་མ་དད་པ་དེ་དག་ནི་དད་པར་འགྱུར་ཞིང་གང་དག་དད་པ་དེ་དག་ནི་ཡིད་ཆེས་པར་འགྱུར་ཏེ། དེ་དག་ཐམས་
[112a.7]ཅད་བསྡུ་བའི་དངོས་པོ་རྣམས་ཀྱིས་ཀུན་ཏུ་བསྡུ་བར་བྱ་ཞིང་གཟུང་བར་བྱའོ། །འོད་སྲུང་གཞན་ཡང་འདི་ན་མི་འགའ་ཞིག་རིམས་སམ། རིམས་ནད་དྲག་པོས་ཐེབས་པ་ཁོ་ནར་གྱུར་ན། འདི་ལྟར་མི་དེ་ལ་སྨན་ཡང་མི་སྦྱིན་ཞིང་དཔྱད་ཀྱང་མི་བྱའོ། །དེ་ཅིའི་ཕྱིར་ཞེ་ན། བྱ་བའི་དུས་ལ་མ་བབ་པ་དང་། 
[112b]
[112b.1]བྱ་བའི་དུས་ལ་བབ་ན་མི་བྱ་བ་དང་། བྱ་བའི་གནས་འདི་གཉིས་མི་ཤེས་པའི་སྨན་པ་གང་ཡིན་པ་ནི་འཇིག་རྟེན་ན་སྨད་པ་ཡིན་ཏེ། དེ་ལྟ་བས་ན་ནད་སྨིན་ན་དཔྱད་བྱ་ལ་མ་སྨིན་ན་དུས་སུ་བསྡད་དོ། །དེ་བཞིན་དུ་སེམས་ཅན་གང་དང་གང་དག་ཚུལ་འདི་སྤོང་བར་བྱེད་པ་དེ་དང་དེ་དག་ནི་ཚར་གཅད་པར་
[112b.2]བྱའོ། །དེ་དག་གང་གི་ཚེ་ནད་སྨིན་པར་གྱུར་པ་དང་། དེའི་འོག་ཏུ་དེ་དག་རྗེས་སུ་དྲན་ནས། ཨེ་མའོ་བདག་ཅག་གིས་མཚར་བྱས་སོ་ཞེས་ཤེས་པར་གྱུར་པ་དེའི་ཚེ་དེ་དག་ཉན་ཐོས་སམ། རང་སངས་རྒྱས་ཀྱི་ཐེག་པ་ལ་བསྡུས་ནས་དཔྱད་བྱའོ། །འོན་ཏེ་གཞན་དུ་མ་ནུས་ན་དེ་དག་ལ་གོས་དཀར་པོ་
[112b.3]དག་བྱིན་ཏེ་བསྐྲད་པ་འམ། རིམ་པ་གཞན་དང་གཞན་གྱིས་གདུལ་བར་བྱའོ། །དེ་ཅིའི་ཕྱིར་ཞེ་ན། དེ་དག་ཁོ་ན་ལ་སྙིང་བརྩེ་བས་ཅི་ཡང་རུང་བས་ཐེག་པ་ཆེན་པོ་ལ་སྦྱར་བའི་ཕྱིར་རོ། །རྒྱུ་གཉིས་ཀྱིས་སེམས་ཅན་རྣམས་ཐེག་པ་ཆེན་པོ་ལ་སྦྱར་བར་བྱ་སྟེ། གཉིས་གང་ཞེ་ན། རིགས་པ་དང་། 
[112b.4]བསྡིགས་པས་སོ། །དེ་ལྟ་བས་ན་དེ་དག་རིགས་པས་སམ། བསྡིགས་པས་སྦྱར་བར་བྱའོ། །དེ་ལྟར་སྦྱར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ས་དང་པོ་གནོན་པར་འགྱུར་ཞིང་དེ་ས་དང་པོ་ལ་གནས་པར་འགྱུར་རོ། །ཡང་དེ་དེ་ལྟར་སྦྱོར་ཞིང་དེ་བཞིན་དུ་སྨྲ་ན་ས་གཉིས་པ་ཐོབ་པས་འདི་
[112b.5]ལྟ་སྟེ། བྱང་ཆུབ་ཏུ་མགོ་གཅིག་ཏུ་ལུང་བསྟན་པ་ཡིན་ནོ། །འདི་ལྟ་སྟེ་དཔེར་ན། མི་ཞིག་བཙོན་ར་ནས་ཕྱུང་ན་དེ་ཅི་སླར་བཙོན་རར་འཇུག་པར་འགྱུར་རམ། དེ་བཞིན་དུ་ཉན་ཐོས་ཀྱི་ཐེག་པ་ལས་བྱུང་སྟེ། ཐེག་པ་ཆེན་པོའི་ལམ་དུ་ཞུགས་པ་དེ་ཅི་ཉན་ཐོས་ཀྱི་ཐེག་པ་ལ་རེག་པར་འགྱུར་ལགས་
[112b.6]སམ། འོད་སྲུང་འདི་ནི་མི་འགྱུར་ཏེ། དེ་ཁྲོས་འཁྲུགས་ནས་ས་ལ་རྡེབས་པར་འགྱུར་རོ། །ཡང་བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ཁྱོད་ཀྱིས་དེ་བཞིན་གཤེགས་པའི་སྙིང་པོ་ཤེས་ཀྱིས་འོད་སྲུང་ཁྱོད་དེ་ལྟར་མ་ངུ་ཤིག །འོད་སྲུང་དཔེར་ན་དོན་མཐོང་ན་གཏན་ཚིགས་
[112b.7]དགོས་པ་མེད་དེ། དཔེར་ན་སྔོན་སྐྱུ་རུ་ར་མཐོང་བ་ལ་སྐྱུ་རུ་ར་ནི་འདི་ཡིན་ནོ་ཞེས་བྱ་བ་དགོས་པ་མེད་མོད་ཀྱི་སྔོན་སྐྱུ་རུ་ར་མ་མཐོང་བ་ལ་སྐྱུ་རུ་ར་གཏན་ཚིགས་དང་བཅས་པ་དགོས་པ་ལྟ་བུ་དང་། དཔེར་ན་ལྷོ་ཕྱོགས་ཀྱི་མི་རྣམས་ལ་མི་འམ་ཅི་རི་མོར་བྲིས་ནས་བསྟན་དགོས་ཀྱི་བྱང་ཕྱོགས་ཀྱི་མི་རྣམས་
[113a]
[113a.1]ལ་ནི་བསྟན་མི་དགོས་པ་ལྟ་བུའོ། །དེ་ཅིའི་ཕྱིར་ཞེ་ན། དེ་དག་གིས་སྔོན་མཐོང་བའི་ཕྱིར་རོ། །དེ་བཞིན་དུ་ཁྱོད་ཀྱིས་ཀྱང་སྐྱུ་རུ་ར་བཞིན་དུ་དེ་བཞིན་གཤེགས་པའི་སྙིང་པོ་མཐོང་ངོ་། །འོད་སྲུང་གཞན་ཡང་ང་བཞུགས་པའི་ཚེ་དང་། ཁྱོད་འདུག་པའི་ཚེ་མདོ་འདི་སྤོང་བ་གང་དག་
[113a.2]ཡིན་པ་དང་། སྤང་བར་འགྱུར་བ་གང་དག་ཡིན་པ་དེ་དག་གལ་ཏེ་ནུས་ན་ཁྱོད་ཀྱིས་ཚར་གཅད་ཅིང་གཟུང་བར་བྱའོ། །དེའི་ཚེ་ཚར་བཅད་ཅིང་བཟུང་ནས་རིགས་པའམ། བསྡིགས་པས་རང་གི་བུ་ལ་བྱ་བའམ། སྡུག་པ་ལ་བྱ་བའམ། རང་དང་འདྲ་བར་སྡུག་པར་བྱ་བས་ཐེག་པ་ཆེན་པོ་ལ་སྦྱར་བར་
[113a.3]བྱའོ། །འོད་སྲུང་དེ་ལྟར་ཉན་ཐོས་ཀྱི་ཐེག་པ་པ་དེ་དག་ཐམས་ཅད་ཀྱང་ངའི་བུ་ཡིན་ནོ། །དེ་དག་ཐམས་ཅད་སྔོན་ང་སྤྱད་པ་སྤྱོད་པ་ན་ཡོངས་སུ་སྨིན་པར་བྱས་པ་ཡིན་ཏེ། བསྐལ་པ་མང་པོ་གྲངས་མེད་པ་དཔག་ཏུ་མེད་པ་ཕ་རོལ་པས་ཆེས་ཕ་རོལ་ཏུ་དེ་བཞིན་གཤེགས་པ་འཇིག་རྟེན་གྱི་གཉེན་ཞེས་བྱ་བ་
[113a.4]བྱུང་བ་དེའི་ཚེ་དེའི་དུས་དེ་ན་མདོ་ཆེན་པོ་འདི་ལས་ཐེག་པ་གཅིག་པ་བཤད་པ་དང་། དེའི་ཚེ་འདི་དག་དང་གཞན་དེ་དག་ཐམས་ཅད་སྤོང་བར་བྱེད་དེ་དག་ཐམས་ཅད་གཅིག་ཏུ་བསྡོམས་ནས་ཁྲོ་བ་དང་། སྨོད་པ་དང་། མཚང་འདྲུ་བས་རྒྱུ་བར་བྱེད་དོ། །དེ་ནས་དེ་དག་ལ་འདི་དག་ནི་བདག་གི་བུ་ཡིན་བདག་གི་སློབ་མ་ཡིན་པས་
[113a.5]དུས་ལས་ཐལ་ན་མི་རུང་གིས་ཇི་ལྟར་འདི་དག་ཉེ་བར་ཞི་བར་འགྱུར་བ་དེ་ལྟ་དེ་ལྟར་གདུལ་བར་བྱ་བའི་ཐབས་མཁས་པ་ཞིག་ངས་བསམས་སོ། །དེ་ནས་ངས་དེ་དག་གི་སྟོབས་དང་སྟོབས་མེད་པར་ཤེས་པར་བྱས་ནས་དེ་ལྟ་བུའི་གཏམ་སྟོན་ཏོ། །དེ་ལ་གང་དག་ཐེག་པ་ཆེན་པོ་ལ་མ་དད་པར་གྱུར་པ་དེ་དག་ལ་ནི་ངས་ཉན་
[113a.6]ཐོས་ཀྱི་ཐེག་པའི་གཏམ་སྨྲས་ཏེ། རིགས་ཀྱི་བུ་མཐར་ཕྱིན་པ་འདི་ལྟ་སྟེ་ཐེག་པ་ཆེན་པོ་འདི་ཡིན་གྱི། ལྷག་མ་ནི་སྤང་བའི་ཐེག་པ་ཡིན་པར་བཟུང་ངོ་། །བུད་མེད་ཀྱིས་ནི་ལེགས་པར་སྤྱོད་པ་སྤྱད་ཀྱང་ཐར་པ་མི་འཐོབ་སྟེ་གྲོང་ཁྱེར་པས་ཀྱང་དེ་བཞིན་ནོ། །རྟ་ཅང་ཤེས་ལ་ཞོན་ཏེ་བརྒྱུགས་པས་ནི་
[113a.7]གྲོང་རྡལ་ལམ། གྲོང་ཁྱེར་དུ་མྱུར་དུ་ཕྱིན་པར་འགྱུར་གྱི། བྱིས་པའི་གོམ་པས་ཀྱང་རིམ་གྱིས་སོང་ན་ཅི་དེས་ཀྱང་སོན་པར་མི་འགྱུར་རམ། ཇི་ལྟར་བྱིས་པ་གཞོན་ནུ་ནི་མཛུབ་མོས་མར་དང་ཁ་ཟས་ཟ་ལ་སྟོབས་དང་ལྡན་པས་སྣོད་བཀང་སྟེ་ཟ་བ་དེ་བཞིན་དུ་འོད་སྲུང་ངས་ཀྱང་གང་དག་ཐེག་པ་ཆེན་པོ་
[113b]
[113b.1]མི་འདོད་པ་དེ་དག་བསྡུས་ནས་ངས་དེའི་ཚེ་དེ་དག་ལ་ཕྱག་དར་གྱི་ཕུང་པོ་འཕྱག་པའི་བུ་བཞིན་དུ་ཉན་ཐོས་ཀྱི་ཐེག་པས་ཐེག་པ་ཆེན་པོ་ཉེ་བར་བསྟན་ཏོ། །དེ་དག་གི་མོད་ལ་སྐུར་པ་བཏབ་པའི་ལས་གང་ཡིན་པ་དེ་ཡང་ངའི་སྔོན་གྱི་བྱམས་པའི་རིམ་པས་ཐེག་པ་ཆེན་པོ་ལ་ཞུགས་པར་གྱུར་ན་ལུས་གཅིག་པོ་དེ་ལ་ཁ་ཅིག་
[113b.2]ནི་གླད་ནད་དམ། མྱ་ངན་ནམ། སེམས་མི་བདེ་བ་ཙམ་གྱིས་ཡོངས་སུ་ཟད་པར་འགྱུར་རོ། །དེའི་ཚེ་གང་དག་ངའི་ཚིག་མ་མཉན་ཅིང་མ་བླངས་པ་དེ་དག་ནི་ཚུལ་མ་ཡིན་པས་གནོད་པར་གྱུར་ཏོ། །འོད་སྲུང་དེ་ལྟར་ན་ཕྱག་དར་གྱི་ཕུང་པོ་འཕྱག་པའི་བུ་བཞིན་དུ་ཉན་ཐོས་དེ་དག་ཐམས་ཅད་ཀྱང་ངའི་བུ་ཡིན་ཏེ། ད་གདོད་ཤེས་
[113b.3]པར་འགྱུར་རོ། །ཨེ་མའོ་ཀྱི་ཧུད་བཅོམ་ལྡན་འདས་བདག་ཅག་གིས་ད་དུང་རང་གི་ཕ་མ་འཚལ་བས་ཉན་ཐོས་ཀྱི་ཐེག་པ་ནི་ད་གདོད་ཐ་ཆད་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དེ་ཉིད་ཀྱི་ཕྱིར་ངས་ཁྱོད་ཀྱིས་ཕྱིས་ཤེས་པར་འགྱུར་གྱིས་ཁྱེད་གང་འདོད་པ་དེ་བྱེད་ལ་རག་མ་སྤོང་ཤིག་
[113b.4]ཅེས་གསུངས་པ་ཡིན་གྱིས་གལ་ཏེ་ཁྱོད་ཀྱིས་མི་ནུས་ན་དེ་ཞོག་ཤིག །འོད་སྲུང་ཁྱོད་ཀྱིས་དེ་ལྟར་བསླབ་པར་བྱ་སྟེ། དེ་དག་ཁྲོས་སམ། སྨོད་ན་ཡང་ཁྱོད་ཀྱིས་མནགས་པར་བྱའོ། །འདི་ལྟ་སྟེ་དཔེར་ན། འབབ་ཆུའམ། ལྟེང་ཀའམ། མཚེའུ་འམ། མཚོ་བྲན་ནམ། རྫིང་བུའམ། ཁྲོན་པ་ཞིག་
[113b.5]ཡོད་ལ། དེ་ལ་སྐྱེས་པའམ། བུད་མེད་དམ། ཁྱེའུ་འམ། བུ་མོའམ། སེམས་ཅན་གང་དང་གང་དག་གིས་སྣོད་ཅི་དང་ཅི་འདྲ་བ་དག་ཐོགས་ཏེ་ལྷགས་ནས་དེ་ཙམ་དེ་ཙམ་གྱིས་ཆུ་བླངས་ནས་དོང་སྟེ། བུམ་པ་ནི་བུམ་པ་གང་། རྫ་མ་ནི་རྫ་མ་གང་། ཁྱོར་བ་ནི་ཁྱོར་བ་གང་གི་སྣོད་ཆག་པ་ཁོ་ན་ལ་
[113b.6]ཅི་ཡང་མེད་ན། རིགས་ཀྱི་བུ་དེ་ལ་ཁྱོར་བས་སྐྱེད་པས་བུམ་པས་སྐྱེད་པ་ལ་ཁྲོ་བའམ། འོན་ཏེ་སྟོང་པས་ཁྲོར་ཅི་ཡོད། དེ་བཞིན་དུ་རིགས་ཀྱི་བུ་ཁྱོད་ཀྱིས་རང་གི་ནུས་པའི་སྟོབས་བསྐྱེད་པས་ཉན་ཐོས་ཀྱི་ཐེག་པ་ལ་ཞུགས་ཏེ། ངེད་ལ་ཐེག་པ་ཆེན་པོས་ཅི་བྱ་ཞེས་མི་འདོད་ཅིང་སྤོང་བར་གྱུར་ཏོ། །གཞན་
[113b.7]ཡང་དཔེར་ན། རྒྱལ་པོ་ནི་འབྲས་ས་ལུའི་ཁ་ཟས་ཟ། ཡི་དགས་དང་། བཀྲེན་པ་ནི་འབྲས་བུ་དང་རྩ་བ་ཟ། ཁྱིམ་བདག་ནི་རང་གི་འབྱོར་པ་ཟ་ན། ཅི་དེས་རྒྱལ་པོ་ལ་ཁ་བྱའམ། གང་དང་གང་གིས་ཅི་དང་ཅི་བྱས་པའི་བདེ་བའམ། སྡུག་བསྔལ་དེ་དག་གསལ་བ་ཐོབ་པར་འགྱུར་བས་དེས་གནས་
[114a]
[114a.1]པར་བྱའོ། །དེ་བཞིན་དུ་གལ་ཏེ་ཁྱེད་ཐེག་པ་ཆེན་པོ་ལ་འཇུག་པའི་མཐུ་མེད་ན་ཡང་ཅི་སྟེ་དེ་འགོག །གཞན་ཡང་རྒྱལ་པོ་ནི་དབྱིག་དང་། གསེར་དང་། མུ་ཏིག་དང་། ནོར་བུ་དང་། བཻ་དཱུརྱ་དང་། མན་ཤེལ་དང་། བྱི་རུ་ལ་སོགས་པ་སྦྱིན་པར་གཏོང་ལ། བཀྲེན་པ་རྣམས་ནི་གཟར་
[114a.2]བུ་གང་གི་ཁ་ཟས་སྦྱིན་པར་གཏོང་ངོ་། །གང་དག་མང་དུ་ཐོས་པ་ནི་ལུང་འཛིན་པར་བྱེད་ལ། བློ་ཞན་པ་ནི་རང་གི་སྤྱོད་ཡུལ་ཙམ་མོ། །གཞན་དག་ནི་གྲོང་ཁྱེར་ཆེན་པོའམ། དཔག་ཚད་མང་པོར་རྒྱུག་ལ་དེ་ལ་བྱིས་པ་དག་ནི་འདོམ་ཕྱེད་དུ་ཡང་རྒྱུག་མི་ནུས་ན། ཅི་དེ་ལ་བྱིས་པ་གཞོན་ནུས་འདི་ལྟར་ང་རྒྱུག་
[114a.3]མ་ནུས་སོ་ཞེས་ཅི་དེ་ལས་བརྡེག་པར་བྱ་བའམ། དེ་ལ་སུས་ཉེས། འོད་སྲུང་གཞན་ཡང་གྲོང་གི་བུད་མེད་ནི་གྲོང་དུ་དགའ་ལ་གྲོང་ཁྱེར་མོ་ནི་གྲོང་ཁྱེར་ལ་དགའོ། །འོད་སྲུང་དེ་བཞིན་དུ་དེ་བཞིན་གཤེགས་པ་ཡང་སེམས་ཅན་རྣམས་ལ་སྣོད་ཇི་ལྟ་བ་བཞིན་ཆོས་སྟོན་ཏོ། །གཞན་ཡང་བཅོམ་ལྡན་འདས་ལ་
[114a.4]འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་ལ་ཆོས་ཞིག་ཞུ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། གང་ཞིག་གསོལ་པ། སེམས་ཅན་གྱི་ལྟ་བ་ལས་བརྩམས་ལགས་ན་སེམས་ཅན་གྱི་ལྟ་བ་ཅི་ལགས་ན། ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་
[114a.5]སྩལ་པ། འོད་སྲུང་དཔེར་ན་ཡུལ་ཙམ་པ་ཞེས་བྱ་བའི་གྲོང་ཁྱེར་ཆེན་པོ་ནས་མི་འགའ་ཞིག་མཉན་ཡོད་ཀྱི་གྲོང་ཁྱེར་དུ་ཆས་ཏེ། དེ་ཡང་མཉན་ཡོད་ཀྱི་གྲོང་ཁྱེར་ཆེན་པོ་དང་ཧ་ཅང་ཡང་མི་རིང་བའི་གྲོང་རྡལ་ཞིག་ཏུ་གནས་བཏབ་བོ།། །།དེ་ནས་དེས་འགྲོན་པོ་གཞན་ཞིག་ལ་དྲིས་པ། ཀྱེ་མི་མཉན་ཡོད་ན་
[114a.6]ཡུལ་ལོག་མ་པ་རྣམས་ཇི་ལྟར་གནས། དེ་ན་ཁྱིམའམ། བཀད་སའམ། འགྲོན་གནས་པ་གནས་པའི་བུད་མེད་རྙེད་པར་འགྱུར་རམ། དེ་ནས་མི་དེ་ཐབས་མཁས་ཤིང་ཕ་རོལ་གྱི་སེམས་ཤེས་པས་ལྷའི་མིག་གིས་དེ་འོང་བ་ལ་བརྟགས་ན་དེ་ནས་དེས་རིག་སྟེ། ངན་པ་འདི་ནི་རང་གི་མ་དཀའ་བར་བྱེད་
[114a.7]པ་བླ་མ་དམ་པ་ཡོངས་སུ་སྤངས་ཏེ། བརྫུན་ཅན་གྱི་བུ་ཞིག་གི་ཚིག་མཉན་ནས་བདག་མཉན་ཡོད་དུ་སོང་སྟེ། སྨད་འཚོང་མ་དང་ལྷན་ཅིག་རྩེ་བར་བྱའོ་སྙམ་ནས་འདིར་འོངས་སོ་སྙམ་པ་སེམས་ནས་དེ་ནས་དེས་མི་དེ་ལ་འདི་སྐད་ཅེས་སྨྲས་སོ། །ཀྱེ་མི་ལམ་ནས་སླར་མྱུར་དུ་ལོག་ན་ལེགས་ཏེ། ཡུལ་ལོག་མ་པ་
[114b]
[114b.1]ཁྱོད་འདྲ་བ་རྣམས་ནི་རྒྱལ་པོ་གསལ་རྒྱལ་གྱིས་སྲིན་པོའི་རིགས་ཀྱི་ལག་ཏུ་ཟས་སུ་སྦྱིན་པར་བྱེད་ཀྱིས། ཀྱེ་མི་མྱུར་དུ་སླར་སོང་ཤིག །དེ་ནས་མི་དེས་མི་དེའི་ཚིག་མཉན་ནས་མྱུར་དུ་བརྒྱུགས་ཏེ་རང་གི་ཁྱིམ་གང་ན་བ་དེར་སོང་ནས་རང་གི་མའི་རྐང་པ་ལ་གཏུགས་ཏེ་བཟོད་པར་གསོལ་ཏོ། །དེ་ནས་དུས་གཞན་
[114b.2]ཞིག་ན་མི་དེའི་མ་ཤི་ནས་རང་དབང་བའི་ནོར་ཐམས་ཅད་ཐོགས་ཏེ། ཡང་མཉན་ཡོད་གང་ན་བར་ཆས་པ་དང་དེ་མི་དེ་ཉིད་ཀྱིས་མཐོང་ངོ་། །དེ་མཐོང་ནས་ཡང་དེ་འོང་བ་ལ་བསམས་ནས་འདི་ལྟར་བདག་དེར་སོང་ནས་ནོར་བདོག་པ་ཐམས་ཅད་ཤི་བ་དང་། བཀྲེན་པ་དང་། ཕོངས་པ་དང་། སློང་བ་པ་ལ་
[114b.3]སོགས་པ་ལ་བགོ་བ་དང་། དེ་བཞིན་གཤེགས་པ་ལ་མཆོད་པ་དང་བཀུར་སྟི་དང་རི་མོ་བྱས་ལ་ང་རྒྱལ་བཅག་སྟེ། བདག་གི་མེད་ཅིང་ང་རྒྱལ་མེད་པར་རིམ་གྱིས་བྱས་ལ་སྨད་འཚོང་མ་དང་ལྷན་ཅིག་ཇི་སྲིད་འདོད་པར་རྩེད་མོ་དང་། དགའ་བ་དང་། དགའ་མགུར་སྤྱད་ནས་དེའི་འོག་ཏུ་དེ་བཞིན་གཤེགས་
[114b.4]པའི་བསྟན་པ་ལ་རབ་ཏུ་འབྱུང་བར་བྱའོ་སྙམ་པར་ཤེས་སོ། །མི་དེས་མི་དེ་ལ་དྲིས་པ། ཀྱེ་མི་དེང་སང་མཉན་ཡོད་ཀྱི་གྲོང་ཁྱེར་ཆེན་པོ་ཅི་འདྲ། དེས་སྨྲས་པ། ཀྱེ་མི་ང་ནི་མཉན་ཡོད་ཀྱི་གྲོང་ཁྱེར་ནི་སྡུག་ཅིང་ཡིད་དུ་འོང་བ། དགའ་བ། མཐོང་ན་ཡིད་དགའ་བ། ཡུལ་གྱི་བཟང་མོའི་སྨད་འཚོང་གི་
[114b.5]ཚོགས་ཡོད་པ། འབྱོར་པ། རྒྱས་པ། བདེ་བ། ཉམས་དགའ་བ་ཡིན་ནོ། །འོད་སྲུང་དེ་སྐད་དུ་སྨྲ་ན་ཅི་དེ་བརྫུན་སྨྲ་བ་ཡིན་ནམ། གསོལ་པ། བཅོམ་ལྡན་འདས་ལགས་ཆེས་སོ། །བཀའ་སྩལ་པ། དེ་ནི་མ་ཡིན་ནོ། །གསོལ་པ། ཅི་ལགས། བཀའ་སྩལ་པ། དེ་ནི་ཐབས་ཡིན་ནོ། །ཡང་
[114b.6]བཀའ་སྩལ་པ། དེ་བཞིན་གཤེགས་པས་ནི་རྣམ་གྲངས་ཀྱིས་བརྫུན་ཅུང་ཟད་བྱ་བར་གསུངས་སོ། །གསོལ་པ། ཅིའི་སླད་དུ་ལགས། འོད་སྲུང་ཁྱོད་དང་བུ་མོ་སེར་སྐྱ་བཟང་མོ་ལྷན་ཅིག་ཁྱིམ་པར་གྱུར་ཏེ་འཁོར་བ་ན། བཟང་མོའི་ཕ་དང་མ་གཉིས་སྨྲ་ཞིང་ཕ་དང་མ་གཉིས་ཀྱིས་བསམས་ན། 
[114b.7]བདག་ཅག་གི་བུ་གཉིས་ཡུལ་ཉམས་སུ་མྱོང་བར་བྱེད་དམ། འོན་ཏེ་བདག་ཅག་གི་བུ་མི་བྱེད་ཅེས་ནང་མི་ལ་དྲིས་པ་དང་། ནང་མི་ཉེ་བར་སོང་ནས་ནང་མིས་དྲིས་པ་ན་འཇིག་རྟེན་ན་སུ་ཞིག་གཟུགས་དང་། སྒྲ་དང་། དྲི་དང་། རོ་དང་། རེག་བྱའི་འདོད་པ་ལ་རྩེ་བ་དང་། དགའ་བའི་ཡུལ་ཉམས་
[115a]
[115a.1]སུ་མྱོང་བར་མི་བྱེད་ཅེས་ཁྱོད་ཀྱིས་སྨྲས་པ་ཐོས་པ་ཡིན་ནམ། གསོལ་པ། བཅོམ་ལྡན་འདས་དེ་ནི་བདག་གི་བརྫུན་དུ་སྨྲས་པ་མ་ལགས་སོ། །དེ་བཞིན་དུ་འདི་ལ་ཡང་དེ་ནི་ཐབས་མཁས་པ་ཡིན་པར་རྣམ་གྲངས་འདིས་ཐ་སྙད་གདགས་པར་ནུས་ཏེ། རྒྱུད་གཉིས་ཀ་རྣམ་གྲངས་འདིས་མགུ་
[115a.2]བར་བྱའོ། །གསོལ་པ། བཅོམ་ལྡན་འདས་བདག་ཅག་ཚེ་རབས་ལྔ་བརྒྱར་སྤ་ཤུག་ཏུ་མཆིས་ན་ཡང་ཆུང་ངུ་ན་གཡར་ལམ་དུ་ཡང་ཉལ་པོ་མ་མྱོང་ངོ་། །བཀའ་སྩལ་པ། དེ་ནི་དེ་ཁོ་ན་ལྟར་ཡིན་གྱི་གཞན་དུ་མ་ཡིན་ཏེ། དེ་ཡང་སྐྱེས་བུའི་ཐབས་མཁས་པ་ཡིན་ནོ། །གསོལ་པ། བཅོམ་ལྡན་འདས་
[115a.3]ཐབས་མཁས་པ་ཞེས་བགྱི་བ་ཅི་ལགས། བཀའ་སྩལ་པ། ཐབས་མཁས་པ་ཞེས་བྱ་བ་ནི་སྔ་མ་དང་ཕྱི་མར་འགལ་བ་དང་། ཕྱི་མ་དང་སྔ་མར་འགལ་བ་སྨྲ་བའི་དོན་ཏེ། དོན་གྱིས་ནི་མ་ཡིན་ནོ། །དེ་ཅིའི་ཕྱིར་ཞེ་ན། སངས་རྒྱས་རྣམས་ནི་ཐབས་གང་དང་གང་གིས་དོན་འགྲུབ་པར་འགྱུར་བའི་
[115a.4]ཐབས་དེ་དང་དེས་ངེས་པའི་དོན་གྱིས་སམ། དྲང་བའི་དོན་གྱིས་གསུང་བ་ཡིན་ནོ། །གསོལ་པ། དོན་གྲུབ་པ་ཞེས་བགྱི་བ་གསུང་བ་ཅི་ལགས། བཀའ་སྩལ་པ། དོན་གྲུབ་པ་ཞེས་བྱ་བ་ནི་ཆོས་གྲུབ་པ་ཞེས་བྱའོ། །གསོལ་པ། དེ་བཞིན་གཤེགས་པས་དགེ་སློང་དག་ཚད་མས་རུང་བ་མ་ཡིན་པ་དེ་
[115a.5]ཡང་བླང་བར་བྱའོ་ཞེས་རྣམ་གྲངས་ཅུང་ཟད་ཅིག་གསུངས་པ། གལ་ཏེ་དེ་ལྟར་ལགས་ན་དེ་ཡང་བླང་བར་འགྱུར་རམ། བཀའ་སྩལ་པ། འོད་སྲུང་དེ་ནི་རྒྱུ་མ་ཡིན་ནོ། །གསོལ་པ། ཅིའི་སླད་དུ་ལགས། ཅི་ཕའི་ཆེད་དུ་མ་སྲོག་དང་དབྲལ་བར་བྱའམ། ཅི་གཞན་གྱི་ཆེད་དུ་རང་སྲོག་དང་དབྲལ་བར་བྱའམ། 
[115a.6]ཅི་མའི་ཆེད་དུ་ཕ་སྲོག་དང་དབྲལ་བར་བྱའམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དེ་བཞིན་དུ་ཕ་དང་མས་མི་བྱེད་པ་གང་ཡིན་པ་དེ་ནི་དེ་བཞིན་གཤེགས་པའི་སྙིང་པོར་བྱེད་དོ། །འོད་སྲུང་ཇི་ལྟར་གོང་དུ་ཡུལ་ཙམ་པ་ན་གནས་པའི་མི་
[115a.7]བཞིན་ནོ་ཞེས་གསུངས་པ་ལྟར་བདག་བདེན་ཡང་ངས་བདག་ཏུ་འཛིན་པ་དགག་པ་མཛད་དོ། །དེ་ཅིའི་ཕྱིར་ཞེ་ན། ཇི་འདི་ལྟར་མི་དེས་རང་གི་མ་བོར་ནས་དེའི་མ་ཡང་སྡུག་བསྔལ་བར་གྱུར། དེ་ཡང་རང་གི་མ་དང་བྲལ་བར་གྱུར་པ་ལས་དེ་ནས་མི་དེས་དེ་སྐད་ཚིག་བསྒོ་ནས་སླར་བཟློག་པ་དང་མ་དང་བུ་
[115b]
[115b.1]དེ་གཉིས་ཕྲད་པར་གྱུར་ཏོ། །དེ་ནས་དེའི་འོག་ཏུ་མ་ཤི་ནས་རང་དབང་བ་རྣམས་ཇི་སྐད་བཤད་པ་དེ་བཞིན་དུ་འདོད་པའི་བདེ་བ་བསྟན་ནས་དེའི་འོག་ཏུ་རབ་ཏུ་བྱུང་བ་བཞིན་ནོ། །དགེ་སློང་དག་དེ་བཞིན་དུ་ངས་ཀྱང་གལ་ཏེ་ཐོག་མ་ཁོ་ནར་བདག་ཡོད་དོ་ཞེས་བསྟན་ན་སུ་ཞིག་དད་པར་འགྱུར། གལ་ཏེ་དད་པར་གྱུར་
[115b.2]ནས། འཇིག་ཚོགས་ལ་ལྟ་བའི་བདག་ཏུ་འཛིན་པ་ནི་འཇིག་རྟེན་གྱི་སྤྱི་ཐུན་ཡིན་པས་ངའི་ཡང་ངར་འགྱུར་རོ། །ངས་ཀྱང་ཡུལ་ཙམ་པ་ན་གནས་པའི་མི་བཞིན་དུ་ཐོག་མར་བདག་མེད་པ་བསྟན་ནས་དེའི་འོག་ཏུ་བདག་ཡོད་པ་ཉིད་སྟོན་པར་འགྱུར་ཏེ། དེ་ཉིད་དང་བདག་གི་དེ་ཁོ་ན་ཉིད་ཀྱང་བཤད་དོ། །འོད་སྲུང་
[115b.3]དེ་ལྟ་བས་ན་ཐབས་ལ་མཁས་པར་བྱའོ། །འོད་སྲུང་གཞན་ཡང་དཔེར་ན་མི་ཞིག་ལམ་པོ་ཆེ་ཞིག་ནས་འབྲོག་དགོན་པར་སོང་བ་ལས་བྱ་རབ་གནོན་ཅེས་བྱ་བས་སྒྲ་ཕྱུང་བ་དང་། དེ་ནས་མི་དེ་ལམ་དུ་ཞུགས་ཏེ་འགྲོ་བས་བྱའི་སྐད་དེ་ཐོས་ནས་བསམས་པ། ཅི་ཆོམ་རྐུན་པ་བྱུང་ངམ་ཞེས་དེ་ཆོམ་རྐུན་པས་
[115b.4]འཇིགས་སྐྲག་སྟེ། བྱོལ་བ་ལས་དགོན་པ་གང་ན་སྟག་ཡོད་པ་དེར་ཆུད་ནས་ཚུལ་མ་ཡིན་པས་སྡུག་བསྔལ་བར་གྱུར་ཏོ། །འོད་སྲུང་དེ་བཞིན་དུ་མ་འོངས་པའི་དུས་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་རྣམས། བདག་དང་བདག་གི་ཞེས་བྱ་བའི་སྒྲ་ཙམ་གྱིས་
[115b.5]འཇིག་རྟེན་པའི་འཇིག་ཚོགས་ལ་ལྟ་བ་ནི་བདག་མེད་པ་སེམས་ཤིང་སྟོང་པ་ཉིད་ཆེན་པོ་ཆད་པའི་ལྟ་བ་སྨྲ་བའི་བདག་ཉིད་དུ་འགྱུར་བས་དེ་བཞིན་གཤེགས་པ་རྟག་པ་སངས་རྒྱས་རྟག་པའི་བདག་ཉིད་དང་ལྡན་པའི་མདོ་སྡེ་འདི་ལྟ་བུ་འདི་དག་ལ་དད་པར་མི་འགྱུར་རོ། །འོད་སྲུང་གཞན་ཡང་ཞིང་པ་བླུན་པོ་
[115b.6]མཉན་ཡོད་ཀྱི་གྲོང་ཁྱེར་ཆེན་པོ་སྔོན་མ་མཐོང་བ་ཞིག་ཡོད་པ་དེ་དེར་ཞུགས་པ་ན་སྐྱེས་པ་དང་། བུད་མེད་གཟུགས་བཟང་བ་མཛེས་པ་བལྟ་ན་སྡུག་པ་དག་མཐོང་ངོ་། །མཐོང་ནས་ཀྱང་མིག་མི་འཛུམས་པར་རིགས་ཀྱི་བུ་དང་། རིགས་ཀྱི་བུ་མོ་དག་ལ་བལྟས་སོ། །བལྟས་ཏེ་ཕྱིར་བྱུང་ནས་དེ་ནས་དེ་རང་
[115b.7]ཁྱིམ་གང་ན་བ་དེར་སོང་སྟེ། ཞིང་པ་བླུན་པོ་རྣམས་ལ་སྨྲས་པ། རྒྱལ་པོ་ནི་འདི་འདྲ། དེ་ན་བུད་མེད་ཀྱི་གཟུགས་ནི་ལྷའི་བུ་མོ་འདྲ། མིའི་དབང་པོའི་གཟུགས་ནི་ལྷའི་བུ་ཕོ་འདྲ་འོ་ཞེས་སྨྲས་པ་ན། མི་ཕལ་པ་གཞན་རྣམས་ཀྱང་རྒྱལ་པོ་མཐོང་ནས་འདི་སྙམ་དུ་བདག་ཅག་གིས་ཀྱང་
[116a]
[116a.1]ལྷའི་བུ་དང་བུ་མོ་དང་བཅས་པ་མཐོང་ངོ་སྙམ་པ་དང་། དེ་ནས་རྒྱལ་པོའི་ཕོ་ཉ་བཀྲབས་པ་དག་གིས་ཐོས་ནས་ཅལ་ཅོལ་ཤ་དག་སྨྲའོ་ཞེས་བྱས་ཏེ་གསོད་པར་འགྱུར་རོ། །འོད་སྲུང་དེ་བཞིན་དུ་དེ་བཞིན་གཤེགས་པ་སངས་རྒྱས་པའི་དུས་མྱ་ངན་ལས་འདས་པ་ཉིད་ན་
[116a.2]རྟག་པ། བརྟན་པ། ཞི་བ། ཐེར་ཟུག་པ། བདག་ཅེས་བྱ་བའི་ཚིག་གི་གཞི་བསྟན་པ་ཡང་འཇིག་རྟེན་ལས་འདས་པའི་དུས་ན་བདག་ཅི་འདྲ་བ་དེ་འདྲ་བར་འགྱུར་ཞིང་འཇིག་རྟེན་པའི་འཇིག་ཚོགས་ལ་ལྟ་བ་གོམས་པར་བྱས་པའི་བདག་ཉིད་ཀྱང་ཟད་པར་གྱུར། ཟད་པར་འགྱུར། ཟད་པར་
[116a.3]འགྱུར་ཏེ། ལྟ་བ་དེ་ལྟ་བུ་གང་ཡིན་པ་དེ་ངའི་མ་ཡིན་པས་དེའི་ཕྱིར་རྟག་པ་དང་ཆད་པ་སྤངས་པ་ཞེས་གསུངས་པ་ནི་ངས་ལེགས་པར་གསུངས་པ་ཡིན་ནོ། །འོད་སྲུང་དེ་བཞིན་གཤེགས་པ་ང་བདག་ཉིད་སྐྱེས་སོ་ཞེས་གསུང་ན་ཅི་དེ་བཞིན་གཤེགས་པ་སྐྱེས་སམ། ང་ཚེམས་ཤིང་སྟེན་ཏོ་ཞེས་གསུང་
[116a.4]ན། ཅི་ང་ཚེམས་ཤིང་སྟེན་སྙམའམ། འོད་སྲུང་སྔ་མ་དང་ཕྱི་མའི་ཚིག་གི་དོན་འགལ་གྱི་དོན་ལ་ནི་མ་ཡིན་ནོ། །གསོལ་པ། ཇི་ལྟར་མ་ལགས། བཀའ་སྩལ་པ། འོད་སྲུང་ཁྱོད་ལ་དཔེ་བསྟན་ཏེ། དཔེར་ན་བཙོ་བླག་མཁན་མཁས་པས་གོས་ཕལ་པ་ཞིག་ཉོས་ནས་དམར་པོར་བྱས་
[116a.5]ཏེ་བཙོངས་ན་རིན་ཆེན་པོར་འདོང་ངོ་། །དེ་ནས་དེས་ཕྱིས་རིན་ལྷག་པས་ཉོས་ནས་གོས་དེ་ཉིད་སྔོན་པོས་ཚིག་གུར་བྱས་ཏེ་གཞན་གྱི་ལག་ཏུ་བཙོངས་ནས་དེ་ཉིས་གྱུར་གྱི་རིན་དུ་ལྡོམ་ན་འོད་སྲུང་ཅི་དེ་གོས་དེ་ཉིད་ཡིན་ནམ། འོན་ཏེ་གཞན་ཡིན་ཞེ་ན། དེ་ནི་གཞན་མ་ཡིན་ཏེ་ཁ་བསྒྱུར་བར་ཟད་དོ། །
[116a.6]འོད་སྲུང་དེ་བཞིན་དུ་གོས་ཀྱི་རྣམ་པ་བཞིན་དུ་བསོད་ནམས་གསར་གྱི་རྒྱུན་ཆགས་པས་དེ་ཕྱིས་ཚོན་རྩིའི་ཐབས་ཀྱི་ཐབས་མཁས་པས་ཁ་དོག་སྒྱུར་བ་ལྟ་བུར་བྱེད་དོ། །འོད་སྲུང་གཞན་ཡང་དཔེར་ན་གྲོང་ཁྱེར་ཆེན་པོ་ཞིག་ན་དགེ་སློང་ཚུལ་ཁྲིམས་དང་ལྡན་པ་ཞིག་ཡོད་པ་འཆི་ཀའི་ཚེ་གྲོང་རྡལ་ལམ། གྲོང་
[116a.7]ཁྱེར་དུ་བསོད་སྙོམས་སུ་རྒྱུ་བ་ན་སྨད་འཚོང་མ་ཞིག་མཐོང་ནས་དེ་སེམས་ཆགས་པར་གྱུར་ཏེ་དེ་ནས་དེས་བསམས་པ། གྱོན་པའི་གོས་འདི་བྱིན་ལ་འདི་ལྟ་བུ་ཞིག་བྱའོ་ཞེས་ངེས་པར་བྱས་ནས་དེས་གྱོན་པའི་གོས་དེས་སྨད་འཚོང་མ་དེ་བྲོངས་པ་དང་། སྨད་འཚོང་མ་དེ་ཡང་ཆགས་པའི་རང་བཞིན་
[116b]
[116b.1]པས་དེ་བཞིན་དུ་བྱའོ་ཞེས་དེ་ལ་ཁས་བླངས་སོ། །དེ་ནས་དགེ་བསྙེན་ཐབས་ལ་མཁས་པ་ཞིག་གིས་དེ་མཐོང་ནས་བསམས་པ། ཨེ་མའོ་ཀྱི་ཧུད་དགེ་སློང་ཚུལ་ཁྲིམས་དང་ལྡན་པ་འདི་ནི་ད་ནི་ཚུལ་ཁྲིམས་འཆལ་པར་གྱུར་ལ། ཉེས་ན་དགེ་སློང་འདི་ལུས་འདིས་ཤི་བ་བླའི། ཚུལ་ཁྲིམས་
[116b.2]འཆལ་པ་ནི་མ་ཡིན་པས་དེའི་སྡིག་པ་གང་ཡིན་པ་དེ་བདག་ལ་བབ་པར་གྱུར་ཅིག་ཅེས་དེ་ནས་དེས་གཏམ་ཅི་ཞིག་བྱས་ནས་རྨོངས་པར་བྱས་ཏེ་མོད་ལ་བསད་ན། འོད་སྲུང་ཅི་མི་དེ་དམྱལ་བར་འགྱུར་རམ། འོད་སྲུང་གིས་གསོལ་པ། དེ་ནི་བཅོམ་ལྡན་འདས་ཉིད་མཁྱེན་ལགས་སོ། །
[116b.3]བཀའ་སྩལ་པ། འོད་སྲུང་མི་དེའི་དགེ་སྦྱོང་སྲོག་དང་ཕྲལ་བའི་སྡིག་པ་གང་ཡིན་པ་དེ། དེ་ཟླ་བ་བཞིར་རིམས་ཀྱིས་ཐེབས་ནས་ལུས་དེ་ཉིད་ལ་རྣམ་པར་སྨིན་པ་དང་དེངས་པར་འགྱུར་ན། འོད་སྲུང་ཐབས་མཁས་པ་སེམས་ཅན་གྱི་དོན་དུ་ཚིག་ཙམ་དུ་སྨྲ་བས་ཉེས་པ་མེད་དེ། བདག་བདེན་
[116b.4]པར་ཡོད་པ་ལ་བདག་མེད་དོ་ཞེས་འགོག་པའི་ཚིག་ཙམ་དུ་སྨྲ་བས་ཅིར་ཡང་མི་འགྱུར་བ་ལྟ་ཅི་སྨོས། འོད་སྲུང་གཞན་ཡང་ཁྱོད་ཀྱིས་ཀུན་དགའ་བོ་ཟིལ་གྱིས་མནན་ནས་ང་ལ་ཞུས་པ། སྲིད་པ་ཡོད་ན་བདེ་དང་སྡུག་བསྔལ་ཏེ། མེད་ན་བདེ་དང་སྡུག་བསྔལ་ག་ལ་ཡོད་ཅེས་བྱ་བ་དེའི་དོན་འོད་སྲུང་
[116b.5]ཁྱོད་ད་ཉོན་ཅིག །འོད་སྲུང་དེ་བཞིན་གཤེགས་པ་ནི་དངོས་པོ་མེད་པ། སེམས་ཅན་མེད་པ། འཇིག་པར་འགྱུར་བ་མ་ཡིན་པའོ། །གསོལ་པ། ཇི་ལྟ་བུ་ལགས། བཀའ་སྩལ་པ། འོད་སྲུང་དཔེར་ན་རིའི་རྒྱལ་པོ་གངས་ཅན་གྱི་དྲུང་ན་ནོར་བུ་རིན་པོ་ཆེ་འོད་མཐའ་ཡས་སྣང་བ་
[116b.6]ཞེས་བྱ་བའི་ཁམས་ཡོད་དོ། །དེ་ནས་ནོར་བུ་རིན་པོ་ཆེའི་ཁམས་དེ་ལ་ནོར་བུ་རིན་པོ་ཆེའི་ཁམས་བྱི་དོར་བྱེད་པས་བལྟས་ནས་དེས་དེ་མཐོང་སྟེ་ཤེས་ནས་དེས་དེ་བླངས་ཏེ། གསེར་གྱི་ཁ་དོག་བཞིན་དུ་ཐབས་ཀྱིས་དྲི་མ་སྦྱངས་ཏེ་བླངས་ནས་དེ་ནས་དེས་གང་གི་ཚེ་དྲི་མ་དག་པར་གྱུར་པ་དེ་ཕན་
[116b.7]ཆད་སའམ། འདམ་རྫབ་བམ། བྱེ་མའམ། སྣོད་གང་དང་གང་དུ་མི་དེས་བཅུག་ཀྱང་དེས་དེར་ནོར་བུ་རིན་པོ་ཆེ་དེ་དེ་ལྟ་དེ་ལྟར་ཕྱི་བདར་བྱས་པས་ཇི་ལྟར་ཐོག་མའི་དྲི་མའི་སྐྱོན་དེ་ཁོ་ནས་འདྲེས་པར་མི་འགྱུར་རོ། །དེ་ཅིའི་ཕྱིར་ཞེ་ན། དཔེར་ན་གང་དང་གང་དུ་མི་སྒྲོན་མ་ཐོགས་ཏེ་
[117a]
[117a.1]སོང་བ་དེ་དང་དེ་ཉིད་དུ་མུན་པ་མེད་པར་འགྱུར་ཞིང་སྒྲོན་མ་ཡང་གསལ་བ་ཁོ་ནར་འགྱུར་རོ། །འོད་སྲུང་དེ་བཞིན་དུ་ནོར་བུ་རིན་པོ་ཆེ་དེ་གསེར་བཞིན་དུ་དྲི་མས་གོས་པ་མེད་པར་གྱུར་ཅིང་ནོར་བུ་རིན་པོ་ཆེ་དེ་ཡང་མཚན་མོ་ནི་རྒྱུ་སྐར་དང་། ཟླ་བའི་འོད་ཀྱི་རྐྱེན་གྱིས་
[117a.2]ཆུ་འཛག་པར་འགྱུར་ལ་ཉིན་མོ་ནི་ཉི་མའི་འོད་ཀྱིས་མེའི་ཁ་དོག་ལྟར་འབར་ཡང་ཅུང་ཟད་ཀྱང་སྲེག་པར་མི་བྱེད་དོ། །འོད་སྲུང་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ནས་བྱང་ཆུབ་སངས་རྒྱས་པ་ཉིད་ཀྱིས་སྐྱེ་བ་དང་། 
[117a.3]རྒ་བ་དང་། ན་བ་དང་། འཆི་བའི་དྲི་མ་བསལ་ཅིང་ཉོན་མོངས་པ་བྱེ་བ་ལས་རྣམ་པར་གྲོལ་ཏེ། བག་ཆགས་ཀྱི་དྲི་མ་ཐམས་ཅད་དང་བྲལ་བ་ན་ནོར་བུ་དག་པ་བཞིན་དུ་རབ་ཏུ་གསལ་ཞིང་པད་མ་བཞིན་དུ་ཐམས་ཅད་དུ་གོས་པ་མེད་པར་འགྱུར་རོ། །འོད་སྲུང་གཞན་ཡང་དེ་བཞིན་གཤེགས་
[117a.4]པ་གང་གི་གཟུགས་ཀྱིས་འཇིག་རྟེན་གང་དང་གང་དུ་འབྱུང་ཞིང་བྱུང་ནས་ཀྱང་ཕལ་པ་བཞིན་དུ་སྟོན་པར་མཛད་དེ། ཕལ་པར་བྱུང་ཡང་ངན་འགྲོའི་ཉེས་པ་དེ་དག་གིས་གོས་པར་མི་འགྱུར་ཞིང་ལྷ་དང་མིའི་བདེ་བ་དང་སྡུག་བསྔལ་ཡང་ཉམས་སུ་མྱོང་བར་མི་འགྱུར་རོ། །ལྷ་དང་། མིའི་
[117a.5]བདེ་བ་དང་། སྡུག་བསྔལ་ཞེས་བྱ་བ་ནི་འདོད་པའི་ཡོན་ཏན་ལྔ་ཡིན་ཏེ། སྡུག་བསྔལ་ནི་བཀག་ལ་ཐར་པ་གཅིག་ཏུ་མཐར་ཕྱིན་པ་ནི་ཤིན་ཏུ་བདེ་བ་ཡིན་ནོ། །དེ་ནས་གནས་བརྟན་འོད་སྲུང་གིས་འདི་སྐད་ཅེས་གསོལ་ཏོ། །བཅོམ་ལྡན་འདས་ལེགས་སོ་ལེགས་སོ། །བདག་ནི་
[117a.6]ད་གདོད་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་དང་དགྲ་བཅོམ་པ་ཉིད་དུ་གྱུར་ལགས་ཏེ། ད་ནི་བདག་གིས་དེ་བཞིན་གཤེགས་པ་ལ་བགྱིས་པ་གཟོ་བ། བགྱིས་པ་ཚོར་བར་བགྱི་ལགས་སོ། །གང་དེ་བཞིན་གཤེགས་པས་བདག་ལ་འདི་སྐད་ཅེས་འོད་
[117a.7]སྲུང་ཚུར་ཤོག་སྟན་གྱི་ཕྱེད་སྦྱིན་གྱིས་བདག་ཅག་གཉིས་སྟན་གཅིག་ལ་ལྷན་ཅིག་འདུག་གོ། །ཞེས་གསུངས་པ་དེའི་དོན་ནི་དེ་རིང་བཅོམ་ལྡན་འདས་ཀྱིས་འཁོར་བཞིའི་དབུས་སུ་བདག་ཐེག་པ་ཆེན་པོ་ལ་དབང་བསྐུར་བ་ལགས་སོ། །དེ་ནས་འཁོར་དེའི་ནང་ན་སྐྲ་དང་ཁ་སྤུ་བྲེགས་པ་དགེ་སློང་གི་ཁ་
[117b]
[117b.1]དོག་དང་གཟུགས་འཆང་བ་དག་ཀྱང་འདུག །དགེ་བསྙེན་མ་ཡིན་པ་དགེ་བསྙེན་གྱི་གཟུགས་འཆང་བ་དག་དང་ཁ་དོག་སྣ་ཚོགས་པའི་གཟུགས་འཆང་བ་དག་དང་། ཁ་ལོགས་ཤིག་ཏུ་ཕྱོགས་པ་དང་། སྙན་དངགས་མཁན་དང་། མགྲིན་པ་སྟ་རི་ལྟ་བུ་དང་། དུད་འགྲོ་དང་། ཁ་
[117b.2]གྱེན་དུ་ལྟ་བ་དང་། ཁ་ཐུར་དུ་ལྟ་བ་དག་འཁོད་དེ། དེ་དག་ཐམས་ཅད་ནི་བདུད་ཀྱིས་བྱིན་གྱིས་བརླབས་པ་ཡིན་ནོ། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འཁོར་འདི་ནི་ཤིན་ཏེ་མ་མ་ལགས་པ་སྦུན་པ་དང་བྲལ་
[117b.3]བ། ཕུབ་མ་མཆིས་པ། ཙན་དན་གྱི་སྙིང་པོ་ལྟ་བུ་སྲ་བ་བརྟན་པར་གནས་པ་ལགས་ན་འཁོར་འདི་ལྟ་བུའི་ནང་དུ་འདི་དག་ཅིའི་སླད་དུ་ཞུགས་ལགས་བཀའ་སྩལ་པ། ཀུན་དགའ་བོ་ཁྱོད་གནས་བརྟན་འོད་སྲུང་ལ་དྲིས་ཤིག །ཀུན་དགའ་བོས་ལེགས་སོ་བཀའ་བཞིན་
[117b.4]འཚལ་ཞེས་མཉན་ནས་གནས་བརྟན་ལ་འདི་སྐད་ཅེས་སྨྲས་སོ། །བཙུན་པ་འོད་སྲུང་འདི་དག་འཁོར་གྱི་ནང་དུ་ཇི་ལྟར་ཞུགས། འོད་སྲུང་གིས་སྨྲས་པ། ཀུན་དགའ་བོ་འདི་དག་ནི་སྐྱེས་བུ་བླུན་པོ་བདུད་ཀྱི་འཁོར་ཏེ་བདུད་དང་ལྷན་ཅིག་ལྷགས་པ་ཡིན་ནོ། །ཀུན་དགའ་
[117b.5]བོ་བདག་ནི་རྒྱུ་འདིས་འདི་སྐད་ཅེས་བཅོམ་ལྡན་འདས་བདག་ནི་ཞིང་སྲུང་བ་ཐབས་མཁས་པ་བཞིན་དུ་དེ་བཞིན་གཤེགས་པ་འདས་ནས་དམ་པའི་ཆོས་བསྲུང་བའི་རྔོ་མི་ཐོགས་ལགས་སོ་ཞེས་གསོལ་ནས་དོན་དེའི་ཕྱིར་བདག་གིས་དེའི་ཚེ་ས་ཆེན་པོ་འདི་ཁུར་དུ་ཐོགས་པ་ནི་མི་མངོ་ལགས་སོ་ཞེས་
[117b.6]ཀྱང་གསོལ་ཏོ། །དེའི་ཚེ་བཅོམ་ལྡན་འདས་ཀྱིས་བདག་ལ་བཀའ་སྩལ་པ། འོད་སྲུང་ཁྱོད་ཀྱིས་ང་འདས་ནས་ཇི་སྲིད་བསྟན་པ་ཉམས་པར་མ་གྱུར་པ་དེ་སྲིད་དུ་འཇིག་རྟེན་དུ་དམ་པའི་ཆོས་འབྱིན་པར་ནུས་སོ་ཞེས་བདག་ལ་བཅོམ་ལྡན་འདས་ཀྱིས་སྤྲོ་བ་བསྐྱེད་དོ། །དེའི་ཚེ་
[117b.7]བདག་གིས་བཅོམ་ལྡན་འདས་རེ་ཞིག་བདག་གིས་དགུང་ལོ་བཞི་བཅུ་ཞིག་དམ་པའི་ཆོས་དབྱུང་བར་བགྱིའོ་ཞེས་གསོལ་པ་དང་། དེ་ནས་བཅོམ་ལྡན་འདས་ཀྱིས་བདག་ལ་བཀའ་སྩལ་པ། རེ་ཞིག་དེའི་བར་དུ་ཡང་ཁྱོད་སྙོམ་ལས་སྐྱེད་དམ་ཅི། ཇི་སྲིད་བསྟན་པ་མ་ཉམས་
[118a]
[118a.1]པའི་བར་དུ་བརྩོན་པར་མི་ནུས་སམ། དེའི་ཚེ་བཅོམ་ལྡན་འདས་ཀྱིས་ཡང་བདག་ལ་བཀའ་སྩལ་པ། འོད་སྲུང་རེ་ཞིག་བདུད་ཚོལ་ཅིག །གལ་ཏེ་རྙེད་ན་དེའི་ཚེ་དམ་པའི་ཆོས་འབྱིན་ནུས་པར་འགྱུར་ཞིང་ངའི་དོན་ཡང་ཤེས་པར་འགྱུར་རོ། །ཀུན་
[118a.2]དགའ་བོ་བདག་གིས་ནི་དེའི་ཚེ་ལྷའི་མིག་གིས་བདུད་སྡིག་ཅན་བལྟས་ན་མ་མཐོང་མ་ཤེས་སོ། །དཔེར་ན་མཉན་ཡོད་ཀྱི་གྲོང་ཁྱེར་དུ་སྐྱེ་བོ་མང་པོའི་དབུས་སུ་ཞིང་པ་བུ་སྟོར་བ་ཞིག་གིས་རང་གི་བུ་བཙལ་ཏེ་མ་རྙེད་ན་དུབ་ཅིང་སླར་ལྡོག་པར་འགྱུར་རོ། །ཀུན་དགའ་བོ་དེ་བཞིན་དུ་
[118a.3]བདག་གིས་བཙལ་བ་ན་མ་རྙེད་དོ། །མ་རྙེད་ནས་འདི་སྐད་ཅེས་བཅོམ་ལྡན་འདས་བདག་ནི་བདུད་སྡིག་ཅན་ཚོལ་བར་སྤྲོ་བ་མ་མཆིས་ལགས་སོ་ཞེས་གསོལ་ནས་དེའི་ཚེ་བདག་ཕྱོགས་གཅིག་ཏུ་འདུག་གོ། །དེ་ནས་དེ་བཞིན་དུ་འོད་སྲུང་ཆེན་པོའི་འོག་མའི་གནས་བརྟན་ནས་
[118a.4]ཉན་ཐོས་ཆེན་པོ་བརྒྱད་ཅུའི་བར་གྱི་ཉན་ཐོས་ཆེན་པོ་རེ་རེ་ཞིང་འདི་ལྟ་སྟེ། ཞིང་པ་བཞིན་དུ་དཔེ་སྦྱར་བ་ལ་ཚིགས་སུ་བཅད་པའི་གྲངས་ཀྱིས་བགྲངས་ན་སྟོང་ཕྲག་འབྱུང་བར་འགྱུར་རོ། །དེ་ནས་བྱང་ཆུབ་སེམས་དཔའ་བཟང་སྐྱོང་དང་། ཕུག་སྦས་ལ་སོགས་པ་ལྔ་
[118a.5]བརྒྱ་དང་། འཇིག་རྟེན་ཐམས་ཅད་ཀྱིས་མཐོང་ན་དགའ་བ་མ་གཏོགས་པ་ལ་སོགས་པ་དེ་དག་གིས་ཀྱང་དེ་བཞིན་དུ་བཙལ་ན་མ་རྙེད་དེ། དེ་དག་ལ་ཡང་ཚིགས་སུ་བཅད་པ་དེ་བཞིན་དུ་བགྲང་བར་བྱའོ། །དེ་ནས་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་
[118a.6]བཀའ་སྩལ་པ། འོད་སྲུང་གང་མ་འོངས་པའི་དུས་ན་དམ་པའི་ཆོས་ཀུན་ཏུ་འབྱིན་པར་མི་ནུས་པའི་རྒྱུ་ནི་དམ་པའི་ཆོས་ནུབ་ནས་ལོ་བརྒྱད་ཅུ་ལོན་པ་དང་། ལོ་བརྒྱད་ཅུ་པ་ཉིད་ལ་ལྷོ་ཕྱོགས་ཀྱི་བྱང་ཆུབ་སེམས་དཔའ་བཟང་སྐྱོང་དང་། ཕུག་སྦས་ལ་སོགས་ཏེ། བྱང་ཆུབ་
[118a.7]སེམས་དཔའ་ལྔ་བརྒྱ་པོ་གང་ཡིན་པ་དེ་དག་ཐམས་ཅད་ཀྱི་ཐ་མ་ཤོས་དེས་འབྱིན་པར་འགྱུར་བ་ཡིན་པས་རེ་ཞིག་དེ་ཚོལ་ཅིག །གསོལ་པ། ལེགས་སོ། །བཙལ་ལགས་ཏེ་ལིད་ཙ་བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་འདི་ཉིད་ལགས་སོ། །
[118b]
[118b.1]བཅོམ་ལྡན་འདས་ཀྱིས་བཀའ་སྩལ་པ། དེའི་དྲུང་དུ་འོད་སྲུང་སོང་ལ་གསོལ་བ་ཐོབ་ཤིག་དང་དེས་བདུད་བཙལ་བར་ནུས་སོ། །དེ་ནས་འོད་སྲུང་ཆེན་པོ་ལ་སོགས་ཏེ། ཉན་ཐོས་ཆེན་པོ་བརྒྱད་ཅུ་དང་། བཟང་སྐྱོང་དང་། ཕུག་སྦས་ལ་སོགས་པའི་གཞོན་ནུའི་དྲུང་དུ་
[118b.2]དོང་ནས་གོ་བར་བྱས་པ། གཞོན་ནུ་ཁྱོད་ཀྱིས་ནི་བདུད་སྡིག་ཅན་བཙལ་བར་ནུས་སོ་ཞེས་བཅོམ་ལྡན་འདས་ཀྱིས་བསྟན་ཏོ་ཞེས་གྲག་གོ། །དེ་ནས་གཞོན་ནུས་འཁོར་གྱི་གཙོ་བོ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །བཙུན་པ་འོད་སྲུང་བདག་གིས་བདུད་སྡིག་ཅན་
[118b.3]བཙལ་བར་ནི་བགྱི་ན། འོན་ཀྱང་བཙུན་པ་འོད་སྲུང་བཟང་སྐྱོང་ལ་སོགས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་དག་ནས་འཇམ་དཔལ་དང་། སྤྱན་རས་གཟིགས་དབང་ཕྱུག་དང་། མཐུ་ཆེན་ཐོབ་དང་། ངན་སོང་སྦྱོང་དང་། བྱམས་པ་ལ་སོགས་པའི་བར་དག་
[118b.4]ཡོད་ན། ཅི་བདག་ལ་ཐོ་བཙམ་འམ། བཙུན་པ་འོད་སྲུང་བདག་བདུད་ཀྱི་རྫི་བོ་མ་ལགས་ཀྱིས་རེ་ཞིག་བསོད་ནམས་དང་ལྡན་པ་རྣམས་ཀྱིས་ཚོལ་ཅིག །འོད་སྲུང་གིས་སྨྲས་པ། གཞོན་ནུ་ཅི་བདུད་སྡིག་ཅན་ཚར་བཅད་པས་བསོད་ནམས་སུ་མི་འགྱུར་རམ། 
[118b.5]གཞོན་ནུས་སྨྲས་པ། བཙུན་པ་གལ་ཏེ་དེ་ལྟར་བདག་གིས་ཀྱང་ཅི་སྟེ་མི་ནུས་ན་ཁྱོད་ཉིད་ཤིན་ཏུ་ཤེས་པས་ཁྱོད་ཀྱིས་ཚོལ་ཅིག །དེ་ནས་བཅོམ་ལྡན་འདས་ལ་འོད་སྲུང་གིས་དོན་དེ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དེ་སྐད་བྱས་
[118b.6]ན་གཞོན་ནུ་ཅི་ཟེར། གསོལ་པ། བཅོམ་ལྡན་འདས་གཞོན་ནུ་འདི་སྐད་ཅེས་རེ་ཞིག་བསོད་ནམས་དང་ལྡན་པ་རྣམས་ཀྱིས་ལེགས་པར་ཚོལ་ཅིག །དེའི་འོག་ཏུ་བདག་གིས་བདུད་སྡིག་ཅན་བཙལ་བར་བགྱིའོ། །རེ་ཞིག་ཉན་ཐོས་ཆེན་པོ་བརྒྱད་ཅུས་ཚོལ་ཅིག །བདག་
[118b.7]ནི་ཁྱིམ་ན་གནས་པ་རིགས་ལྷག་པར་དམའ་བ་ལགས་པས་དེའི་འོག་ཏུ་བཙལ་བར་བགྱིའོ་ཞེས་མཆི་ལགས་སོ། །དེ་ནས་ཉན་ཐོས་མཆོག་དེ་དག་དང་། བཟང་སྐྱོང་དང་། ཕུག་སྦས་ལ་སོགས་པས་ཡང་བཙལ་ན། དཔེར་ན་ཞིང་པའི་ཆུང་མ་གྲོང་ཁྱེར་དུ་བུ་སྟོར་བ་བཞིན་དུ་དེ་དག་བདག་ནི་
[119a]
[119a.1]སྤྲོ་བ་མེད་དོ། །བདག་ནི་སྤྲོ་བ་མེད་དོ་ཞེས་ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་ཀྱིས་གཞོན་ནུ་བོས་ཏེ་བཀའ་སྩལ་པ། གཞོན་ནུ་ཁྱོད་ཀྱིས་བདུད་ཚོལ་ཅིག །གཞོན་ནུས་གསོལ་པ། བཅོམ་ལྡན་འདས་ས་འཛིན་གྱི་རྒྱལ་པོའི་བུ་མོ་རྒྱལ་པོའི་
[119a.2]གཞོན་ནུ་མ་ལྔ་དཀར་ཞེས་བགྱི་བ་བསོད་ནམས་དང་ལྡན་པ་དེ་འདིར་མཆིས་ཏེ། དེའི་སླད་དུ་རྔ་བོ་ཆེ་དང་། དུང་དང་། རོལ་མོའི་སྒྲ་སྒྲོགས་ཤིང་མཆི་ལགས་སོ། །དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་པའི་བྱང་ཆུབ་སེམས་དཔའི་ཚོགས་ལ་བཀའ་སྩལ་པ། 
[119a.3]ས་འཛིན་གྱི་རྒྱལ་པོའི་བུ་མོ་གཞོན་ནུ་མ་ལྔ་དཀར་ཞེས་བྱ་བས་དྲི་བ་གཅིག་གི་ལན་མ་ཐོབ་ནས་མུ་སྟེགས་ཅན་ཐམས་ཅད་ཕམ་པར་བྱས་ཏེ། དེ་རིང་དུ་ཞག་བདུན་ལོན་ནས་འདི་སྐད་ཅེས་རྒྱལ་པོ་ཟས་གཙང་གི་བཙུན་མོ་སྒྱུ་འཕྲུལ་ཆེན་མོ་ཞེས་བྱ་བ་ཞིག་ཡོད་དེ། དེའི་སྲས་དེ་གཽ་
[119a.4]ཏ་མའི་རྒྱུད་གཟུགས་བཟང་པོ་སངས་རྒྱས་ཞེས་བྱ་བ་ཞིག་ཡོད་དོ་ཞེས་གྲག་གིས་དེའི་སྤྱན་སྔར་འགྲོའོ་ཞེས་སྨྲ་ཞིང་འོང་ངོ་། །དེ་ནས་དེ་འོང་བ་ན་དེའི་ཚེ་མཉན་ཡོད་ནས་རྒྱལ་བུ་རྒྱལ་བྱེད་ཀྱི་ཚལ་དེའི་བར་འཁོར་གྱིས་རྒྱས་པར་གྱུར་ཅིང་། རྔ་བོ་ཆེ་དང་དུང་དང་རོལ་མོའི་སྒྲས་
[119a.5]མཉན་ཡོད་ནས་རྒྱལ་བུ་རྒྱལ་བྱེད་ཀྱི་ཚལ་དེའི་བར་གྲགས་པར་གྱུར་ཏོ། །དེ་ནས་གཞོན་ནུས་གསོལ་པ། བཅོམ་ལྡན་འདས་བདག་ཀྱང་བདུད་སྡིག་ཅན་ཚོལ་ལ། བསོད་ནམས་དང་ལྡན་པ་རྣམས་ཀྱང་དེ་སྐད་མཆི་ན། དེའི་དྲི་བ་སུ་ལན་ལྡོན་པར་འགྱུར་ལགས། དེ་ནས་
[119a.6]བཅོམ་ལྡན་འདས་ཀྱིས་ཚིགས་སུ་བཅད་པ་འདི་བཀའ་སྩལ་ཏོ། །སྐྱེས་བུ་བརྟན་པོས་རྟག་ཏུ་ནི། །གནོད་སེམས་མེད་པར་བུ་བཞིན་སྦྱིན། །ཉམས་ལ་ནམ་ཡང་མིན་ཞེས་གྲགས། །དྲི་བ་འདི་ཡི་ལན་ཐོབ་ཤིག །དེ་ནས་ཉན་ཐོས་ཆེན་པོ་བརྒྱད་ཅུ་དང་། ཕུག་སྦས་ལ་སོགས་པ་བྱང་
[119a.7]ཆུབ་སེམས་དཔའི་ཚོགས་ཀྱིས་ཚིག་འཐུན་པར་ཚིགས་སུ་བཅད་པ་འདི་སྨྲས་སོ། །གནོད་སེམས་མེད་པའི་སེམས་ཀྱིས་སུ། །གཡེལ་ལམ་ཚུལ་ཁྲིམས་ལྡན་ཡང་རུང་། །མཛའ་བོ་དགྲ་ལ་བུ་བཞིན་དུ། །ཐམས་ཅད་དུ་ནི་སྦྱིན་པ་བསྔགས། །བཅོམ་ལྡན་འཇིག་རྟེན་མགོན་པོ་ཡིས། །
[119b]
[119b.1]དྲི་བ་འདི་འདྲ་གསུངས་པ་གང་། །འདི་འདྲ་བདག་ཅག་མ་ཐོས་ན། །རེ་ཞིག་འཇམ་དཔལ་གྱིས་རྟོགས་ཤིག །དེ་ནས་འཇམ་དཔལ་ལ་སོགས་པའི་བྱང་ཆུབ་སེམས་དཔའི་ཚོགས་དེ་དག་གིས་ཀྱང་དེ་བཞིན་དུ་ཚིགས་སུ་བཅད་པ་དེ་ཉིད་ཀྱིས་ལན་བླན་ཏོ། །དེ་ནས་བཅོམ་ལྡན་འདས་ཀྱིས་ལིད་ཙ་
[119b.2]བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ལ་བཀའ་སྩལ་པ། །གཞོན་ནུ་ཁྱོད་ཀྱིས་དྲིས་པ་འདིའི་ལན་ཐོབ་ཤིག །གཞོན་ནུས་གསོལ་པ། བཅོམ་ལྡན་འདས་རེ་ཞིག་གླང་པོ་ཆེ་ཆེན་པོ་འདི་དག་ཐམས་ཅད་ཀྱིས་རྒན་རིམས་བཞིན་ཇི་ལན་འདེབས་སུ་སྩལ་དུ་གསོལ། དེ་
[119b.3]ནས་རྒྱལ་པོའི་གཞོན་ནུ་མ་ལྔ་དཀར་རྒྱལ་པོའི་གཞོན་ནུ་མ་ལྔ་བརྒྱ་དང་ལྷན་ཅིག་བཅོམ་ལྡན་འདས་ལ་ཕྱག་འཚལ་ཏེ། བཅོམ་ལྡན་འདས་ལ་མཆོད་པ་དཔེ་མེད་པ་དག་བྱས་ནས་རྔ་བོ་ཆེ་དག་བརྡུངས་སོ། །བརྡུངས་ནས་འདི་སྐད་ཅེས་སྨྲས་སོ། །བརྟན་པོ་གང་དང་གང་དག་རྔ་བོ་ཆེ་ཆེན་
[119b.4]པོའི་མདོ་ཉན་པར་འདོད་ནས་ལྷགས་པ་དེ་དག་བདག་གི་རྔ་བོ་ཆེ་བསྒྲགས་པ་གསན་ནས་དྲི་བ་དེའི་ལན་ལོན་ཅིག །གཞོན་ནུས་གསོལ་པ། བཅོམ་ལྡན་འདས་ལན་ལྡོན་དུ་སྩལ་དུ་གསོལ། དེ་དག་གིས་གསོལ་པ། བཅོམ་ལྡན་འདས་རེ་ཞིག་བུད་མེད་ནི་རང་བཞིན་གྱིས་མི་
[119b.5]བརྟན་པ་ལགས་པས་དེའི་སླད་དུ་བདག་ཅག་ལན་ལྡོན་རྔོ་མི་ཐོགས་ལགས་སོ། །གཞོན་ནུས་ཀྱང་གསོལ་པ། བཅོམ་ལྡན་འདས་བུད་མེད་འདི་རང་བཞིན་གྱིས་གཞོན་ནུ་མ་ལགས་ན་བདག་སྐྱེས་པར་གྱུར་པས་བུད་མེད་ཀྱིས་སྨྲས་པའི་དྲི་བ་ལན་གློན་ལགས་སམ། ལྔ་དཀར་
[119b.6]གྱིས་སྨྲས་པ། གཞོན་ནུ་ཁྱོད་མགོན་པོའི་བསྟན་པ་ལ་ཞུགས་ནས་ཁྱོད་ཀྱིས་ཆོས་ཉིད་ཀྱང་ཐོས་ན་ཅི་ད་དུང་སྐྱེས་པའོ། །བུད་མེད་དོ་སྙམ་པའི་ཕྱིན་ཅི་ལོག་གི་འདུ་ཤེས་མ་སྤངས་སམ། སྨྲས་པ། སྲིང་མོ་ཇི་ལྟར་དེ་ཡིན། དེ་ནས་ལྔ་དཀར་གྱིས་སྨྲས་པ། རེ་ཞིག་བཅོམ་ལྡན་
[119b.7]འདས་ཀྱང་གང་གི་ཕྱིར་དེ་སྐད་དུ་གསུང་ན་དེའི་ཕྱིར་ཕྱིན་ཅི་ལོག་གི་མཚན་ཉིད་ཅན་ཡིན་ནོ། །གཞོན་ནུས་ལྔ་དཀར་ལ་སྨྲས་པ། རེ་ཞིག་ཇ་ཐོག་མར་དེ་བཅོམ་ལྡན་འདས་ལ་གསོལ་ཅིག །དེའི་འོག་ཏུ་འདི་བདག་དང་ལྷན་ཅིག་སྨྲ་བར་བྱའོ། །འོད་སྲུང་གིས་གསོལ་པ། བཅོམ་ལྡན་
[120a]
[120a.1]འདས་གཞོན་ནུ་དེ་སྐད་ཅེས་མཆི་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རེ་ཞིག་གཞོན་ནུ་ཁོ་ན་ལན་འདེབས་པར་འགྱུར་རོ། །གཞོན་ནུས་ཀྱང་སྨྲས་པ། བུ་མོ་ཁྱོད་སུ་ཡིན་སྨྲས་པ། བདག་ནི་ལྔ་དཀར་ཞེས་བྱ་བ་ཡིན་ནོ། །སྨྲས་པ། སྲིང་མོ་ཅི་ཁྱོད་ཀྱིས་དཀར་པོ་ལྔ་ཐོབ་
[120a.2]བམ། ལྔ་དཀར་གྱིས་སྨྲས་པ། ཆོས་རྣམས་ནི་མིང་མེད་པ་ཡིན་ཏེ། མིང་ནི་རྟོག་པས་ཀུན་རྫོབ་ཏུ་བསྟན་པའོ། །གཞོན་ནུའི་མཆོག་འདི་ལྟར་དོན་དམ་པར་ནི་དེ་སྟོང་པ་ཉིད་ཡིན་གྱིས་དེ་ལྟར་ཤེས་པར་གྱིས་ཤིག །གཞོན་ནུས་སྨྲས་པ། ལྷ་མོ་ད་དུང་ཡང་ཕྱིན་ཅི་ལོག་མ་སྤངས་སམ། འདི་ལ་གལ་ཏེ་
[120a.3]གཞོན་ནུའམ། གཞོན་ནུ་མ་ཞེས་བྱ་བ་རྙེད་ན་དེ་མྱུར་དུ་སྨྲོས་ཤིག །ལྔ་དཀར་གྱིས་སྨྲས་པ། གཞོན་ནུ་ལེགས་སོ་ལེགས་སོ། །ད་ནི་དྲི་བའི་ལས་བཅད་དེ། དེ་ལྟ་བས་ན་ཁྱོད་རྗེས་སུ་དཔགས་ན་འཇིག་རྟེན་དུ་སངས་རྒྱས་སུ་འགྱུར་བར་ཤེས་སོ། །དེས་སྨྲས་པ། ལྷ་མོ་ཅི་ཁྱོད་ཀྱིས་ད་དུང་དྲི་བ་བཅད་
[120a.4]པ་ཤེས་སམ། ཇི་ལྟར་གཞོན་ནུ་དང་གཞོན་ནུ་མ་ཟད་པར་འགྱུར་ཞིང་མི་སྐྱེ་བ་དེ་ལྟར་ཁྱོད་མི་ཤེས་ཏེ། ཁྱོད་ནི་ཉན་ཐོས་དག་ཇི་སྐད་བརྗོད་པ་དེ་བཞིན་དུ་རྗོད་པར་བྱེད་ཀྱི། དྲི་བ་འདི་ནི་འཇམ་དཔལ་གྱིས་ཇི་སྐད་སྨྲས་པ་བཞིན་ཡིན་ནོ། །ལྔ་དཀར་གྱིས་སྨྲས་པ། དཔེར་ན་ཇི་ལྟ་བུ་ཡིན། གཞོན་ནུས་
[120a.5]སྨྲས་པ། ཀྱེ་མའོ་ཇི་ལྟར་སྐྱེས་པ་འགའ་ཞིག་ཡི་གེ་རྣམས་ཀྱི་མཐར་ཕྱིན་ནས་བདག་ཉིད་ཀྱི་མིང་བྲིས་ན་ཀློག་མི་ཤེས་པ་དེ་བཞིན་དུ་ལྷ་མོ་ལྔ་དཀར་གྱིས་ཀྱང་ལྔ་དཀར་མི་ཤེས་སོ།། །།འཕགས་པ་རྔ་བོ་ཆེ་ཆེན་པོའི་ལེའུ་བམ་པོ་ལྔ་པ་སྟེ་ཐ་མ། དེ་ནས་ཐམས་ཅད་དང་ལྡན་པའི་
[120a.6]བྱང་ཆུབ་སེམས་དཔའི་ཚོགས་དང་། ནམ་མཁའི་ལྷའི་ཚོགས་དང་། འབྲུག་གི་ཚོགས་ཀྱིས་ཕྱོགས་བཅུ་ནས་གཡོས། རབ་ཏུ་གཡོས། ལྡེག་རབ་ཏུ་ལྡེག །ཆེམ་ཆེམ་རབ་ཏུ་ཆེམ་ཆེམ་སྟེ། དེ་དག་ཐམས་ཅད་ཀྱིས་དེ་ལྟ་བུའི་མཆོད་པའི་ལས་ཆེན་པོ་བྱས་ན་ལེགས་ས་ཞེས་བྱ་བ་བྱིན་ཏེ། 
[120a.7]གཞོན་ནུ་གང་གིས་ཡ་མཚན་ཅན་ཐམས་ཅད་དྲི་བ་གཅིག་གིས་ཚར་བཅད་ཅིང་། སྲོག་ཆགས་བྱེ་བ་བརྒྱ་སྟོང་ཕྲག་དུ་མ་དག་དེ་བཞིན་གཤེགས་པའི་བསྟན་པ་ལ་བཙུད་པའི་ལྷ་མོ་དེ་ལྟ་བུ་དེང་ཐུབ་པ་དང་དེས་བཞག་པའི་དྲི་བ་ཀུན་ཤེས་པ་ལེགས་ས་ལེགས་སོ། །དེ་ནས་དེའི་ཚེ་མུ་སྟེགས་
[120b]
[120b.1]བྱེད་པ་ཡ་མཚན་ཅན་ཐམས་ཅད་རང་རང་གི་རབ་ཏུ་བྱུང་བ་སྤངས་ནས། དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་སྟེ། དེ་ན་གང་དག་རབ་ཏུ་འབྱུང་བ་ལ་མི་སྟེན་པ་དེ་དག་ནི་དགེ་བསྙེན་དུ་གྱུར་ཏོ། །དེ་ནས་ཐམས་ཅད་དང་ལྡན་པའི་འཁོར་དེས་གཞོན་ནུ་ལ་ལེགས་ས་ཞེས་བྱ་བ་
[120b.2]བྱིན་ཏེ། གཞོན་ནུ་ཁྱོད་ཀྱིས་གང་གི་ཕྱིར་དྲི་བ་འདིའི་ལན་གླན་པ་ལེགས་ས་ལེགས་སོ། །གཞོན་ནུས་སྨྲས་པ། འདི་ནི་བཅོམ་ལྡན་འདས་ཁོ་ནའི་མཐུ་ཡིན་གྱི་བདག་གི་ནི་མ་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། འཇིག་རྟེན་ཐམས་ཅད་ཀྱིས་མཐོང་ན་དགའ་བ་ངས་ཀྱང་ཚིགས་
[120b.3]སུ་བཅད་པ་དེ་ཁོ་ན་བཞིན་དུ་ཤེས་སོ། །ཚིགས་སུ་བཅད་པ་དེའི་དོན་གྱི་ཚུལ་ནི་འདི་ཡིན་ནོ། །བྱང་ཆུབ་སེམས་དཔའ་སྐྱེས་མཆོག་གིས། །རྟག་ཏུ་གནོད་པའི་སེམས་སུ་བྱ། །རྟག་ཏུ་སྦྱིན་པ་བསྔགས་པ་ནི། །ཚུལ་ཁྲིམས་བཀུར་བ་གཡེལ་ལ་མིན། །བྱམས་དང་དགྲ་ལ་བུ་བཞིན་མིན། །ཚིག་
[120b.4]འདིའི་རྣམ་དབྱེ་སྣ་ཚོགས་ཉོན། །སྐྱེས་བུ་མཆོག་གིས་ཚུལ་ཁྲིམས་འཆལ་པ་མཐོང་ན་རྟག་ཏུ་གནོད་སེམས་སུ་བྱ་ཞིང་དེ་དག་ལ་ཅུང་ཟད་ཀྱང་སྦྱིན་པ་སྦྱིན་པར་མི་བྱ་སྟེ། དེ་དག་བསྟན་པ་ལ་དགྲ་དང་མཚུངས་པ་ཡིན་པས་འདི་ལ་སྦྱིན་པར་བྱའོ། །འདི་ལ་སྦྱིན་པར་མི་བྱའོ་ཞེས་འབྱུང་པོ་རྣམས་ཀྱི་ཆེད་
[120b.5]དུ་བསམ་པར་བྱའོ། །སྦྱིན་པ་རྣམ་པ་གཉིས་སུ་གསུངས་པ་སོ་སོའི་སྐྱེ་བོའི་ཚུལ་ཁྲིམས་དང་ལྡན་པ་དང་། སེམས་ཅན་སྡུག་བསྔལ་བ་ལ་སྙིང་རྗེས་སྦྱིན་པའོ། །གལ་ཏེ་ཚུལ་ཁྲིམས་འཆལ་པ་ལ་སྙིང་རྗེས་བྱིན་ན་གོས་པར་མི་འགྱུར་རམ། ཇི་ལྟར་མདའ་དུག་གིས་བྱུགས་པ་དེས་མ་བྱུགས་
[120b.6]པ་ཡང་གོས་པར་འགྱུར་བ་དེ་བཞིན་དུ་དགེ་སློང་ཚུལ་ཁྲིམས་འཆལ་པས་ཀྱང་ཚུལ་ཁྲིམས་དང་ལྡན་པ་གང་ཡིན་པ་དེ་ཡང་ཉམས་པར་བྱེད་དོ། །དེ་ལྟ་བས་ན་འདི་ལ་ཚར་གཅད་པ་ཁོ་ན་ལེགས་ཀྱི་སྦྱིན་པས་ལྟ་ག་ལ་གཟུང་། མཐོང་ན་རྟག་ཏུ་དགྲ་བོ་དང་འདྲ་བར་བྱ་སྟེ། དེས་ན་གནོད་སེམས་
[120b.7]སུ་མི་བྱའོ་ཞེས་གསུངས་སོ། །ཚུལ་ཁྲིམས་འདྲེན་མ་མི་བསྟེན་ཏེ། །རྒྱུ་དེའི་ཕྱིར་ན་གནོད་པ་ཡི། །སེམས་ནི་བསྐྱེད་པར་བྱའོ་ཞེས། །སྔོན་གྱི་སངས་རྒྱས་རྣམས་ཀྱིས་གསུངས། །མཛའ་དང་དགྲ་ལ་མཉམ་པ་གང་ཡིན་དང་། །གཡེལ་དང་ཚུལ་ཁྲིམས་ལྡན་ལ་མཉམ་པ་གང་། །གནོད་
[121a]
[121a.1]སེམས་མེད་པར་སྤྱོད་པ་དེ་ཀུན་ནི། །བསྟན་པ་འདི་ལ་རྩྭ་དང་འདྲ་བར་གཟུང་། །བསྟན་པ་ལ་ནི་ངེས་པའི་དོན། །དེ་ལྟར་རབ་ཏུ་བསྔགས་པ་ཡི། །སྤྱོད་པ་སྤུ་གྲིའི་སོ་ལྟ་བུར། །རྣོ་བའི་མཆོག་ནི་སྤྱད་པར་གྱིས། །དེའི་ཕྱིར་རྔ་བོ་ཆེ་ཆེན་པོའི་མདོས་བསྒྲགས་སོ། །རྔ་བོ་ཆེ་ཆེན་པོའི་མདོས་
[121a.2]ཅི་ཞིག་བསྒྲགས་ཞེ་ན། ཚིགས་སུ་བཅད་པ་དེའི་དོན་གང་ཡིན་པ་དེ་འདིར་རྔ་བོ་ཆེ་ཆེན་པོའི་མདོ་ལས་སྨོས་པས་དེས་ན་མདོ་ཆེན་པོ་འདི་ནི་རྔ་བོ་ཆེ་ཆེན་པོ་ཞེས་བྱའོ། །དེ་ནས་ཇི་ལྟར་ལྷགས་པའི་འཁོར་དེ་ཐམས་ཅད་ཀྱིས་ལེགས་སོ་ཞེས་བྱ་བ་བྱིན་ཏེ། ཀྱེ་མ་གཞོན་ནུ་འཇིག་རྟེན་ཐམས་ཅད་ཀྱིས་མཐོང་
[121a.3]ན་དགའ་བ་མཁས་པ་ཇི་ལྟར་རྒྱལ་པོ་གསལ་རྒྱལ་འགྲོ་བ་ལ་ཕན་པའི་དོན་དུ་གཡུལ་ངོར་རྔ་བོ་ཆེ་སྒྲ་འབྱིན་པ་དེ་བཞིན་དུ་རྔ་བོ་ཆེ་ཆེན་པོའི་མདོ་འདི་བསྒྲགས་པ་ན་འགྲོ་བ་ལ་དཀོན་མཆོག་གསུམ་གྱི་བསྔགས་པའི་སྒྲ་བརྗོད་པའི་ཚུལ་གྱིས་སངས་རྒྱས་ཀྱི་གསུང་བ་འདི་ལྟ་སྟེ། དེ་བཞིན་གཤེགས་པ་རྟག་པ། 
[121a.4]བརྟན་པ། ཞི་བ། ཐེར་ཟུག་པའོ་ཞེས་སངས་རྒྱས་ཀྱི་གསང་བ་འདི་སྒྲོགས་སོ། །དེ་ནས་བཅོམ་ལྡན་འདས་ཀྱིས་ཡང་འོད་སྲུང་ཆེན་པོ་ལ་བཀའ་སྩལ་པ། འོད་སྲུང་ཁྱོད་ཀྱིས་གང་གི་ཚེ་བདུད་བསྟན་པར་མི་ནུས་པ་དེའི་ཚེ་འོད་སྲུང་ཁྱོད་ཀྱིས་རྔ་བོ་ཆེ་ཆེན་པོའི་མདོ་འདི་ཉོན་ལ་ང་འདས་ནས་ལོ་བཞི་བཅུའི་བར་དུ་ཇི་ལྟར་ད་ལྟར་
[121a.5]གནས་པ་བཞིན་དུ་དམ་པའི་ཆོས་ཟུང་ཤིག །ཆོས་ཆེན་པོའི་རྔ་བོ་ཆེ་རྡུངས་ཤིག །ཆོས་ཆེན་པོའི་རྔ་བོ་ཆེ་དང་། དུང་སྒྲོགས་ཤིག །དེའི་འོག་ཏུ་ལོ་བརྒྱད་ཅུ་ན་དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་དེའི་ཚེ་དེའི་དུས་སུ་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བས་དེའི་ཚེ་ཐོག་མར་བདུད་
[121a.6]ཀྱིས་བསྒྱུར་བའི་སེམས་ཅན་སྐྲ་དང་ཁ་སྤུ་བྲེགས་པ་དག་གནས་པ་དང་། དེའི་ཚེ་གཞོན་ནུས་སྡིག་ཅན་འཁོར་དང་བཅས་པ། གཟུགས་དང་བཅས་པ་བཅིང་བ་ལྔས་བཅིངས་ནས་རི་བོ་བཞིན་དུ་སྟོན་པར་འགྱུར་ཞིང་རྔ་བོ་ཆེ་ཆེན་པོའི་མདོ་ལས་གསུངས་པའི་ཆོས་ཆེན་པོ་སྒྲོགས་པར་འགྱུར། ཆོས་ཆེན་པོའི་རྔ་བོ་ཆེ་
[121a.7]རྡུང་བར་འགྱུར། ཆོས་ཆེན་པོའི་དུང་འབུད་པར་འགྱུར། ཆོས་ཀྱི་མཆོད་སྦྱིན་བྱེད་པར་འགྱུར། ཆོས་ཀྱི་རྒྱལ་མཚན་འཛུགས་པར་འགྱུར་རོ། །གསོལ་པ། ནམ་ཞིག་ན་ལགས། བཀའ་སྩལ་པ། གང་གི་ཚེ་ལོ་བརྒྱད་ཅུ་ན་བསྟན་པ་ཉམས་པར་འགྱུར་བ་དེའི་ཚེ་ནའོ། །གསོལ་པ། བཅོམ་ལྡན་འདས་བདག་
[121b]
[121b.1]ཅག་གིས་ལྟ་ལགས་ན་ད་ལྟར་མངོན་སུམ་དུ་མཛད་དུ་གསོལ། དེ་ནས་བཅོམ་ལྡན་འདས་ཀྱིས་གཞོན་ནུ་ལ་བཀའ་སྩལ་པ། མྱུར་དུ་བདུད་སྟོན་ཅིག །དེ་ནས་གཞོན་ནུས་བཅོམ་ལྡན་འདས་གང་ན་བ་དེ་ལོགས་སུ་གདོང་ཕྱོགས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདུད་སྡིག་ཅན་མཆིས་
[121b.2]པའོ་ནི་ལགས་ཏེ། འོ་ནི་འཇིག་རྟེན་གྱི་ཁམས་གཞན་ནས་མཆིས་ནས་བྱང་ཆུབ་སེམས་དཔའི་བཞིན་དུ་དགེ་སློང་གི་གཟུགས་སུ་མཆིས་པ་ལ་གཟིགས་ཞེས་མཛུབ་མོས་བསྟན་ཏོ། །ཐམས་ཅད་དང་ལྡན་པའི་འཁོར་གྱིས་ཀྱང་བདུད་དེ་བཅིང་བ་ལྔས་བཅིངས་པར་མཐོང་ངོ་། །དེ་ནས་བདུད་ཀྱིས་སྨྲས་པ། །
[121b.3]གཞོན་ནུ་བདག་མདོ་སྡེ་འདི་ལ་ལན་གཉིས་སུ་བར་ཆད་མི་བྱེད་དོ་ཞེས་ཚིག་དེ་ལན་གསུམ་དུ་སྨྲས་པ་དང་། གཞོན་ནུས་སྨྲས་པ། ཇི་ལྟར་ཡིད་ཆེས་པར་འགྱུར། བདུད་ཀྱིས་སྨྲས་པ། འདི་ལྟར་ཡིད་ཆེས་པར་གྱིས་ཤིག །སྦྱོར་བ་ཇི་སྙེད་ཀྱིས་བདུད་ཀྱི་ཆ་བྱད་དུ་བྱས་ནས་སེམས་ཅན་རྣམས་དད་པ་བསྒྱུར་བའི་
[121b.4]སྦྱོར་བ་དེ་ཐམས་ཅད་བསྟན་པར་བྱའོ། །གཞོན་ནུ་བདག་གིས་རྒྱུན་དུ་ཞུགས་པ་ལ་སོགས་པ་འབྲས་བུ་བཞིའི་བར་གྱིས་ཡོངས་སུ་མྱ་ངན་ལས་འདས་པ་དང་། སངས་རྒྱས་ཀྱི་ཡོངས་སུ་མྱ་ངན་ལས་འདས་པ་ཡང་སྟོན། སྟོང་པ་ཆེན་པོ་ཉིད་སྒོམས་ཤིག་པ་ཡང་སྨྲ། སེམས་ཅན་དུ་ལྟ་བ་ཡང་སྨྲ། སེམས་
[121b.5]ཅན་དུ་ལྟ་བ་ཡང་འདོད་པར་བྱེད་དེ། འདི་ལྟར་སེམས་ཅན་ཡོད་དོ་ཞེས་ཀྱང་སྨྲའོ། །བདག་ནི་བདག་གི་ལུས་ནམ་མཁའ་ལ་འབར་བ་ཡང་སྟོན། དུ་བར་འཐུལ་བ་དང་། མེ་ཏོག་གི་ཆར་ཆེན་པོ་འབེབས་པ་ཡང་སྟོན་ཅིང་གང་ངས་སྟོང་པ་ཆེན་པོ་ཞེས་བཤད་པ་དེ་ཐམས་ཅད་ནི་ཞི་བ་ཡིན་ལ། གང་ངས་སེམས་ཅན་
[121b.6]ཡོད་དོ་ཞེས་བཤད་པ་དེ་དག་ཐམས་ཅད་ནི་སྟོང་པ་ཡིན་གྱིས་སྟོང་པ་ཆེན་པོ་ནི་དེ་ལྟར་གྱིས་ཤིག །སེམས་ཅན་ཡོད་དོ་ཞེས་བྱ་བ་ནི་དེ་ལྟར་ཤེས་པར་གྱིས་ཤིག་ཅེས་ཀྱང་སྨྲའོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བདུད་སྡིག་ཅན་དེ་ལྟ་བུ་བྱེད་ནུས་པ་ལ་
[121b.7]ལྟོས། སངས་རྒྱས་ཡོངས་སུ་མྱ་ངན་ལས་འདའ་བའི་བར་འདི་ཡང་སྟེན་པར་བྱེད་ན། དགེ་སློང་དག་བདུད་ཀྱིས་དེ་ལྟར་བྱས་ན་སེམས་ཅན་རྣམས་ཇི་ལྟར་ཡིད་ཆེས་པར་མི་འགྱུར། དགེ་སློང་དག་དེ་ལྟ་བས་ན་སུ་ཡང་ཡོངས་སུ་མྱ་ངན་ལས་འདའ་བ་ནི་འདི་ལྟ་བུའི་ཚིག་གཉིས་སྨྲ་བ་ན། དེ་ནི་བདུད་ཡིན་པར་བལྟའོ། 
[122a]
[122a.1]གང་དག་དེ་སྐད་དུ་སྔ་ཕྱིར་ཚིག་གཉིས་སྨྲས་ནས་ཡོངས་སུ་མྱ་ངན་ལས་འདའ་ན། དེ་ནི་ངའི་ཉན་ཐོས་མ་ཡིན་པར་བལྟའོ། །དགེ་སློང་དག་དེ་ལྟ་བས་ན་ཆོས་རྣམ་པར་འཕྲུལ་པས་ཀྱང་མ་ཡིན། འབྲས་བུ་བཞིས་ཀྱང་མ་ཡིན། བསམ་གཏན་གྱིས་ཀྱང་མ་ཡིན། མངོན་པར་ཤེས་པའི་རྩེ་བས་ཀྱང་
[122a.2]མ་ཡིན་ཏེ། དེ་དག་ནི་དེའི་ཕྱོགས་ཡིན་པར་དེ་དག་ལ་ཡིད་ཆེས་པར་མི་བྱའོ། །གང་དག་ཇི་ལྟར་ཡང་རུང་བ་དེ་སྐད་དུ་སྔ་ཕྱིར་ཚིག་གཉིས་སྨྲས་ནས་དེའི་འོག་ཏུ་ཡོངས་སུ་མྱ་ངན་ལས་འདའ་བ་དེ་དག་ནི་བདུད་ཀྱིས་སྤྲུལ་པ་ཡིན་པར་བལྟའོ། །འོད་སྲུང་ང་ཡོངས་སུ་མྱ་ངན་ལས་འདས་ནས་ལོ་བདུན་བརྒྱའི་བར་
[122a.3]དུ་ངའི་ཉན་ཐོས་རྣམས་ཡོངས་སུ་མྱ་ངན་ལས་འདའ་བར་འགྱུར་ཏེ་དེ་དག་ནི་འདི་ལྟ་བུའི་ཚིག་གཉིས་པོ་ཉོན་མོངས་པ་གང་ཡིན་པ་དེ་ནི་སྟོང་པའོ། །ཞི་བ་གང་ཡིན་པ་དེ་ནི་མྱ་ངན་ལས་འདས་པའོ་ཞེས་སྨྲ་ཞིང་མྱ་ངན་ལས་འདའ་བར་འགྱུར་རོ། །དེ་ཕྱིན་ཅད་ནི་ཉན་ཐོས་སམ། བྱང་ཆུབ་སེམས་དཔའ་
[122a.4]ཡོངས་སུ་མྱ་ངན་ལས་འདའ་བར་མི་འགྱུར་ཏེ། དེ་ཅིའི་ཕྱིར་ཞེ་ན། འདི་ལྟར་སངས་རྒྱས་ཀྱིས་བྱིན་གྱིས་བརླབས་པའི་ཕྱིར་རོ། །ཡང་དེ་ཅིའི་ཕྱིར་ཞེ་ན། དེའི་ཚེ་མི་རྣམས་སྟོང་པ་ཉིད་ལ་ཆད་པ་དང་རྟག་པར་ལྟ་ཞིང་སྤྱོད་དེ། རུང་བ་མ་ཡིན་པ་དང་འདྲེན་མར་འགྱུར་རོ། །དེ་ལྟ་བས་ན་དེ་དག་སྟོང་པ་ཆེན་པོ་ཉིད་ལ་རུང་
[122a.5]བ་མ་ཡིན་པ་ཆད་པ་དང་། རྟག་པས་འགྲིབ་པ་ཉིད་དང་། འཕེལ་བ་ཉིད་དུ་སྨྲ་ཞིང་དེ་བཞིན་གཤེགས་པའི་སྙིང་པོའི་གཏམ་བསྟན་པ་ན་སྨོད་པས་སངས་རྒྱས་རྟག་པ་ཉིད་ཀྱི་གཏམ་སྤོང་བར་འགྱུར་ཏེ། དེ་ཉིད་ཀྱིས་ཡོངས་སུ་མྱ་ངན་ལས་འདའ་བར་མི་འགྱུར་རོ། །གང་དག་འདི་ལྟར་བདུད་ཀྱི་མྱ་ངན་ལས་འདས་པའི་
[122a.6]འབྲས་བུས་ཡོངས་སུ་མྱ་ངན་ལས་འདའ་བར་འགྱུར་བ་དེ་དག་ཐམས་ཅད་ནི་བདུད་ཀྱིས་སྤྲུལ་པ་ཡིན་པར་རིག་པར་བྱའོ། །མྱ་ངན་ལས་འདའ་བར་འགྱུར་བ་གང་དག་ཡིན་པ་དེ་དག་ཀྱང་ཕལ་ཆེར་བདུད་ཀྱིས་སྤྲུལ་པ་ཡོངས་སུ་མྱ་ངན་ལས་འདའ་བར་འགྱུར་རོ། །དེ་ནས་བཅོམ་ལྡན་འདས་ཀྱིས་འཇིག་རྟེན་
[122a.7]ཐམས་ཅད་ཀྱིས་མཐོང་ན་དགའ་བ་ལ་སོགས་པ་བྱང་ཆུབ་སེམས་དཔའི་ཚོགས་ལ་བཀའ་སྩལ་པ། རིགས་ཀྱི་བུ་དག་ང་ཡོངས་སུ་མྱ་ངན་ལས་འདས་ནས་ཁྱེད་ཀྱིས་ཕྱི་མའི་ཚེ་ཕྱི་མའི་དུས་ན་དམ་པའི་ཆོས་འབྱིན་པར་སུ་འགྱུར། འོད་སྲུང་ཆེན་པོ་ལེགས་སོ། །ང་འདས་ནས་དམ་པའི་ཆོས་འབྱིན་པར་འགྱུར་
[122b]
[122b.1]རམ་ཞེས་ལན་གསུམ་གྱི་བར་དུ་སྤྲོ་བ་བསྐྱེད་ཀྱང་སྤྲོ་བར་མི་བྱེད་དོ། །དེའི་ཚེ་བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་དེ་བཞིན་གཤེགས་པ་ལ་ཁྱད་དུ་གསོད་པར་མ་སེམས་ཤིག །ང་ལ་གང་དག་ཕྱི་མའི་ཚེ་ཕྱི་མའི་དུས་ན་དམ་པའི་ཆོས་འཛིན་པར་འགྱུར་བའི་སློབ་མ་མང་དུ་ཡོད་དེ་གོང་
[122b.2]དུ་མདོ་འདི་ལས་གསུངས་པ་བཟང་སྐྱོང་དང་། ཕུག་སྦས་ལ་སོགས་པ་ལྔ་བརྒྱ་པོ་དེ་དག་གི་ཕྱི་མ་ཤོས་གང་ཡིན་པ་དེ་ཡིན་པར་འགྱུར་རོ། །འོད་སྲུང་དེ་ཡང་གང་ཞེ་ན་ལིད་ཙ་བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་འདི་ཉིད་ཡིན་ཏེ། ཕྱི་མའི་དུས་ན་ལྷོ་ཕྱོགས་ཀྱི་མཁས་པར་གྱུར་ནས་ཆོས་ཀྱི་
[122b.3]རྔ་བོ་ཆེ་ཆེན་པོ་རྡུང་བར་འགྱུར། ཆོས་ཀྱི་དུང་འབུད་པར་འགྱུར་རོ། །དེ་ནས་གཞོན་ནུས་བདུད་བཀྲོལ་ཏེ། བསྟན་ནས་ཆོས་ཇི་ལྟ་བ་དེ་བཞིན་དུ་མནའ་བསྒགས་ཏེ། དེའི་འོག་ཏུ་གཏད་དོ། །དེ་ནས་ཐམས་ཅད་དང་ལྡན་པའི་འཁོར་དེས་གཞོན་ནུ་ལ་སྨྲས་པ། གཞོན་ནུ་ཁྱོད་བཅོམ་ལྡན་འདས་ཀྱིས་ལུང་བསྟན་པ་ཡིན་
[122b.4]གྱིས་ཕན་པ་སྟོན་པ་ཆོས་ཀྱི་རྔ་བོ་ཆེ་རྡུངས་ཤིག །རྔ་བོ་ཆེ་ཆེན་པོའི་མདོ་སྨྲོས་ཤིག །ཆོས་ཀྱི་དུང་བུས་ཤིག་ཅེས་ཚིག་ཏུ་སྨྲས་སོ། །དེ་ནས་བཅོམ་ལྡན་འདས་ཀྱིས་ཡང་འོད་སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང་ཁྱོད་ནི་ཞིང་སྲུང་བ་ལྟ་བུར་མ་ནུས་ཏེ། ཞིང་སྲུང་བཞིན་དུ་ཐབས་ལ་མཁས་པའི་
[122b.5]གཞོན་ནུས་མདོ་འདི་ཐམས་ཅད་མཉན་ནས་ལུས་ལ་ཐོགས་ཏེ། འཇིག་རྟེན་དུ་མངོན་སུམ་དུ་འབྱིན་པར་འགྱུར་རོ། །དེ་ནི་ངས་ས་བདུན་པ་ལ་བཞག་སྟེ་མི་ཕལ་པ་ཞིག་ཏུ་བྱིན་གྱིས་བརླབས་ནས་གང་གི་ཚེ་ལོ་བརྒྱད་ཅུ་པ་ལ་བསྟན་པ་ཉམས་པར་འགྱུར་བ་དེའི་ཚེ་ལྷོ་ཕྱོགས་སུ་ཡུལ་མུ་རུན་དུ་ཞེས་བྱ་བ་ན་ཆུ་བོའི་
[122b.6]འགྲམ་ལ་རྟེན་པའི་གྲོང་ཁྱེར་དམག་གིས་མི་ཚུགས་པ་ཞེས་བྱ་བ་དང་། ཉེ་བའི་གྲོང་ཕྲེང་བ་ཆེན་པོ་ཞེས་བྱ་བར་ཀ་ཡོ་རི་ཞེས་བྱ་བའི་རིགས་རྒྱུད་དེར་སྐྱེས་ནས་ངའི་མིང་འཆང་བའི་དགེ་སློང་ཞིག་ཏུ་གྱུར་ཏེ། ཞིང་སྲུང་བའི་ཐབས་མཁས་པས་ངའི་དགེ་སྦྱོང་གཡེལ་བ་རྣམས་ཀྱི་ནང་དུ་རབ་ཏུ་བྱུང་ནས་དེ་དག་
[122b.7]བསྡུ་བའི་དངོས་པོས་བསྡུས་ཏེ། མདོ་འདི་རྙེད་ནས་ལུས་ལ་བཅངས་ཏེ། དགེ་འདུན་དག་པར་བྱས་ནས་དང་པོ་རུང་བ་མ་ཡིན་པའི་གཞི་ཆེན་པོ་ཡོངས་སུ་སྤངས་ཏེ་ཆོས་ཆེན་པོ་སྒྲོགས་པར་འགྱུར། རྔ་བོ་ཆེ་ཆེན་པོའི་མདོ་ལས་གསུངས་པའི་ཆོས་ཀྱི་དུང་དང་། ཆོས་ཀྱི་རྒྱལ་མཚན་སྒྲོགས་པར་འགྱུར་རོ། །
[123a]
[123a.1]གཉིས་པ་ཐེག་པ་ཆེན་པོའི་མདོ་སྟོང་པ་ཉིད་ཀྱི་གཏམ་སྨྲ་བར་འགྱུར་རོ། །གསུམ་པ་སེམས་ཅན་གྱི་ཁམས་རྟག་པའི་གཏམ་དང་། རྔ་བོ་ཆེ་ཆེན་པོའི་མདོའི་གཏམ་སྨྲ་བར་འགྱུར་རོ། །ཆོས་ཆེན་པོའི་རྔ་བོ་ཆེ་རྡུང་བར་འགྱུར། ཆོས་ཆེན་པོའི་དུང་འབུད་པར་འགྱུར། ཆོས་ཀྱི་རྒྱལ་མཚན་
[123a.2]འཛུགས་པར་འགྱུར། ངའི་མངོན་སུམ་དུ་གོ་གྱོན་པར་འགྱུར་རོ། །ཕྱིས་མདོ་འདི་ཐོས་ནས་ན་ཚོད་ཆེན་པོར་འགྱུར་ཏེ། ལོ་བརྒྱར་མདོ་འདིའི་གཏམ་སྨྲ་ཞིང་ཆོས་ཀྱི་ཆར་འབེབས་པར་འགྱུར་རོ། །ལོ་བརྒྱ་འདས་པའི་འོག་ཏུ་དེ་ལྷོ་ཕྱོགས་དེར་ལྷོ་ཕྱོགས་ཀྱི་མི་རྣམས་ཀྱི་ནང་དུ་རྣམ་པར་འཕྲུལ་པ་ཆེན་པོས་རྣམ་པར་
[123a.3]འཕྲུལ་ཞིང་ཡོངས་སུ་མྱ་ངན་ལས་འདས་པ་སྟོན་པར་འགྱུར་རོ། །རྒྱུ་དེས་ན་ཞིང་སྲུང་བའི་ཐབས་མཁས་པ་བཞིན་ནོ། །འོད་སྲུང་ད་ལྟར་བཟང་སྐྱོང་དང་། ཕུག་སྦས་ལ་སོགས་པའི་ཚིག་གི་སྐྱེས་བུས་ཕལ་པའི་བཞིན་ཏེ་འཛིན་མི་ནུས་པའི་སྙོམ་ལས་ཅན་དུ་གྱུར་ཏོ། །དེ་ནི་སྐྱེས་བུ་ཕལ་པ་ཁྲོ་བ་སྨོད་པར་བྱེད་པ་དེ་འདྲ་བ་
[123a.4]རྣམས་ཀྱི་ནང་དུ་རྣམ་པར་འཕྲུལ་བ་ཆེན་པོས་ཡོངས་སུ་མྱ་ངན་ལས་འདའ་བར་འགྱུར་རོ། །གསོལ་པ། ཇི་ལྟར་ལགས། བཀའ་སྩལ་པ། བྱང་ཆུབ་སེམས་དཔའ་རྣམས་ཇི་ལྟ་བ་དེ་ལྟར་རོ། །གསོལ་པ། བྱང་ཆུབ་སེམས་དཔའ་རྣམས་ཇི་ལྟ་བུ་ལགས། བཀའ་སྩལ་པ། ཆོས་ཀྱི་རྣམ་པར་འཕྲུལ་པས་མ་ཡིན། 
[123a.5]འབྲས་བུ་བཞི་ཐོབ་པས་མ་ཡིན་ཏེ། དེ་དག་ནི་ས་འཕོ་བ་དང་། སངས་རྒྱས་དང་བཅས་པའི་སངས་རྒྱས་ཀྱི་ཞིང་དུ་འགྲོ་བས་སོ། །དེར་ཡང་གདུལ་བའི་སེམས་ཅན་དག་ཡོད་ན་སེམས་ཅན་དེ་འདྲ་བ་དེ་དག་གི་ནང་དུ་བཅོམ་ལྡན་འདས་ཤཱཀྱ་ཐུབ་པ་འདི་བྱོན་པ་ལ་ལྟོས་ཞེས་སྨྲ་ཞིང་དེ་བཞིན་གཤེགས་པ་ནི་རྟག་པ། 
[123a.6]བརྟན་པ། ཞི་བ། ཐེར་ཟུག་པ་ཡིན་པ་དེ་ལྟ་བུ་དེ་ལ་ལྟོས་ཤིག །ངས་བརྟན་པ་དང་བདེ་བ་བསྟན་པ་བཤད་པ་ནི་དེ་ལྟ་བུ་ཡིན་པར་ཤེས་པར་གྱིས་ཤིག་ཅེས་ལུང་བསྟན་པར་འགྱུར་རོ། །དེ་ནས་ཕྱོགས་བཅུ་ནས་ནམ་མཁའ་ལས་སངས་རྒྱས་བཅོམ་ལྡན་འདས་རྣམས་ཀྱིས་སོ་སོའི་ཞལ་དེ་ལ་སྟོན་ཅིང་འདི་སྐད་ཅེས་དེ་ནི་
[123a.7]དེ་ལྟ་ཡིན་ནོ་ཞེས་གསུང་བར་འགྱུར། འཇིག་རྟེན་ཐམས་ཅད་ཀྱང་དེའི་ཆོས་བསྟན་པ་ལ་ལེགས་པར་བསྟན་ཏོ་ཞེས་ཡིད་ཆེས་པར་འགྱུར་རོ། །དེ་ནས་བར་སྐབས་དེར་ངའི་མིང་འཆང་བའི་དགེ་སློང་དེ་འདི་སྐད་ཅེས་ཀྱེ་མ་གལ་ཏེ་བདག་ལ་རྫུ་འཕྲུལ་གྱི་མཐུ་ཞིག་ཡོད་ན་ཡ་མཚན་ཅན་ཐམས་ཅད་བདག་གིས་
[123b]
[123b.1]གདུལ་བ་ཞིག་ན་ཞེས་སྨྲ་བར་འགྱུར་ཞིང་བདག་ཉིད་ཤིན་ཏུ་ཕལ་པ་ཡིན་ནོ་སྙམ་དུ་སེམས་པར་འགྱུར་རོ། །དེ་གང་གི་ཚེ་ང་ལ་སློབ་པ་དེའི་ཚེ་བདག་ཉིད་ཀྱིས་ཤེས་པར་འགྱུར་ཏེ། དེ་བཞིན་གཤེགས་པའི་བྱིན་གྱི་རླབས་ནི་དེ་འདྲའོ། །འོད་སྲུང་དཔེར་ན་རེ་ཞིག་དགའ་བོ་རང་ཉིད་ཀྱིས་འབྲས་བུ་ཐོབ་པར་མི་
[123b.2]ཤེས་ཏེ། འདི་ས་བཅུ་ཐོབ་པ་ཡིན་ཡང་བདག་གིས་ནི་འབྲས་བུ་མ་ཐོབ་བོ་སྙམ་དུ་བདག་ཉིད་ཀྱིས་ཤེས་སོ། །དེ་ཅིའི་ཕྱིར་ཞེ་ན། ངའི་བྱིན་གྱི་རླབས་ཀྱིས་གྱུར་ན་ས་བདུན་པ་དང་། ས་བརྒྱད་པ་ལ་གནས་པ་ཅི་སྨོས། རབ་འབྱོར་གཞན་ཡང་དཔེར་ན་དེ་བཞིན་གཤེགས་པས་ཡུངས་ཀར་གྱི་འབྲུའི་ནང་དུ་ཕྱོགས་
[123b.3]བཅུའི་འཇིག་རྟེན་གྱི་ཁམས་ཀྱི་སེམས་ཅན་རབ་ཏུ་མང་པོ་གང་དག་ཡིན་པ་དེ་དག་བཅུག་ན་སེམས་ཅན་གཅིག་ལ་ཡང་དོག་པའམ། ཉམ་ང་བའམ། གནོད་པར་འགྱུར་བ་མེད་ཅིང་ཕན་ཚུན་ཡང་བདག་ཅག་གང་དུ་ཁྲིད་པ་དང་། ཁྱེར་བ་དང་། བཅུག་པ་ཡང་མི་ཤེས་ལ་བྱ་བ་དེ་ཡང་རབ་ཏུ་སྤྱོད་དོ། །དེ་བཞིན་དུ་ཇི་
[123b.4]ལྟར་ངས་མཁྱེན་པ་དེ་ལྟར་ཁྱོད་ཀྱིས་ཀྱང་ཤེས་ལ་གཞན་གྱིས་ཀྱང་ཤེས་སོ། །ཁ་ཅིག་གིས་ནི་མི་ཤེས་ཏེ་དེ་ཡང་རང་ཁོ་ནས་མི་ཤེས་སོ། །ཡང་གལ་ཏེ་དེ་ལྟར་སངས་རྒྱས་མཐུ་དང་ལྡན་པ་ལགས་ན་ཉིད་ཇི་ལྟ་བ་བཞིན་དུ་ཅིའི་སླད་དུ་སེམས་ཅན་ཐམས་ཅད་བྱིན་གྱིས་མི་བརླབ་ལགས། རབ་འབྱོར་རེ་ཞིག་
[123b.5]སྦྱོར་བ་མཁན་གྱིས་ཆུའི་བུམ་པ་ཁ་མ་བཅད་པ་ཡང་མི་འབོ་བར་བྱེད་ན། ཅིའི་ཕྱིར་སངས་རྒྱས་བཅོམ་ལྡན་འདས་སེམས་ཅན་རྣམས་བྱིན་གྱིས་རློབ་པར་མི་མཛད། འོད་སྲུང་གཞན་ཡང་རེ་ཞིག་འབྱུང་པོའི་སྦྱོར་བ་མཁན་གྱིས་ཆུའི་བུམ་པ་ཡང་འགུལ་བར་བྱེད་ན། ཅིའི་ཕྱིར་སངས་རྒྱས་བཅོམ་ལྡན་
[123b.6]འདས་བྱང་ཆུབ་སེམས་དཔའ་རྣམས་ལ་ཇི་ལྟར་རང་གིས་མི་ཤེས་པ་དེ་ལྟར་བྱིན་གྱིས་རློབ་པར་མི་མཛད། ཅི་དེ་ལྟར་མཛད་དམ་མི་མཛད། གསོལ་པ། བཅོམ་ལྡན་འདས་མཛད་ལགས་ཏེ་ས་བཅུ་ཐོབ་པ་རྣམས་ལའང་མཛད་ལགས་སོ། །གསོལ་པ། བྱང་ཆུབ་སེམས་དཔའ་ཡོན་ཏན་དུ་དང་ལྡན་ན་དེ་བཞིན་
[123b.7]གཤེགས་པ་རྟག་པ་མི་ཕྱེད་པའི་སྐུ་མངོན་སུམ་དུ་མཐོང་བར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་ཞིང་དུས་བགྱིད་པར་འགྱུར། བཀའ་སྩལ་པ། བྱང་ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་བརྒྱད་དང་ལྡན་ན་དེ་བཞིན་གཤེགས་པ་རྟག་པ་མི་ཕྱེད་པའི་སྐུ་མངོན་དུ་མཐོང་
[124a]
[124a.1]བར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་ཞིང་དུས་བྱེད་པར་འགྱུར་ཏེ། བརྒྱད་གང་ཞེ་ན། མདོ་འདི་བཤད་པ་ན་མི་སྐྱོ་བ་དང་། ཐེག་པ་གསུམ་གྱིས་མི་སྐྱེ་ཞིང་གཏམ་རྣམ་པ་གསུམ་ལ་སྐྲག་པ་མེད་པ་དང་། གདུལ་བའི་སེམས་ཅན་རྣམས་མི་སྤོང་བ་དང་། དགེ་
[124a.2]འདུན་བྱེ་བ་འཐུན་ཞིང་གཅིག་ཏུ་གྱུར་པར་ཡང་དག་པར་སྤྲོ་བ་དང་། བུད་མེད་དང་། མ་ནིང་དང་། དགེ་སློང་དང་། དགེ་སློང་མ་དང་ཀུན་ཏུ་འདྲིས་པར་མི་བྱེད་པ་དང་། རྒྱལ་པོ་དང་། དབང་ཕྱུག་དང་ལྷན་ཅིག་ཀུན་ཏུ་འདྲིས་པ་སྤོང་བ་དང་། བསམ་གཏན་དང་། སྤོང་བ་ལ་མངོན་པར་དགའ་བ་དང་། མི་
[124a.3]གཙང་བ་དང་། བདག་མེད་པའི་འདུ་ཤེས་ཏེ་བརྒྱད་པོ་དེ་དག་གོ། །གཞན་ཡང་རྒྱུ་བཞིས་འགྱུར་ཏེ། བཞི་གང་ཞེ་ན། བདག་གིས་ཆོས་ངེས་པར་བཟུང་བ་ནི་ཤིན་ཏུ་ལེགས་པར་བྱས་སོ་སྙམ་པ་དང་། བདག་ཉིད་བདག་གི་སྐྱབས་ཡིན་ནོ་ཞེས་དེ་ལྟར་སེམས་པ་དང་། དེ་བཞིན་གཤེགས་པ་རྟག་པ། བརྟན་
[124a.4]པ། ཞི་བ། ཐེར་ཟུག་པའོ་ཞེས་བྱ་བར་ཐེ་ཚོམ་མེད་པ་ནི་བདག་གིས་རྙེད་པ་ལེགས་པར་རྙེད་དོ་སྙམ་པ་དང་། ཉིན་མཚན་རྟག་ཏུ་དེ་བཞིན་གཤེགས་པའི་ཡོན་ཏན་འདི་ལྟ་བུ་རྗེས་སུ་དྲན་པར་བྱེད་ན་དེ་བཞིན་གཤེགས་པ་རྟག་པ་མི་ཕྱེད་པའི་སྐུ་མངོན་སུམ་དུ་མཐོང་བར་འགྱུར། རྣམ་པར་འཕྲུལ་པ་ཆེན་
[124a.5]པོས་རྣམ་པར་འཕྲུལ་ཞིང་དུས་བྱེད་པར་འགྱུར་རོ། །འོད་སྲུང་ངས་དེ་ལྟ་བུའི་རིགས་ཀྱི་བུ་དང་། རིགས་ཀྱི་བུ་མོ་རྣམས་ལ་ཆོས་ཀྱི་སྐུ་བསྟན་པར་བྱའོ། །དེ་གྲོང་རྡལ་ལམ། གྲོང་ཁྱེར་རམ། ཚོང་རྡལ་གང་ན་འདུག་ཀྱང་རུང་སྟེ། དེར་ངས་དེ་དག་ལ་བསྟན་ནས་འདི་སྐད་ཅེས་རིགས་ཀྱི་བུ་དག་དེ་བཞིན་
[124a.6]གཤེགས་པ་ང་ནི་རྟག་པ་ཡིན་ནོ་ཞེས་གསུངས་སོ། །དེང་ཕྱིན་ཆད་སུ་ཞིག་མདོ་སྡེ་འདི་འཆང་བ་དང་། ཀློག་པ་དང་། འདོན་པ་དང་། གཞན་ལ་ཡང་སྒྲོགས་པར་བྱེད་ཅིང་འདི་སྐད་ཅེས་དེ་བཞིན་གཤེགས་པ་ནི་རྟག་པ། བརྟན་པ། ཞི་བ་ཐེར་ཟུག་པའོ། །ཞེས་སྨྲ་ཞིང་ཤེས་པར་བྱེད་པ་དང་། བཅོམ་ལྡན་འདས་
[124a.7]ནི་རྟག་ཏུ་བཞུགས་སོ་ཞེས་བདག་ཉིད་ཀྱི་བསམ་པ་ཐག་པ་དང་། ངན་གཡོ་མེད་པ་དང་། བཅོས་མ་མ་ཡིན་པ་དང་། སྒྱུ་མེད་པས་དེ་ལྟར་ཤེས་པར་བྱེད་པ་བསམ་པ་ཐག་པ་ཕུན་སུམ་ཚོགས་པ་དེ་ལ་ནི་ངས་བདག་ཉིད་མངོན་སུམ་དུ་བསྟན་པར་བྱའོ། །འོད་སྲུང་ཁྱོད་དད་པར་གྱིས་ཤིག །ཡིད་ཆེས་
[124b]
[124b.1]པར་གྱིས་ཤིག །འོད་སྲུང་གལ་ཏེ་དེ་ལྟར་ཆོས་རྣམས་ལ་མི་སྤྱོད་ན་དེས་ང་མཐོང་བར་ཇི་ལྟར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་པར་ཇི་ལྟར་འགྱུར་ངས་ཡང་ཉན་ཐོས་ཀྱི་ཐེག་པ་འདིར་དགེ་སློང་དག་ཆོས་གཅིག་རབ་ཏུ་སྤོངས་ཤིག་དང་། ལན་ཅིག་ཕྱིར་མི་འོང་བར་འགྱུར་བར་
[124b.2]ང་གཉའ་ཕོད་དོ་ཞེས་གསུངས་སོ། །དགེ་སློང་དག་དེ་བཞིན་དུ་འདིར་ཡང་སྤྱོད་པའི་ཡོན་ཏན་དང་ལྡན་པ་ན་ཁྱེད་ལ་ལྷ་ཆེན་པོ་རྣམས་བཀུར་སྟི་བྱེད་པར་འགྱུར་རོ་ཞེས་གསུངས་པས་ཁྱེད་ལུས་ལ་སོང་བའི་དྲན་པས་ཟང་ཟིང་ཚོལ་ཞིང་མ་འདུག་ཤིག །འོད་སྲུང་ངའི་མིང་འཆང་བའི་དགེ་སློང་དེ་ནི་རྟག་
[124b.3]ཏུ་དགེ་འདུན་ཡོངས་སུ་དག་པར་བྱེད་པར་འགྱུར་རོ། །འོད་སྲུང་གིས་གསོལ་པ། ཇི་ལྟར་བགྱིད་ལགས། བཀའ་སྩལ་པ། ཞིང་སྲུང་བ་བཞིན་དུ་ཐབས་མཁས་པས་དེ་དག་ཁྭའི་ཚོགས་ཇི་ལྟར་ཇི་སྲིད་དུ་ཀུན་ཏུ་བསྡུ་བའི་དུས་ཡིན་པ་དེ་སྲིད་དུ་གསོ་བར་འགྱུར་རོ། །དེའི་ཚེ་བཟང་སྐྱོང་དང་ཕུག་
[124b.4]སྦས་ལ་སོགས་པ་བྱང་ཆུབ་སེམས་དཔའ་ལྔ་བརྒྱ་ཡང་དེའི་ཚེ་ང་ནི་སྔོན་གྱི་ཞིང་སྲུང་བཞིན་དུ་ཕྱི་མའི་དུས་ན་ངའི་དམ་པའི་ཆོས་འབྱིན་པར་ངེས་པར་གྱུར་ཏོ། །ངའི་མིང་འཛིན་པའི་དགེ་སློང་དེས་ཀྱང་ཇི་སྲིད་དུ་ཀུན་ཏུ་བསྡུ་བའི་དུས་ཡིན་པ་དེ་སྲིད་དུ་གཡེལ་བའི་ཚོགས་ཉེ་བར་བསྡུས་ཏེ། བཀུར་སྟི་དང་། རི་
[124b.5]མོ་དང་། གླེགས་བམ་དང་། ཟང་ཟིང་གི་སྦྱིན་པ་དང་། བ་ལང་གི་ཚོགས་དང་། ཟས་ཀྱི་སྦྱིན་པས་ཡིད་དགའ་བར་གྱུར་པ་དང་། དེའི་འོག་ཏུ་ཚར་གཅད་པའི་དུས་ཤེས་ནས་ཚར་གཅོད་པར་འགྱུར་རོ། །གལ་ཏེ་ཚར་གཅད་པའི་ཕན་བཏགས་པའི་མི་འདུག་ན་སྤྱོད་པ་མ་ཡིན་པ་ལ་གནས་པ་གང་དང་གང་ཡིན་
[124b.6]པ་དེ་དང་དེ་དག་ནི་ཇི་ལྟར་མདའ་དུག་གིས་རེག་པས་མ་རེག་པ་ཡང་འབགས་པ་བཞིན་དུ་འགྱུར་བས་ཚར་བཅད་ནས་སྤང་བར་སེམས་སོ། །དེ་ནས་དེས་འདི་སྙམ་དུ་བསམས་ནས་དགེ་སློང་ཚུལ་ཁྲིམས་དང་ལྡན་པ་གཞན་དག་ཚུལ་ཁྲིམས་ཉམས་པར་གྱུར་ན་མི་རུང་ངོ་ཞེས་འདི་དག་ནི་ཆོས་མ་ཡིན་པ་སྟོན་པ་
[124b.7]དང་། སྤྱོད་པ་མ་ཡིན་པ་ལ་ཞུགས་པ་ཡིན་པས་དེ་དག་དང་ལྷན་ཅིག་ཐལ་མོ་སྦྱོར་བའི་ལས་ཀྱང་མི་བྱེད། དེ་དག་དང་ལྷན་ཅིག་གསོ་སྦྱོང་གི་ལས་དང་། སྨྲ་བ་དང་། ཀུན་ཏུ་སྨྲ་བར་ཡང་མི་བྱེད་དེ། ཇི་ལྟར་རྒྱལ་པོ་ལ་སྙིང་རིངས་པས་གཞན་དག་མ་རུངས་པར་བྱེད་པ་ལྟར་དེ་ཡང་དེ་དང་འདྲའོ། །དེས་
[125a]
[125a.1]དེ་ལྟར་བྱས་ནས་ལོ་བརྒྱར་ཆོས་ཀྱི་ཆར་ཕབ། ཆོས་ཆེན་པོའི་རྔ་བོ་ཆེ་བརྡུངས། ཆོས་ཀྱི་དུང་བུས། ཆོས་ཀྱི་མཆོད་སྦྱིན་བྱས། ཆོས་ཀྱི་རྒྱལ་མཚན་བཙུགས་ནས་རྣམ་པར་འཕྲུལ་པ་ཆེན་པོས་དུས་བྱེད་པར་འགྱུར་རོ། །དེ་ནས་ཕྱིས་སངས་རྒྱས་སུ་འགྱུར་ཏེ། སངས་རྒྱས་སྟོང་
[125a.2]ཡོངས་སུ་མྱ་ངན་ལས་འདས་ནས་བསྐལ་པ་དྲུག་ཅུ་རྩ་གཉིས་འདས་ནས་རང་སངས་རྒྱས་འབུམ་ཡོངས་སུ་མྱ་ངན་ལས་འདས་ཤིང་གཞན་ཡང་མགོན་པོ་བརྒྱད་ཡོངས་སུ་མྱ་ངན་ལས་འདས་ནས་དེའི་འོག་ཏུ་ངའི་མིང་འཆང་བའི་དགེ་སློང་འཇིག་རྟེན་ཐམས་ཅད་ཀྱིས་མཐོང་ན་དགའ་བ་
[125a.3]འདི་སངས་རྒྱས་ཀྱི་ཞིང་འཇིག་རྟེན་འདི་ཉིད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ། །དེའི་ཚེ་གང་གིས་རྒྱལ་པོའི་བུ་མོ་ལྔ་དཀར་གྱིས་དྲི་བ་ལན་བཏབ་པ་དེ་ནི་ཕྱིས་རེ་ཞིག་འཇིག་རྟེན་དུ་སངས་རྒྱས་
[125a.4]སུ་འགྱུར་ལ། རྒྱལ་པོའི་གཞོན་ནུ་མ་ལྔ་དཀར་ནི་སྔར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་གསུམ་གྱི་མགོན་པོར་འགྱུར་ཏེ། གཞོན་ནུ་རྒྱས་པར་ལུང་བསྟན་པ་ནི་ཕྱིས་བྱའོ། །འོད་སྲུང་ལྟོས། འོད་སྲུང་སྐྱེ་བོ་ཕལ་པས་སངས་རྒྱས་འདི་
[125a.5]ལྟ་བུ་ཉིད་ལེགས་པར་རྙེད་པར་ཇི་ག་ནུས་སམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བདེ་བར་གཤེགས་པ་དེ་ནི་མ་ལགས་སོ། །རེ་ཞིག་དེ་བཞིན་གཤེགས་པ་ནི་སངས་རྒྱས་ཀྱི་ཞིང་གཅིག་ཏུ་གཅིག་ཁོ་ན་སངས་རྒྱས་ཀྱི་མཛད་པ་མཛད་དེ། གཉིས་པ་གང་ཡིན་
[125a.6]པ་དང་། གསུམ་པ་གང་ཡིན་པ་དེ་དག་ཀྱང་དེ་བཞིན་ནོ། །དཔེར་ན་ཡུངས་འབྲུའི་ནང་དུ་འཇིག་རྟེན་གྱི་ཁམས་མང་པོ་བཅུག་ལ་དེ་དག་དེ་ཉིད་ན་རྒྱུ་ཡང་བདག་ཅག་གང་དུ་ཁྱེར་བའམ། བཅུག་པ་ཡང་མི་ཤེས་ལ་གཞན་དག་ནི་ཇི་ལྟར་ཤེས་པ་དེ་ལྟར་བྱེད་པ་དེ་བཞིན་དུ་ང་ཡང་སེམས་
[125a.7]ཅན་གཞན་དག་གིས་ནི་ཤེས་ལ། གཞན་དག་གིས་ནི་མི་ཤེས་སོ། །འཇིག་རྟེན་གྱི་ཁམས་གཅིག་པོ་འདི་ཉིད་ན་ཤཱཀྱ་ཐུབ་པ་དང་། འདི་ཉིད་ན་མི་འཕམ་པ་དང་། འཇིག་རྟེན་གྱི་ཁམས་འདི་ཉིད་སྲེག་པའི་བསྐལ་པ་བྱུང་ན་མི་ཚིག་པ་དང་། འདི་ཉིད་ན་བྱ་རྒོད་ཀྱི་ཕུང་པོའི་རི་འདི་ལ་
[125b]
[125b.1]དམན་པའི་བསྟན་པ་སྟོན་པ་འདི་ལྟ་བུའི་ངོ་མཚར་ཡོད་ན། འཇིག་རྟེན་ཐམས་ཅད་ཀྱིས་མཐོང་ན་དགའ་བ་དགེ་སློང་ཕལ་པའི་ངོ་བོ་ལྟ་བུར་བྱིན་གྱིས་བརླབས་པ་གང་ཡིན་པ་ལྟ་ངོ་མཚར་ཅི་ཆེ། འོད་སྲུང་ཁྱོད་ཀྱིས་རིགས་གང་དུ་དེ་སྐྱེ་བ་ལེན་པ་དེ་དག་ཀྱང་བྱང་ཆུབ་སེམས་དཔའ་
[125b.2]ཡིན་པར་དེ་ལྟར་ཤེས་པར་གྱིས་ཤིག །འོད་སྲུང་བདག་ཅག་གི་རིགས་སུ་འདི་ལྟ་བུ་སྐྱེས་སོ་ཞེས་རིགས་ལ་དགའ་བ་དང་། ཡིད་དུ་འོང་བའི་རང་བཞིན་གྱིས་དེ་ལ་རིམ་གྲོ་བྱེད་པ་གང་ཡིན་པ་དེ་དག་ཐམས་ཅད་ངས་མངགས་པ་ཡིན་པར་ཁྱོད་ཀྱིས་དེ་ལྟར་ཤེས་པར་བྱ་སྟེ། དེ་དག་ཀྱང་བྱང་ཆུབ་
[125b.3]སེམས་དཔའ་སེམས་དཔའ་ཆེན་པོ་ཡིན་ནོ། །རྔ་བོ་ཆེ་ཆེན་པོའི་མདོ་འདི་བསྒྲགས་པ་སྒྲོགས་པ་ན་བདག་ཉིད་ཆེན་པོ་དེའི་ཕྱོགས་འཛིན་པའི་འཁོར་བཞི་པོ་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་གཞན་གང་དག་ཡིན་པ་དེ་དག་ཐམས་ཅད་ཀྱང་སྔར་གོང་དུ་མདོ་འདི་
[125b.4]ལས་འཇིག་རྟེན་ཐམས་ཅད་ཀྱིས་མཐོང་ན་དགའ་བས་ཞུས་པའི་ཚོགས་ཀྱི་ལེའུར་ལུང་བསྟན་ཏོ། །མདོ་འདི་ལ་མཆོད་པ་བྱེད་པའི་སྐྱེས་པ་དང་། བུད་མེད་གང་ཡིན་པ་དེ་དག་ཐམས་ཅད་ཀྱང་གདོན་མི་ཟ་བར་རང་རང་གི་མཆོད་པ་དང་མིང་འཐུན་པའི་སངས་རྒྱས་སུ་འགྱུར་རོ། །འོད་སྲུང་རྔ་བོ་ཆེ་
[125b.5]ཆེན་པོའི་མདོ་འདི་ནི་ངའི་མིང་འཆང་བའི་དགེ་སློང་འདི་དང་གཉིས་ཀྱིས་ཆོས་ཆེན་པོའི་རྔ་བོ་ཆེ་རྡུང་བར་འགྱུར་གྱི་གསུམ་པ་ནི་མེད་དོ། །ཡང་བཀའ་སྩལ་པ། འོད་སྲུང་འདས་པའི་དུས་ན་ང་གྲོང་ཁྱེར་ཆེན་པོ་ཡངས་པ་ཅན་དུ་རྒྱལ་པོ་དགའ་སྡེ་ཞེས་བྱ་བར་གྱུར་པ་དེའི་ཚེ། ཡངས་པ་ཅན་གྱི་གྲོང་ཁྱེར་ཆེན་
[125b.6]པོ་ནི་དེ་ན་གླིང་བཞི་པའི་ཚད་ཙམ་དུ་གྱུར་ཏོ། །འཛམ་བུའི་གླིང་ནི་མི་མཇེད་ཀྱི་འཇིག་རྟེན་གྱི་ཁམས་ཀྱི་ཚད་ཙམ་ལ་དེ་བཞིན་དུ་གླིང་བཞི་དང་། དེ་བཞིན་དུ་སྟོང་གསུམ་གྱི་སྟོང་ཆེན་པོ་ཡང་དེ་ལྟར་བསྒྲེ་བར་བྱའོ། །དེ་ན་ངའི་ཚེ་ནི་བསམ་གྱིས་མི་ཁྱབ་སྟེ། དེ་ལྟར་ང་འཁོར་ལོས་སྒྱུར་བ་ཉིད་བྱེད་པ་ན་དེའི་
[125b.7]ཚེ་གྲངས་མེད་པའི་སྦྱིན་པ་བྱིན། བསོད་ནམས་བསགས། ཚུལ་ཁྲིམས་བསྲུངས། འཕགས་པ་དག་བསྟེན་ཏོ། །སྐྱེས་པའམ། བུད་མེད་གང་ཞིག་རྔ་བོ་ཆེ་ཆེན་པོའི་མདོ་བསྒྲགས་པ་ཐོས་ནས་ལན་འགའ་མཆོད་པ་བྱེད་པའམ། དཔྱས་གདགས་པའམ། བསྟིང་བའམ། ཇི་ལྟ་བུས་འགྲོ་ཡང་
[126a]
[126a.1]རུང་བའི་སེམས་གཅིག་ཙམ་སྐྱེད་པར་སེམས་པ་དེས་བསགས་པའི་བསོད་ནམས་གང་ཡིན་པའི་བསོད་ནམས་དེ་ལ་ནི་ངས་བྱས་པའི་བསོད་ནམས་གོང་མ་དེ་ཐམས་ཅད་ཀྱིས་དཔེའི་དཔེར་ཡང་མི་ཕོད་དོ། །དཔེར་ན་རིག་པའི་རྒྱལ་པོ་བྲམ་ཟེ་གཟི་ལྡན་ཞེས་བྱ་བ་ཞིག་ཡོད་
[126a.2]དེ། རིག་པ་དེ་ལན་གཅིག་བཀླགས་ན་ཟླ་བ་བཞིར་སྡང་བ་ཐམས་ཅད་ལས་བསྲུང་བ་བྱས་པར་འགྱུར་རོ། །འོད་སྲུང་ལྟོས། རེ་ཞིག་རིག་པ་ཕལ་པ་དེའི་མཐུ་ཡང་འདི་ཡིན་ན། མདོ་འདི་ལན་ཅིག་བཀླགས་ཏེ་ཚེ་མཐར་ཐུག་གི་བར་དུ་བགེགས་མེད་པར་བསྲུང་བ་ཐམས་ཅད་བྱས་པར་
[126a.3]ཅིའི་ཕྱིར་མི་འགྱུར། དེ་ལྟ་བས་ན་གང་སུ་ཡང་རུང་བ་དག་གིས་མདོ་འདི་ལ་མཆོད་པ་བྱས་པར་གྱུར་ན། དེ་ནི་སེམས་ཅན་དེ་དག་ཐམས་ཅད་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུར་འགྱུར་ཞིང་འདི་ནས་བཟུང་སྟེ་བྱང་ཆུབ་ལ་ཐུག་པའི་བར་དུ་མདོ་འདི་རྙེད་པར་འགྱུར་རོ། །དེ་ནས་
[126a.4]འཁོར་ཐམས་ཅད་ཀྱིས་ལེགས་སོ་ཞེས་བྱ་བ་གསོལ་ཏེ། དབྱངས་ཀྱིས་མགྲིན་འཐུན་པར་ཚིག་གསོལ་པ། ཀྱེ་མའོ་བཅོམ་ལྡན་འདས་གཞོན་ནུ་འདི་ཁྱོད་ཀྱི་མཚན་འཆང་བའི་དགེ་སློང་དུ་གྱུར་ནས་གང་གི་ཚེ་དུས་ལས་འདས་པར་གྱུར་པ་དེའི་ཚེ། གཡང་གཞི་ཅན་གྱི་ཕུག་ན་གནས་པའི་ལྷ་
[126a.5]མགོན་མ་མཆིས་པར་འགྱུར་རོ། །དེ་ཅིའི་སླད་དུ་ཞེ་ན། འདི་ལྟར་འདི་ནི་ཁྱོད་འདས་ནས་ལྷོ་ཕྱོགས་སུ་མཆིས་ཏེ་དུས་བགྱིད་པར་འགྱུར་ལགས་སོ། །བཀའ་སྩལ་པ། དེ་མི་འོང་ན་ང་ཉིད་དེར་སོང་སྟེ་བདག་ཉིད་བསྟན་པར་བྱ་ཞིང་ཡུལ་དེར་ཐོག་མ་ཁོ་ནར་མདོ་འདི་བསྐུལ་བར་བྱའོ། །དེ་ཅིའི་ཕྱིར་ཞེ་ན། 
[126a.6]ཇི་སྲིད་དུ་མདོ་འདི་དེའི་ལག་ཏུ་སོན་པར་མ་གྱུར་པ་དེ་སྲིད་དུ་དེ་ལྡོག་པའི་སེམས་སྐྱེད་པར་འགྱུར་རོ། །ཡང་ན་དེ་ཉིད་དུ་གདུལ་བའི་དབང་ལ་བརྟེན་ཏེ། ང་ཚོགས་ཆེན་པོས་མདུན་གྱིས་བྱས་ནས་དེའི་མདུན་ན་འདུག་པར་བྱ་སྟེ། དེས་ང་མ་མཐོང་ན་དེ་ཉིད་དུ་ལྡོག་པར་འགྱུར་ཞིང་དེར་དེའི་དུས་བྱེད་
[126a.7]པར་ཡང་སྟོན་པར་འགྱུར་རོ། །ཡང་ན་ཅི་འདོད་པ་བཞིན་དུ་བྱེད་ཅིང་དེ་གདུལ་བ་གང་ན་ཡོད་པ་དེར་དུས་བྱེད་པར་འགྱུར་རོ། །དེ་བཞིན་གཤེགས་པ་ངའི་སློབ་མ་ས་བཅུ་ཐོབ་པ་ཀུན་དགའ་བོ་ཡང་རྣམ་པར་འཕྲུལ་པ་ཆེན་པོས་དེར་འགྲོ་བར་འགྱུར་རོ། །བརྒྱ་བྱིན་གྱི་བུ་མངོན་མཆོད་ཅེས་བྱ་བ་ལོ་
[126b]
[126b.1]ཉུང་ཟད་ཅིག་གིས་ཐེག་པ་ཆེན་པོ་ལ་ལྷག་པའི་བསམ་པ་ཕུན་སུམ་ཚོགས་ཏེ་གཅིག་པུ་ཟླ་མེད་པར་ལྷ་དང་མི་དང་། ལྷ་མ་ཡིན་རྣམས་ཀྱི་ནང་དུ་ཐེག་པ་ཆེན་པོའི་མདོ་འདི་འཛིན་པར་འགྱུར་རོ། །དེ་ལྟ་བས་ན་ཐར་པའི་རྒྱུ་བསྟན་པ་དེ་ཉིད་དེའི་སངས་རྒྱས་ཉིད་དུ་ལུང་བསྟན་པ་དང་། ཐེག་པ་ཆེན་པོ་
[126b.2]རྣམ་པར་གཏན་ལ་འབེབས་པའི་དགེ་སློང་དུ་ལུང་བསྟན་པ་ཡིན་ནོ། །དེ་ནི་དེ་ཉིད་ཀྱི་སློབ་མར་གྱུར་ནས་དེ་ཉིད་ཀྱི་མིང་འཛིན་པར་འགྱུར་རོ། །དེ་ནས་དེ་ལྟ་བུ་དག་བྱུང་ནས་ལོ་ལྔ་ལོན་པ་དང་། དེའི་འོག་ཏུ་ཕན་པ་སྟོན་པའི་དགེ་བའི་མིག་ཉམ་ཆུང་བར་འགྱུར་རོ། །དེ་རྣམས་དུས་བདུན་གྱི་བར་དུ་
[126b.3]གྱུར་ནས་བར་སྐབས་དེར་བྱང་ཆུབ་སེམས་དཔའ་དམ་པ་དེ་དག་མ་གཏོགས་པར་སྐྱེས་པའམ། བུད་མེད་ཀྱང་རུང་སེམས་ཅན་ཕལ་པ་འགའ་ཡང་མེད་དོ། །དེ་ནས་འཁོར་དེ་ཐམས་ཅད་ཀྱིས་མགྲིན་གཅིག་ཏུ་ཡང་ཚིགས་སུ་བཅད་པ་འདི་དག་སྨྲས་སོ། །ཀྱེ་མ་འཇིག་རྟེན་ཀུན་མཐོང་དགའ། །བརྟན་པོ་དགེ་
[126b.4]སློང་གཟུགས་གྱུར་ནས། །རིང་ཞིག་བསྟན་པ་འབྱིན་བྱེད་ཅིང་། །ཆོས་ཀྱི་རྔ་ཆེན་རྡུང་བར་འགྱུར། །དེ་ནི་མྱ་ངན་ཡོངས་འདས་ནས། །དེ་འོག་འཇིག་རྟེན་སྟོངས་པར་འགྱུར། །ཆོས་སྨྲ་དེ་ནི་འདས་གྱུར་ནས། །དེ་འདྲ་གཞན་ནི་འགའ་མི་འབྱུང་། །དེ་འདྲའི་དགེ་སློང་རྙེད་དཀའ་སྟེ། །རིམ་གྱིས་སྣང་བ་ཉམས་པར་འགྱུར། །
[126b.5]འདི་ལྟར་དེ་ནི་ལྷོ་ཕྱོགས་སུ། །འབྱུང་བའི་ཐ་མ་གཅིག་ཡིན་ནོ། །དམ་པའི་ཆོས་དེ་ནུབ་པའི་དུས་སུ་ཆོས་སྨྲ་བ་དེ་འབྱུང་བར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། འོད་སྲུང་དང་དགའ་བོ་དང་། བཟང་སྐྱོང་ལ་སོགས་པ་འཁོར་མང་པོ་དེ་དག་ཐམས་ཅད་དང་། ཕྱོགས་
[126b.6]བཅུའི་འཇིག་རྟེན་གྱི་ཁམས་ནས་འདུས་པའི་བྱང་ཆུབ་སེམས་དཔའ་དེ་དག་ཐམས་ཅད་ཡི་རངས་ཏེ། དེ་དག་བྱང་ཆུབ་ཐོབ་པར་བྱ་བའི་ཕྱིར། དེ་བཞིན་གཤེགས་པ་རྟག་པ་ཉིད་ཀྱི་ཆོས་འདོམ་པར་གྱུར་ཏོ། །འཕགས་པ་ཐེག་པ་ཆེན་པོའི་མདོ་རྔ་བོ་ཆེ་ཆེན་པོ་ཞེས་བྱ་བའི་ལེའུ་
[126b.7]རྫོགས་སོ།། །།རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་བ་དང་། ལོ་ཙཱ་བ་བན་དེ་དཔལ་གྱི་ལྷུན་པོས་བསྒྱུར། ཞུ་ཆེན་གྱི་ལོ་ཙ་བ་བན་དེ་དཔལ་བརྩེགས་ཀྱིས་ཞུས་ཏེ་གཏན་ལ་ཕབ་པ།། །།
[127a]
[127a.1]{T223}རྒྱ་གར་སྐད་དུ། ཨཱརྱ་ཏྲཱ་ཡ་སྟྲི་ངྴ་ཏྤ་རི་བརྟ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་སུམ་ཅུ་རྩ་གསུམ་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་
[127a.2]ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་སུམ་ཅུ་རྩ་གསུམ་པའི་ལྷའི་ནང་ན་ཤིང་ཡོངས་འདུའི་དྲུང་ན། ཨར་མོ་ནི་ག་ལྟ་བུའི་རྡོ་ལེབ་ལ་བཞུགས་ཏེ། སྐུ་བསྐྲུན་པའི་ཡུམ་ལ་ཐུགས་བརྩེ་བའི་ཕྱིར་དགེ་སློང་བརྒྱད་སྟོང་གི་དགེ་སློང་གི་དགེ་འདུན་ཆེན་
[127a.3]པོ་ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། རྫུ་འཕྲུལ་ཆེ་བ། དབང་ཆེ་བར་གྲགས་པ། མཐུ་ཆེན་པོ་ཤ་སྟག་དང་། བྱང་ཆུབ་སེམས་དཔའ་བདུན་ཁྲི་ཉིས་སྟོང་ཐམས་ཅད་ཀྱང་བྱང་ཆུབ་སེམས་དཔའ་མངོན་པར་ཤེས་པས་མངོན་པར་ཤེས་པ། བཟོད་པ་ཐོབ་པ། སྤོབས་པ་ཐོགས་པ་
[127a.4]མེད་པ་ཕལ་ཆེར་འཇིག་རྟེན་གྱི་ཁམས་ཐ་དད་པ་ནས་འདུས་པ་ཤ་སྟག་དང་ཐབས་ཅིག་ཏུ་དབྱར་གནས་པར་ཞལ་གྱིས་བཞེས་ནས། དེ་ནས་བཅོམ་ལྡན་འདས་འཁོར་འབུམ་ཕྲག་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ཏེ་ཆོས་སྟོན་ཏོ། །དེ་ནས་དེའི་ཚེ་ལྷའི་བུ་ཟླ་བ་ཞེས་
[127a.5]བྱ་བ་དང་། ཟླ་མཆོག་ཅེས་བྱ་བ་གཉིས་འཁོར་དེ་ཉིད་ཀྱི་ནང་དུ་འདུས་པར་གྱུར་ཏེ་འདུག་གོ། །དེ་ནས་ལྷའི་བུ་ཟླ་བ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་
[127a.6]མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་
[127a.7]བདག་ཕྱོགས་འགའ་ཞིག་ཞུའོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ལྷའི་བུ་ཟླ་བ་ལ་འདི་སྐད་ཅེས་བཀའ་སྩལ་ཏོ། །ཟླ་བ་ཁྱོད་སུའི་དོན་དུ་དེ་བཞིན་གཤེགས་པ་ལ་ཞུ་བར་འདོད། དེ་ནས་བཅོམ་ལྡན་འདས་ལ་ལྷའི་བུ་ཟླ་བས་ཚིགས་སུ་བཅད་དེ་
[127b]
[127b.1]གསོལ་པ། གང་དག་བདག་ལ་སྨན་དང་སེམས་ཅན་གཞན་ལ་སྨན་སླད་ཞུགས། །སེམས་ཅན་ཀུན་ལ་སྙིང་རྗེ་སྙིང་བརྩེ་ལེགས་པར་བསྐྱེད་ནས་ནི། །བྱང་ཆུབ་རྡུལ་བྲལ་བདུད་རྩི་འཚལ་ཞིང་དོན་དུ་བསྒྲུབ་བགྱི་བ། །ཤཱཀྱ་སེང་གེ་བདག་ནི་དེ་དག་དོན་དུ་ཞུ་བ་ཞུ། །གང་
[127b.2]དག་མ་ཞུམ་སེམས་ཀྱིས་བསྐལ་པ་བྱེ་བར་སྤྱོད་བགྱིད་ཅིང་། །སྡུག་བསྔལ་སྤོང་ལ་འགྲོ་བ་ཐམས་ཅད་ཀྱང་ནི་གྲོལ་བར་བགྱིད། །གང་དག་སེམས་ཅན་ཀུན་ལ་སེམས་སྙོམས་སྦྱོར་བ་སྙོམས་པར་བགྱིད། །བདག་ནི་མི་འདྲེན་དེ་དག་དོན་དུ་རྒྱལ་ལ་ཞུ་བ་ལགས། །གང་དག་
[127b.3]སངས་རྒྱས་མཚན་མཆོག་སུམ་ཅུ་རྩ་གཉིས་རྟགས་རྣམས་ཀྱིས། །སྐུ་སྤྲས་རྡུལ་དང་བྲལ་བ་བསོད་ནམས་ཞིང་ཆེན་མཐོང་གྱུར་ནས། །ཡོན་ཏན་རྒྱ་མཚོ་གང་ཆེན་མཚོ་རྣམས་དེ་དག་འདོད་བགྱིད་པ། །གཟི་བརྗིད་ཆེན་པོ་དེ་དག་དོན་དུ་བདག་ནི་ཞུ་བ་ལགས། །གང་དག་
[127b.4]རྟག་ཏུ་སྐྱེས་བུ་ཁྱུ་མཆོག་ཡེ་ཤེས་མ་གཏོགས་པར། །གཞན་དུ་བློ་གྲོས་མི་སྐྱེད་གཞན་དུ་སེམས་པར་མི་བགྱིད་དང་། །གང་དག་ཉན་ཐོས་རང་རྒྱལ་དག་ཏུ་བློ་གྲོས་མི་སྐྱེད་པ། །རྩལ་རབ་བརྟན་པ་དེ་དག་དོན་དུ་བདག་ནི་ཞུ་བ་ལགས། །གང་དག་རྙེད་དང་མ་རྙེད་གྲགས་དང་
[127b.5]མ་གྲགས་མཉམ་པར་སེམས། །སྨད་དང་བསྔགས་དང་བདེ་དང་སྡུག་བསྔལ་དག་གིས་སྐྱོ་མི་འགྱུར། །འཇིག་རྟེན་ཆོས་རྣམས་ཟིལ་གྱིས་མནན་ཏེ་གནས་ཤིང་བསྐྱོད་མ་མཆིས། །འཇིགས་དང་བྲལ་བ་དེ་དག་དོན་དུ་བདག་ནི་ཞུ་བ་ལགས། །གང་དག་བདག་ཕངས་
[127b.6]མཚུངས་འདྲར་གཞན་དག་ལ་ཡང་ཕངས་པར་འཛིན། །སྲིད་པ་གསུམ་ན་ཐ་དད་འབྱེད་པ་མ་མཆིས་སྦྱོར་བ་མཉམ། །གང་དག་བྱམས་པར་སེམས་ཤིང་ཚུལ་འཆོས་ཐ་བ་སྐྱོན་མ་མཆིས། །སྐྱེ་བོ་དེ་དག་རྣམས་ཀྱི་དོན་དུ་བདག་ནི་ཞུ་བ་ལགས། །གང་དག་རྟག་ཏུ་སྦྱིན་དང་ཚུལ་
[127b.7]ཁྲིམས་དག་ཅིང་རྣམ་དག་སྤྱོད། །བདག་ཉིད་སྤོང་བར་བགྱིད་ཀྱི་ཚུལ་ཁྲིམས་ཕུང་པོ་གཏོང་མི་བགྱིད། །གང་དག་རྟག་ཏུ་ལུས་དང་ངག་དང་ཡིད་རྣམས་ལེགས་པར་བསྡམས། །བདག་ནི་དྲི་མེད་དེ་དག་དོན་དུ་རྒྱལ་ལ་ཞུ་བ་ལགས། །གང་དག་བཟོད་པ་སྨྲ་ཞིང་ལེགས་པར་
[128a]
[128a.1]བསྡམས་པའི་ཤེས་དང་ལྡན། །སྡུག་བསྔལ་དང་ནི་བསད་དང་བཅིང་དང་བརྡེག་པ་རྣམས་ཀྱང་བཟོད། །ཀུན་གྱིས་དཀྲུགས་ཀྱང་ཁྲོ་བ་དང་ནི་ཐ་བ་སྐྱེད་པར་མི་བགྱིད་པ། །ངེས་པར་བགྱིས་པ་དེ་དག་དོན་དུ་བདག་ནི་ཞུ་བ་ལགས། །གང་དག་མཐུ་དང་བརྩོན་
[128a.2]འགྲུས་སྟོབས་གནས་དམ་པའི་དོན་དང་ལྡན། །འཇིག་རྟེན་དོན་གྱི་སླད་དུ་རྒྱུ་ཞིང་བདག་གི་ཕྱིར་མ་ལགས། །དཀར་པོའི་སྤྱོད་པ་རྣམས་ཀྱིས་མི་ངོམས་རྒྱ་མཚོའི་ཆབ་དང་འདྲ། །ཡོན་ཏན་རྒྱ་མཚོ་དེ་དག་དོན་དུ་རྒྱལ་ལ་ཞུ་བ་ལགས། །གང་དག་རྣམ་པར་རྟོག་པ་སྣ་ཚོགས་ཤས་
[128a.3]ཆེར་མི་འཇུག་པ། །གང་དག་ཉོན་མོངས་སྣ་ཚོགས་ཕམ་བགྱིས་འཕགས་པའི་ཡེ་ཤེས་ལྡན། །གང་དག་བསམ་གཏན་མངོན་ཤེས་རྣམ་རྩེན་རྫུ་འཕྲུལ་རྐང་པར་ལྡན། །བསམ་གཏན་གནས་པ་དེ་དག་དོན་དུ་བདག་ནི་ཞུ་བ་ལགས། །གང་དག་ཤེས་རབ་ཕ་རོལ་སོན་ཅིང་ཡེ་ཤེས་
[128a.4]མཐའ་ཡས་ལྡན། །རྟོག་དང་ཀུན་རྟོག་བྲལ་ཞིང་སྤྲོས་པ་མ་མཆིས་ཞི་བར་གྱུར། །གང་གིས་ཆོས་འདི་དབེན་ཞིང་ཡ་མ་བརླར་ཡང་རྟོགས་འགྱུར་བ། །གང་ཟག་ཆེན་པོ་དེ་དག་དོན་དུ་བདག་ནི་ཞུ་བ་ལགས། །གང་དག་རྫུ་འཕྲུལ་ཤེས་ལ་མཁས་ཤིང་ཤིན་ཏུ་རབ་ཞི་སྤྱོད། །ཞིང་
[128a.5]རྣམས་ཁྲག་ཁྲིག་མཆི་ལ་ཞིང་དུ་འཛིན་པའང་མ་མཆིས་དང་། །སངས་རྒྱས་ཁྲག་ཁྲིག་ཕྱག་འཚལ་སངས་རྒྱས་འཛིན་པའང་མ་མཆིས་པ། །མཐོང་ན་དགའ་བ་དེ་དག་དོན་དུ་རྒྱལ་ལ་ཞུ་བ་ལགས། །གང་དག་ཉོན་མོངས་བདུད་དང་བྲལ་ཞིང་ཕུང་པོའི་བདུད་བཅོམ་དང་། །གང་དག་
[128a.6]འཆི་བདག་བདུད་དང་བྲལ་ཞིང་ལྷ་ཡི་བདུད་བཅོམ་དང་། །གང་དག་བདུད་ཀུན་ངེས་བཅོམ་ནས་ནི་བྱང་ཆུབ་རེག་གྱུར་པ། །མུན་དང་བྲལ་བ་དེ་དག་དོན་དུ་བདག་ནི་ཞུ་བ་ལགས། །གང་དག་ནགས་དང་ཚལ་དུ་བཅས་པའི་ས་གཞི་བསྐྱོད་ནས་ཀྱང་། །བྱང་ཆུབ་རྡུལ་མེད་སངས་རྒྱས་
[128a.7]ཡེ་ཤེས་མཆོག་ནི་འཚང་རྒྱ་དང་། །གང་དག་སེམས་གཅིག་ལ་ནི་ཤེས་པ་ཅི་མཆིས་འབྱུང་འགྱུར་བ། །རྡོ་རྗེ་ལྟ་བུ་དེ་དག་དོན་དུ་བདག་ནི་ཞུ་བ་ལགས། །གང་དག་ཡེ་ཤེས་ཀུན་མཁས་གཟི་བརྗིད་ཆེན་པོས་གཟི་བསྐྱེད་དང་། །གང་དག་རྟག་ཏུ་སངས་རྒྱས་གདུང་ཕྱིར་ཆོས་སྤྱོད་རབ་ཏུ་
[128b]
[128b.1]བརྟེན། །གང་དག་འདྲེན་པ་དང་ནི་དགེ་འདུན་མཁས་རྣམས་དགྱེས་དགུར་སྤྱོད། །དེ་དག་དོན་དུ་སྲིད་གསུམ་དག་ན་བདག་ནི་ཞུ་བ་ལགས། །བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་མངོན་པར་ཤེས་པ་ཆེན་པོ་དང་ཡེ་ཤེས་ཀྱི་ཁྱད་པར་དམ་པའི་
[128b.2]ཕ་རོལ་ཏུ་སོན་པ་རྣམས་ལགས། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གྱིས་མི་ཁྱབ་པའི་ཐབས་ལ་མཁས་པས་ཡོངས་སུ་བསྔོ་བ་ཤེས་པ་དང་ལྡན་པ་རྣམས་ལགས། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་
[128b.3]ཆོས་ཐམས་ཅད་ཚུལ་གཅིག་པ་དང་། རོ་གཅིག་པ་དང་། འཇུག་པ་གཅིག་པ་དང་། བསྟན་པ་གཅིག་པ་ཤེས་པ་རྗེས་སུ་འཐོབ་པ་རྣམས་ལགས། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཟབ་མོའི་ཚུལ་ཁྲིམས་ཅན་བག་མཆིས་པར་སྤྱོད་པ་དང་། 
[128b.4]བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་རྣམས་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ལྷའི་བུ་ཟླ་བ་ལ་འདི་སྐད་ཅེས་བཀའ་སྩལ་ཏོ། །ཟླ་བ་ལེགས་སོ་ལེགས་སོ། །ཟླ་བ་ཁྱོད་ཀྱིས་གོ་ཆ་ཆེན་པོ་
[128b.5]བགོས་པ་རྣམས་དང་། འགྲོན་པ་ཕལ་པོ་ཆེ་སྒྲོལ་བར་འདོད་པ་རྣམས་དང་། ཆོས་ཀྱི་སྒྲོན་མ་ཆེན་པོ་སྦར་བར་འདོད་པ་རྣམས་དང་། ཆོས་ཀྱི་གྲུ་ཆེན་པོ་སྒྲོལ་བར་འདོད་པ་རྣམས་དང་། ཆོས་ཀྱི་འཁོར་ལོ་ཆེན་པོ་བསྐོར་བར་འདོད་པ་རྣམས་དང་། ཆོས་ཀྱི་རྔ་བོ་ཆེ་ཆེན་པོ་རྡུང་
[128b.6]བར་འདོད་པ་རྣམས་དང་། ཆོས་ཀྱི་རྔ་ཆེན་པོ་རྡུང་བར་འདོད་པ་རྣམས་དང་། ཆོས་ཀྱི་རྒྱལ་མཚན་ཆེན་པོ་བསྒྲེང་བར་འདོད་པ་རྣམས་དང་། ཆོས་ཀྱི་ཏོག་ཆེན་པོ་གཟུང་བར་འདོད་པ་རྣམས་དང་། ཤེས་རབ་ཀྱི་སྣང་བ་ཆེན་པོ་བྱ་བར་འདོད་པ་རྣམས་དང་། ཡེ་ཤེས་ཆེན་པོའི་རྗེས་སུ་
[128b.7]འགྲོ་བར་འདོད་པ་རྣམས་དང་། ཡེ་ཤེས་ཆེན་པོ་ཡོངས་སུ་རྫོགས་པར་བྱེད་འདོད་པ་དེ་དག་དང་། དེ་ལྟ་བུར་ཡོན་ཏན་ཚད་མེད་པ་དང་ལྡན་པའི་སེམས་ཅན་དེ་དག་གི་དོན་དུ་དེ་བཞིན་གཤེགས་པ་ལ་ཞུ་བར་བྱེད་པ་ཁྱོད་ལེགས་སོ། །ལྷའི་བུ་དེའི་ཕྱིར་ལེགས་པར་རབ་ཏུ་ཉོན་ལ་ཚུལ་
[129a]
[129a.1]བཞིན་ཡིད་ལ་བྱོས་ཤིག་དང་། ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་མངོན་པར་ཤེས་པ་ཆེན་པོ་དང་ཡེ་ཤེས་ཀྱི་ཁྱད་པར་དམ་པའི་ཕ་རོལ་ཏུ་སོན་པ་ཡིན་པ་དང་། ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་བསམ་གྱིས་མི་
[129a.2]ཁྱབ་པའི་ཐབས་ལ་མཁས་པས་ཡོངས་སུ་བསྔོ་བ་ཤེས་པ་དང་ལྡན་པ་ཡིན་པ་དང་། ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཆོས་ཐམས་ཅད་ཚུལ་གཅིག་པ་དང་། རོ་གཅིག་པ་དང་། འཇུག་པ་གཅིག་པ་དང་། བཤད་པ་གཅིག་པ་ཤེས་པ་རྗེས་སུ་
[129a.3]འཐོབ་པ་ཡིན་པ་དང་། ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཟབ་མོའི་ཚུལ་ཁྲིམས་ཅན་བག་ཡོད་པར་སྤྱོད་པ་དང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་ཡིན་པར་ངས་ཁྱོད་ལ་བསྟན་ཏོ། །བཅོམ་ལྡན་
[129a.4]འདས་དེ་ལྟར་འཚལ་ལོ་ཞེས་གསོལ་ཏོ། །ལྷའི་བུ་ཟླ་བས་བཅོམ་ལྡན་འདས་ཀྱི་ལྟར་མཉན་པ་དང་། བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་མངོན་པར་ཤེས་པ་ཆེན་པོ་དང་ཡེ་
[129a.5]ཤེས་ཀྱི་ཁྱད་པར་དམ་པའི་ཕ་རོལ་ཏུ་སོན་པ་ཡིན་ཏེ། བཞི་གང་ཞེ་ན། ལྷའི་བུ་དག་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཆོས་ཐམས་ཅད་ཤེས་པ་ལ་ཡང་མཁས་ལ་ཆོས་ཐམས་ཅད་ལ་ཡང་མངོན་པར་ཞེན་པ་མེད་དོ། །དེ་ནི་ཆོས་ཐམས་ཅད་ནམ་མཁའ་
[129a.6]དང་མཉམ་པར་རིག་པ་དང་། ཤེས་པ་དང་། ཐོབ་པ་དང་། མངོན་སུམ་དུ་གྱུར་པ་ཡང་ཡིན་ལ་ཆོས་ཐམས་ཅད་ཀྱང་ཆོས་ཉིད་དང་འཐུན་པར་སྦྱོར་ཏེ། ཆོས་ཀྱི་དབྱིངས་ལ་མ་གཏོགས་པར་ཆོས་གཞན་ཅི་ཡང་ཡང་དག་པར་མི་མཐོང་ངོ་། །ལྷའི་བུ་དེ་ལ་ཆོས་ཐམས་ཅད་ཚུལ་
[129a.7]གཅིག་པ་གང་ཞེ་ན། སྔོན་གྱི་མཐའ་ཐམས་ཅད་ཇི་ལྟར་སྟོང་པ་དེ་ཁོ་ན་བཞིན་དུ་ཕྱི་མའི་མཐའ་ཡང་སྟོང་ལ་ད་ལྟར་བྱུང་བ་གང་ཡིན་པ་དེ་ཡང་ངོ་བོ་ཉིད་སྟོང་པ་ཉིད་ཀྱིས་སྟོང་སྟེ། ལྷའི་བུ་དེ་ལྟར་ན་དུས་གསུམ་སྟོང་པ་ཉིད་ལ་རྣམ་པར་མི་རྟོག་པ་གང་ཡིན་པ་དེ་ནི་ཇི་ལྟ་བ་བཞིན་
[129b]
[129b.1]ཞེས་བྱའོ། །དེ་ལ་བྱེད་པ་དང་། ཤེས་པ་དང་། སྟོན་པ་དང་། འདོགས་པ་དང་། འགྲེལ་པ་དང་། རྣམ་པར་འབྱེད་པ་དང་། གསལ་བར་བྱེད་པ་དང་། འཆད་པ་འདི་ནི་མཁས་པ་ཞེས་བྱའོ། །དེ་ལ་ཇི་ལྟར་ཆོས་ཐམས་ཅད་ལ་མངོན་པར་ཞེན་པ་མེད་ཅེ་ན། ལྷའི་བུ་ཆོས་
[129b.2]ཐམས་ཅད་ནི་བདག་ཉིད་ཀྱི་ཀུན་ནས་སློང་བས་ཀུན་ནས་བསླང་བ་སྟེ། དེས་ཆོས་ཐམས་ཅད་དྲན་པ་ཉེ་བར་གཞག་པས་ཀུན་ནས་བསླང་བར་རིག་ནས་བདག་ལ་མངོན་པར་ཞེན་པ་མེད་དོ། །དེ་བདག་ལ་མངོན་པར་ཞེན་པ་མེད་པས་ཆོས་གཞན་རྣམས་སློང་བར་མི་བྱེད་དོ། །ཆོས་གང་ཡང་
[129b.3]མི་ཤེས་ཤིང་མ་བསླངས་པས་ན། དེ་ལ་མངོན་པར་ཞེན་པར་མི་ནུས་སོ། །དེ་མངོན་པར་ཞེན་པ་མེད་པས་ན་ཆོས་རྣམ་པར་གཞག་པར་ཡང་བྱེད་ལ་ཆོས་གང་ལ་ཡང་མངོན་པར་ཞེན་པར་མི་འགྱུར་རོ། །ལྷའི་བུ་དེ་ལ་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་
[129b.4]ནམ་མཁའ་དང་འདྲ་བར་ཤེས་ཞེ་ན། ལྷའི་བུ་ཁམས་གསུམ་པ་ནི་སེམས་ཙམ་དུ་ཟད་ལ་སེམས་དེ་ཡང་གཟུགས་མེད་པ། བསྟན་དུ་མེད་པར། ཐོགས་པ་མེད་པ། རྣམ་པར་རིག་པར་བྱེད་པ་མ་ཡིན་པ། སྒྱུ་མ་ལྟ་བུ་སྟེ། སེམས་དེ་ཡང་སེམས་ཀྱི་ཆོས་ཉིད་ཀྱིས་ཡོངས་སུ་བཙལ་
[129b.5]ཀྱང་མི་རྙེད་དོ། །སེམས་གང་གིས་སེམས་ཡོངས་སུ་བཙལ་བའི་སེམས་དེ་ཡང་མི་རྙེད་དོ། །དེ་སེམས་མི་དམིགས་པས་ཆོས་ཐམས་ཅད་མི་དམིགས་སོ། །ཆོས་ཐམས་ཅད་མི་དམིགས་པས་ཆོས་གང་ཡང་མཚན་མའམ་རྫས་སུ་ཡང་དག་པར་མི་མཐོང་སྟེ། ཆོས་ཐམས་
[129b.6]ཅད་ལ་ཆགས་པར་མི་འགྱུར་རོ། །ཆོས་ཐམས་ཅད་ཡོངས་སུ་མ་གྲུབ་པའི་ཕྱིར་ནམ་མཁའ་དང་འདྲ་བར་ཤེས་སོ། །ལྷའི་བུ་དཔེར་ན་ནམ་མཁའ་མ་སྐྱེས་ཤིང་ཡོངས་སུ་མ་གྲུབ་པ་དེ་བཞིན་དུ་དེས་ཆོས་ཐམས་ཅད་ཤེས་སོ། །ཇི་ལྟར་ནམ་མཁའ་ཞེས་བྱ་བ་དེ་ཡང་དབེན་པ་དེ་བཞིན་དུ་ཆོས་
[129b.7]ཐམས་ཅད་ཀྱང་མིང་ཙམ་དུ་ཟད་དེ་དེ་དག་ཀྱང་དབེན་པའོ། །ཇི་ལྟར་བྱང་ཆུབ་སེམས་དཔའ་ཆོས་ཉིད་དང་འཐུན་པར་སྦྱོར་ཞེ་ན། ལྷའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་འདི་ལ་སོ་སོ་ཡང་དག་པར་བསླབས་ན། ཆོས་འདི་དག་ཐམས་ཅད་གཅིག་གིས་གཅིག་
[130a]
[130a.1]མི་ཤེས་ཤིང་མི་མཐོང་སྟེ། མིག་གིས་ཀྱང་རྣ་བ་མི་ཤེས་ཤིང་མི་མཐོང་ལ། རྣ་བས་ཀྱང་མིག་མི་ཤེས་ཤིང་མི་མཐོང་ངོ་། །སྣས་ཀྱང་ལྕེ་མི་ཤེས་ཤིང་མི་མཐོང་ལ། ལྕེས་ཀྱང་སྣ་མི་ཤེས་ཤིང་མི་མཐོང་ངོ་། །ལུས་ཀྱིས་ཀྱང་ཡིད་མི་ཤེས་ཤིང་མི་མཐོང་ལ། ཡིད་
[130a.2]ཀྱིས་ཀྱང་ལུས་མི་ཤེས་ཤིང་མི་མཐོང་ངོ་། །ཆོས་འདི་དག་ཐམས་ཅད་ནི་བེམས་པོ། སྤྱོད་པ་མེད་པ། བྱེད་པ་མྱེད་པའོ། །དེས་དེ་ཆོས་ཀྱི་དབྱིངས་དང་འདྲ་བར་ཤེས་ཏེ། དེ་ལྟ་བུའི་ཤེས་རབ་དང་ལྡན་པ་དེ་ནི་ཡུལ་དྲུག་ལས་ཆོས་གང་སྣང་བར་གྱུར་པ་ན། དེ་འདི་སྙམ་དུ་སེམས་
[130a.3]ཏེ། འདི་ལ་ནི་གང་ཕྱི་རོལ་རིག་པར་བྱེད་པའི་ནང་གི་ཆོས་གང་ཡང་མེད་དོ། །འདི་ལ་ནི་གང་ནང་རིག་པར་བྱེད་པའི་ཕྱི་རོལ་གྱི་ཆོས་གང་ཡང་མེད་དོ་སྙམ་མོ། །དེས་དེ་ལྟར་ཤེས་ཤིང་དེ་ལྟར་མཐོང་བས་ཆོས་གང་གི་ཡང་སྐྱེ་བའམ། འགག་པའམ། གནས་པ་ཡང་དག་པར་མི་
[130a.4]མཐོང་ངོ་། །ལྷའི་བུ་གང་ལ་སྐྱེ་བ་ཡང་མེད། འགག་པ་ཡང་མེད། གནས་པ་ཡང་མེད་པ་དེ་ནི་ཆོས་ཀྱི་དབྱིངས་སོ། །ལྷའི་བུ་གཞན་ཡང་བྱང་ཆུབ་སེམས་དཔའ་ནི་འདི་སྙམ་དུ་སེམས་ཏེ། ཆོས་ཐམས་ཅད་ནི་གནས་པ་སྟེ། གཏན་དུ་མི་སྐྱེ་བར་གནས་པའི་ཕྱིར་རོ་སྙམ་མོ། །
[130a.5]དེ་དེ་ལྟར་ཆོས་ཐམས་ཅད་ལ་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་པ་དང་ལྡན་པས་ན། ཆོས་ཉིད་ལ་མ་གཏོགས་པའི་ཆོས་གང་ཡང་མི་མཐོང་ལ། ཆོས་ཐམས་ཅད་ཀྱང་ཆོས་ཉིད་དང་འཐུན་པར་སྦྱོར་ཏེ། ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་
[130a.6]པོ་དེ་དག་དང་ལྡན་ན་མངོན་པར་ཤེས་པ་ཆེན་པོ་དང་ཡེ་ཤེས་ཀྱི་ཁྱད་པར་དམ་པའི་ཕ་རོལ་ཏུ་སོན་པ་ཡིན་ནོ། །ལྷའི་བུ་དེ་ལ་མངོན་པར་ཤེས་པ་གང་ཞེ་ན། ལྷའི་བུ་མངོན་པར་ཤེས་པ་ཞེས་བྱ་བ་ནི་ཆོས་ཐམས་ཅད་ལ་གཞན་གྱི་དྲིང་མི་འཇོག་པའི་ཤེས་པ་གང་ཡིན་པའོ། །ལྷའི་བུ་
[130a.7]ཡེ་ཤེས་ཞེས་བྱ་བ་ནི་ཆོས་ཐམས་ཅད་ལ་གཉིས་སུ་མི་འབྱེད་པ་གང་ཡིན་པའོ། །ལྷའི་བུ་གཉིས་སུ་མེད་པ་ཞེས་བྱ་བ་ནི་གང་ལ་མིག་དང་གཟུགས་འདོགས་པར་མི་བྱེད། རྣ་བ་དང་སྒྲ་འདོགས་པར་མི་བྱེད། སྣ་དང་དྲི་འདོགས་པར་མི་བྱེད། ལྕེ་དང་རོ་འདོགས་པར་མི་བྱེད། 
[130b]
[130b.1]ལུས་དང་རེག་བྱ་འདོགས་པར་མི་བྱེད། ཡིད་དང་ཆོས་འདོགས་པར་མི་བྱེད་པའོ། །བྱང་ཆུབ་སེམས་དཔའ་ཡེ་ཤེས་དེ་ལྟ་བུ་དང་ལྡན་པ་ནི་མངོན་པར་ཤེས་པ་ལྔ་འཐོབ་པར་འགྱུར་ཏེ། དེ་ཡང་བསམ་པ་ཇི་ལྟ་བ་བཞིན་དུ་སྨོན་ལམ་ཡོངས་སུ་རྫོགས་ནས་འཐོབ་པར་འགྱུར་རོ། །ལྷའི་
[130b.2]བུ་བྱང་ཆུབ་སེམས་དཔའ་ཡེ་ཤེས་དེ་ལྟ་བུ་དང་ལྡན་པ་ནི་ལྷའི་མིག་གིས་ཕྱོགས་བཅུར་སངས་རྒྱས་ཀྱི་ཞིང་བྱེ་བ་ཁྲག་ཁྲིག་འབུམ་ཕྲག་དཔག་ཏུ་མེད་པ་དག་མཐོང་ངོ་། །སངས་རྒྱས་ཀྱི་ཞིང་དེ་དག་ན་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་གང་དག་
[130b.3]བཞུགས་པ་དེ་དག་ཀྱང་མཐོང་ངོ་། །སངས་རྒྱས་བཅོམ་ལྡན་འདས་དེ་དག་གིས་ཆོས་བསྟན་པ་གང་དག་ཡིན་པ་དེ་དག་ཀྱང་ལྷའི་རྣ་བའི་ཁམས་ཀྱིས་ཐམས་ཅད་ཐོས་སོ། །སངས་རྒྱས་ཀྱི་ཞིང་དེ་དག་ན་སེམས་ཅན་རྣམས་ཀྱི་བསམ་པ་དང་སྤྱོད་པ་ཐ་མ་དང་། འབྲིང་དང་། རབ་གང་
[130b.4]དག་ཡིན་པ་དེ་དག་ཐམས་ཅད་ཀྱང་རབ་ཏུ་ཤེས་སོ། །སངས་རྒྱས་ཀྱི་ཞིང་དེ་དག་ཐམས་ཅད་དུ་ཡང་སྐད་ཅིག་དེ་ལ་འགྲོའོ། །དེ་བདག་ཉིད་ཀྱིས་སྔོན་གྱི་གནས་ཤེས་པ་མངོན་སུམ་དུ་བྱེད་པ་ལས་ཀྱང་བརྩམས་ནས་ཆོས་སྟོན་པར་བྱེད་དེ་ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་
[130b.5]ཡེ་ཤེས་དེ་ལྟ་བུ་དང་ལྡན་པ་ནི་ཐམས་ཅད་མཁྱེན་པ་ཉིད་མ་ཐོབ་པར་ཡང་སེམས་ཅན་རྣམས་ལ་སངས་རྒྱས་ཀྱི་བྱ་བས་ཉེ་བར་གནས་པ་ཡིན་ཏེ། སངས་རྒྱས་ཀྱི་ཆོས་ཐམས་ཅད་ཀྱང་མྱུར་དུ་ཡོངས་སུ་རྫོགས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་
[130b.6]རྒྱ་བར་འགྱུར་རོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ཐབས་ཤེས་པ་ལ་མཁས་ཤིང་གསལ་བ་ནི། །མངོན་ཤེས་ཆེན་པོ་ཡོངས་སུ་རྫོགས་པར་བྱེད། །རྟག་ཏུ་ཆོས་ཀུན་ནམ་མཁའ་ལྟ་བུར་ཤེས། །དེ་ནི་ཟབ་མོའི་ཚུལ་ཁྲིམས་
[130b.7]ལྡན་པ་ཡིན། །ཆོས་རྣམས་ཐམས་ཅད་ཇི་བཞིན་ཤེས་པ་ཡི། །མཁས་པ་མངོན་པར་ཞེན་པར་མི་བྱེད་དེ། །རྟག་ཏུ་ཆོས་ཀུན་ནམ་མཁའ་ལྟ་བུ་དང་། །རྟག་ཏུ་སྟོང་པའི་བདག་མེད་ཤེས་པ་ཡིན། །ཆོས་དང་ཆོས་ཀྱི་དབྱིངས་ལ་འཐུན་པར་སྦྱོར། །ཆོས་ཀྱི་དབྱིངས་ལ་མ་
[131a]
[131a.1]གཏོགས་མཐོང་བ་མེད། །གང་གིས་དེ་མཐོང་དེ་ཡང་ལྷག་པར་མཐོང་། །དེ་ལྟར་མངོན་པར་བརྩོན་པས་མངོན་ཤེས་འཐོབ། །སྔོན་གྱི་ཆོས་རྣམས་ཇི་ལྟར་སྟོང་པ་བཞིན། །མ་འོངས་པ་རྣམས་དེ་བཞིན་སྟོང་པ་དང་། །དེས་ནི་ད་ལྟར་བྱུང་བའང་དེ་བཞིན་མཐོང་། །
[131a.2]དེ་དག་སྔན་ཆད་ཇི་བཞིན་བརྗོད་པ་ཡིན། །ཆོས་རྣམས་ཐམས་ཅད་རྟག་ཏུ་དུས་གསུམ་སྟོང་། །མཁས་པ་མི་རྟོག་རྣམ་པར་རྟོག་མི་བྱེད། །མི་རྟོག་རྣམ་པར་རྟོག་པར་མི་བྱེད་ན། །ཇི་བཞིན་མཐོང་བ་ལ་ནི་འཇིགས་པ་མེད། །དེ་ཉིད་ཤེས་ལྡན་མཁས་ལ་གསལ་བ་སྟེ། །ཆོས་
[131a.3]ཀྱང་སྟོན་ལ་ཆོས་ཀྱི་འདུ་ཤེས་མེད། །རློམ་སེམས་མེད་པ་ལ་ནི་རྟེན་པའང་མེད། །རྟེན་པ་མེད་པ་ལ་ནི་གཡོ་བའང་མེད། །ཆོས་འདི་ཐམས་ཅད་བདག་ལས་བྱུང་བ་སྟེ། །དེ་ནི་བདག་མེད་རང་བཞིན་བདག་མེད་དེ། །ཆོས་འདི་ཐམས་ཅད་བདག་མེད་རྟོགས་ནས་ཀྱང་། །མཁས་པ་
[131a.4]ཆོས་གཞན་ཀུན་ནས་སློང་མི་བྱེད། །མ་སྐྱེས་གང་ཡིན་དེ་ནི་འབྱུང་མི་འགྱུར། །དེ་ནི་དེ་ལ་མངོན་པར་ཞེན་པ་མེད། །རྣམ་པར་གཞག་པས་ཆོས་ཀུན་སྟོན་པར་བྱེད། །ཆོས་རྣམས་སྟོན་ཀྱང་བདག་ལ་སེམས་པ་མེད། །སྲིད་གསུམ་ཐམས་ཅད་སེམས་ལས་འགྲུབ་པར་འགྱུར། །
[131a.5]སེམས་དེ་ཉིད་ཀྱང་རྟག་ཏུ་བསྟན་དུ་མེད། །གཟུགས་མེད་ལུང་དུ་མ་བསྟན་སྒྱུ་མ་འདྲ། །མཁས་པ་དེ་ནི་སེམས་ཀྱི་ཆོས་ཉིད་ཚོལ། །དེ་ནི་སེམས་ཀྱི་ཆོས་ཉིད་ཚོལ་བ་ན། །སེམས་དང་སེམས་ཀྱི་ཆོས་ཉིད་མཐོང་བ་མེད། །སེམས་དེ་སེམས་གང་གིས་ནི་ཚོལ་བྱེད་པ། །སེམས་དེ་ཡང་ནི་
[131a.6]རང་བཞིན་མཐོང་བ་མེད། །དེ་ནི་ཆོས་རྣམས་ཀུན་གྱིས་མི་གོས་ཏེ། །དེ་ཡི་མཚན་མ་འདོད་ཆགས་འཇུག་པ་མེད། །དེ་ནི་ཆོས་ཀུན་མ་གྲུབ་ཤེས་ནས་ཀྱང་། །དེ་ཡིས་རྟག་ཏུ་ནམ་མཁའ་ལྟ་བུར་ཤེས། །ཇི་ལྟར་ནམ་མཁའ་སྐྱེས་པར་མ་གྱུར་པ། །དེ་བཞིན་དེ་ཡིས་ཆོས་རྣམས་ཐམས་
[131a.7]ཅད་ཤེས། །སྙིང་པོ་མེད་པའི་ནམ་མཁའ་མིང་གིས་བྱས། །ཆོས་རྣམས་སྟོང་པ་མིང་གིས་རྣམ་པར་བརྗོད། །ནམས་ཀྱང་རྣ་བས་མིག་ནི་མཐོང་བ་མེད། །རྣ་བ་ཡིས་ནི་ནམས་ཀྱང་མིག་མི་མཐོང་། །སྣས་ཀྱང་ལྕེ་མིན་ལྕེས་ཀྱང་སྣ་མ་ཡིན། །དེ་དག་གཅིག་ལ་གཅིག་ནི་མཐོང་བ་མེད། 
[131b]
[131b.1]ལུས་ཀྱིས་ནམས་ཀྱང་ཡིད་ནི་མཐོང་མི་འགྱུར། །ཡིད་ཀྱིས་ནམས་ཀྱང་ལུས་ནི་མཐོང་བ་མེད། །འདི་དག་ཕན་ཚུན་འདོགས་པར་མི་བྱེད་དེ། །དེ་ཕྱིར་འདི་དག་རྟག་ཏུ་དབེན་པ་ཡིན། །སྤྱོད་མེད་བྱེད་པ་མེད་ལ་བེམས་པོ་སྟེ། །ཆོས་ཀྱི་དབྱིངས་ལ་རྟག་ཏུ་མཚུངས་ཤིང་མཉམ། །ནང་ཡང་ཕྱི་
[131b.2]རོལ་དག་གིས་མི་ཤེས་ལ། །ཕྱི་རོལ་དག་ཀྱང་ནང་གིས་མི་ཤེས་སོ། །དེ་ཕྱིར་ཆོས་རྣམས་འདི་དག་རབ་ཤེས་པ། །རྟག་ཏུ་དེ་ཡི་ཤེས་པ་མཐའ་ཡང་ཡས། །ཕྱོགས་བཅུར་སངས་རྒྱས་བྱེ་བ་ཉན་ཐོས་བཅས། །མཐོང་དུ་ཟིན་ཀྱང་རྟོག་པར་མི་བྱེད་དོ། །ཤེས་རབ་མཐའ་ཡས་ཚུལ་
[131b.3]ཁྲིམས་རབ་དག་པ། །དེ་དག་ཆོས་རྣམས་སྟོན་པ་གང་ཡིན་པ། །ལེགས་པར་གསུངས་པ་དེ་དག་ཐམས་ཅད་ཐོས། །བཟུང་ནས་ཀྱང་ནི་ཡང་དག་འཛིན་པར་བྱེད། །དེས་ནི་སེམས་ཅན་ཀུན་གྱི་སེམས་ཀྱང་ཤེས། །རྫུ་འཕྲུལ་གྱིས་ནི་ཞིང་རྣམས་བྱེ་བར་འགྲོ། །བསྐལ་པ་བྱེ་བ་
[131b.4]བསམ་གྱིས་མི་ཁྱབ་པ། །གང་གཱའི་བྱེ་སྙེད་སྔོན་གྱི་གནས་ཀྱང་དྲན། །དེ་ཕྱིར་མངོན་ཤེས་ལྔ་པོ་འདི་བསྒོམས་ན། །བདེ་གཤེགས་ཡེ་ཤེས་དང་ཡང་ཉེ་བར་འགྱུར། །མཁས་དེ་རྟག་ཏུ་སངས་རྒྱས་བྱ་བས་གནས། །བྱང་ཆུབ་མ་ཐོབ་པར་ཡང་དོན་བྱེད་འགྱུར། །གང་ཞིག་
[131b.5]འདི་འདྲའི་ཆོས་བསྟན་ཐོས་ནས་ཀྱང་། །དགའ་བ་རྒྱ་ཆེན་གཙོ་བོ་སྐྱེ་འགྱུར་བ། །དེ་ལ་བདུད་ཀྱིས་ཚུགས་པར་མི་འགྱུར་ཏེ། །མྱུར་དུ་བྱང་ཆུབ་མཆོག་ཏུ་རྫོགས་འཚང་རྒྱ། །ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན། བསམ་གྱིས་མི་ཁྱབ་པའི་ཐབས་
[131b.6]ཤེས་པ་ལ་མཁས་པ་ཡིན་པར་རིག་པར་བྱའོ། །བཞི་གང་ཞེ་ན། ལྷའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཐབས་ལ་མཁས་པ་ཡིན་ཏེ། དེ་ཇི་ལྟ་ཇི་ལྟར་བདག་ཉིད་སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་ཀྱིས་གནོད་པར་གྱུར་པར་མཐོང་བ་དེ་
[131b.7]ལྟ་དེ་ལྟར་སེམས་ཅན་རྣམས་ཀྱི་སྡུག་བསྔལ་ཞི་བར་བྱ་བའི་ཕྱིར་བརྩོན་འགྲུས་རྩོམ་སྟེ། དེས་སེམས་ཅན་ཐམས་ཅད་ཀྱང་བྱང་ཆུབ་ཀྱི་སེམས་ལ་ངེས་པར་འདོགས་ལ་ཆོས་ཐམས་ཅད་ཀྱང་བྱང་ཆུབ་ཀྱི་སེམས་ལ་ངེས་པར་འདོགས་སོ། །དེ་སེམས་ཅན་ཐམས་ཅད་ཀྱི་དུས་གསུམ་དུ་
[132a]
[132a.1]ཡང་དག་པར་བསྒྲུབས་པའི་བསོད་ནམས་ཀྱི་ཕུང་པོ་ལ་ཡང་རྗེས་སུ་ཡི་རང་བར་བྱེད་ལ་སངས་རྒྱས་ཐམས་ཅད་ཀྱིས་དུས་གསུམ་དུ་ཡང་དག་པར་བསྒྲུབས་པའི་བསོད་ནམས་ཀྱི་ཕུང་པོ་ལ་ཡང་རྗེས་སུ་ཡི་རང་བར་བྱེད་དེ། དགེ་བའི་རྩ་བ་དེ་ཡང་སེམས་ཅན་དེ་དག་ཐམས་
[132a.2]ཅད་ཉིད་ལ་འདོར་ཞིང་ཡོངས་སུ་གཏོང་བར་བྱེད་དེ། གང་རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་མི་སྔོ་བའི་སེམས་སྐྱེད་པ་ཅི་ཡང་མེད་ལ་སེམས་ལ་མ་གཏོགས་པའི་བྱང་ཆུབ་ཀྱང་ཡང་དག་པར་མ་མཐོང་ངོ་། །བྱང་ཆུབ་ཀྱི་མཚན་ཉིད་གང་ཡིན་པ་སེམས་ཀྱི་མཚན་ཉིད་ཀྱང་དེ་
[132a.3]ཡིན་པར་ཤེས་ནས་འདྲི་བར་བྱེད་དོ། །སེམས་དང་བྱང་ཆུབ་ལ་ཡང་མངོན་པར་ཞེན་པ་མེད་ལ་ཐབས་ཤེས་པས་དགེ་བའི་རྩ་བ་ཡང་རྣམ་པར་འཕེལ་བར་བྱེད་དོ། །དེས་ཆོས་ཀྱི་དབྱིངས་ཀྱང་རྣམ་པར་དག་པར་ཡང་དག་པར་མི་མཐོང་ལ། བསམ་གྱིས་མི་ཁྱབ་པའི་ཆོས་
[132a.4]རྣམས་རྟོགས་པས་དགེ་བའི་རྩ་བ་ཡང་དག་པར་སྒྲུབ་པ་ལ་ཡང་ཆོག་མི་ཤེས་སོ། །སེམས་ཀྱི་ལས་དང་། དགེ་བའི་སེམས་ལ་ཡང་མཆོག་དུ་འཛིན་པ་ཡང་མེད་དོ། །དེ་སྦྱིན་པ་ཡང་སྦྱིན་པར་བྱེད་ལ་དེ་ལ་ཡང་རྣམ་པར་མི་རྟོག་གོ། །ཚུལ་ཁྲིམས་ཀྱང་སྲུང་ལ་དེ་ལ་
[132a.5]མཆོག་ཏུ་འཛིན་པ་ཡང་མེད་དོ། །བཟོད་པ་ཡང་སྒོམ་ལ་དེ་ལ་ཡང་མི་གནས་སོ། །བརྩོན་འགྲུས་ཀྱང་རྩོམ་ལ་དེ་ལ་ཡང་དབེན་པར་ཤེས་སོ། །བསམ་གཏན་ལ་ཡང་སྙོམས་པར་འཇུག་ལ་དེ་ལ་ཡང་མི་རྟེན་ཏོ། །ཤེས་རབ་ལ་ཡང་སྤྱོད་ལ་དེ་ལ་ཡང་ཀུན་ཏུ་མི་སྤྱོད་
[132a.6]དོ། །སེམས་ཅན་རྣམས་ཀྱང་ཡོངས་སུ་སྨིན་པར་བྱེད་ལ་དེ་ཡང་མི་དམིགས་པར་སྤྱོད་དོ། །ཞིང་ཡང་ཡོངས་སུ་དག་པར་བྱེད་ལ་ཕན་གདགས་པའི་ཚུལ་གྱིས་བྱེད་དོ། །ཡེ་ཤེས་ཀྱང་ཡོངས་སུ་ཚོལ་ལ་དེ་ཡང་ཡོངས་སུ་ཚོལ་བ་མེད་པའི་ཚུལ་གྱིས་བྱེད་དོ། །ཆོས་ཀྱང་སྟོན་ལ་དེ་
[132a.7]ཡང་བརྗོད་དུ་མེད་པའི་ཚུལ་གྱིས་བྱེད་དེ། ལྷའི་བུ་དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་དགེ་བའི་རྩ་བ་ཇི་ཙམ་དུ་ཆུང་བ་ཡང་ཚད་མེད་པར་བྱེད་དོ། །ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟར་དགེ་བའི་རྩ་བ་ཇི་ཙམ་དུ་ཆུང་བ་ཡང་ཚད་མེད་
[132b]
[132b.1]པར་བྱེད་ཅེ་ན། ལྷའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཆོས་ཐམས་ཅད་ལ་ཚད་མེད་པའི་འདུ་ཤེས་སྐྱེད་པར་བྱེད་དེ། གང་ལ་མུར་ཐུག་པ་ཡོད་པ་དེ་ལྟ་བུའི་ཆོས་ནི་གང་ཡང་མེད་དོ། །དེ་ཅིའི་ཕྱིར་ཞེ་ན། ལྷའི་བུ་ཆོས་ཐམས་ཅད་ནི་སྟོང་པ་དང་། མཚན་མ་
[132b.2]མེད་པ་དང་། སྨོན་པ་མེད་པ་ཡིན་ལ་སྟོང་པ་གང་ཡིན་པ་དེ་ནི་ཚད་མེད་པའི་ཕྱིར་རོ། །ཚད་མེད་པར་བྱས་པའི་སེམས་ཀྱིས་ཆོས་ཀྱི་ཕྱིར་སྦྱིན་པ་ཇི་ཙམ་དུ་ཆུང་བ་ཡང་ཐབས་ལ་མཁས་པས་ཚད་མེད་པར་བྱེད་དོ། །དེ་ཅིའི་ཕྱིར་ཞེ་ན། གང་དུ་བྱང་ཆུབ་ཀྱི་སེམས་དེ་ཡོངས་སུ་བསྔོ་བའི་བྱང་
[132b.3]ཆུབ་དེ་ཚད་མེད་པའི་ཕྱིར་རོ། །དེས་ཚད་མེད་པའི་སྤྱོད་པས་འདི་ལྟ་སྟེ། སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་ཚད་མེད་པའི་ཆོས་ཉིད་རྟོགས་པར་འགྱུར་རོ། །ལྷའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སེམས་ཅན་གྱི་སྤྱོད་པ་ལ་འཇུག་སྟེ། དེ་ཐབས་
[132b.4]ལ་མཁས་པས་ཆོས་ཇི་ལྟ་བུ་ལ་མོས་པའི་སེམས་ཅན་རྣམས་ལ་དེ་ལྟ་བུའི་མོས་པས་གནས་ཏེ། སྦྱིན་པའམ། རབ་ཏུ་སྦྱིན་པའམ། ཆོས་བསྟན་པས་གནས་སོ། །ལྷའི་བུ་གཞན་ཡང་སྦྱིན་པའི་སྒོ་ནས་དེའི་རང་བཞིན་དུ་གནས་ཏེ། ཚུལ་ཁྲིམས་ཀྱི་རང་བཞིན་དུ་མ་ཡིན། བཟོད་པའི་
[132b.5]རང་བཞིན་དུ་མ་ཡིན། བརྩོན་འགྲུས་ཀྱི་རང་བཞིན་དུ་མ་ཡིན། བསམ་གཏན་གྱི་རང་བཞིན་དུ་མ་ཡིན། ཤེས་རབ་ཀྱི་རང་བཞིན་དུ་མ་ཡིན་མོད་ཀྱི། འོན་ཀྱང་སྦྱིན་པ་ཡང་སྦྱིན་པར་བྱེད་ཅིང་ཚུལ་ཁྲིམས་ཀྱང་སྲུང་ལ་དེས་ཀྱང་རློམ་སེམས་སུ་མི་བྱེད་དོ། །ཚུལ་ཁྲིམས་དང་ལྡན་ཞིང་
[132b.6]བཟོད་པ་ཡང་ཕུན་སུམ་ཚོགས་ལ། གཞན་དག་གིས་བྱས་པ་དང་མ་བྱས་པ་རྣམས་ཀྱང་བཟོད་དོ། །དཀར་པོའི་སྤྱོད་པ་ཐམས་ཅད་ལ་ཡང་བརྩོན་འགྲུས་རྩོམ་ལ་བསམ་གཏན་ལ་ཡང་བསམ་གཏན་བྱེད་ཅིང་། ཤེས་རབ་ཀྱིས་ལྷག་པར་མཐོང་བ་ལ་ཡང་མཁས་སོ། །ལྷའི་བུ་གཞན་ཡང་བྱང་
[132b.7]ཆུབ་སེམས་དཔའ་ཐབས་ཤེས་པ་ལ་མཁས་པ་ནི་ཉན་ཐོས་རྣམས་དང་ལྷན་ཅིག་འཁོད་ན་ཡང་དེ་དག་ལ་འདོད་པར་ཡང་མི་བྱེད་ལ་དེའི་སྙིང་པོ་གང་ཡིན་པ་དེས་ཀྱང་ཉེ་བར་འཚོ་བར་བྱེད་དོ། །རང་སངས་རྒྱས་ཀྱི་བྱང་ཆུབ་ཀྱི་ཐེག་པ་བདག་དང་ལྷན་ཅིག་འཁོད་ན་ཡང་དེ་དག་ལ་འདོད་པར་ཡང་མི་བྱེད་
[133a]
[133a.1]ལ། དེའི་སྙིང་པོ་གང་ཡིན་པ་དེས་ཀྱང་ཉེ་བར་འཚོ་བར་བྱེད་དེ། ལྷའི་བུ་བྱང་ཆུབ་སེམས་དཔའ་ཆོས་བཞི་པོ་དེ་དག་དང་ལྡན་ན་བསམ་གྱིས་མི་ཁྱབ་པའི་ཐབས་ཤེས་པ་ལ་མཁས་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་
[133a.2]བཀའ་སྩལ་ཏོ། །བདག་ཉིད་དང་ནི་གཞན་དག་གི། །གཉི་གའི་སྡུག་བསྔལ་རབ་ཤེས་ནས། །བདག་གི་སྡུག་བསྔལ་ཞི་བྱེད་ཅིང་། །གཞན་གྱི་སྡུག་བསྔལ་ཀུན་ཞི་བྱེད། །སེམས་ཅན་ཐམས་ཅད་བྱང་ཆུབ་སེམས། །སེམས་དེ་ལ་ནི་འདོགས་པར་བྱེད། །སེམས་ལ་
[133a.3]ཆོས་རྣམས་ཐམས་ཅད་ཀྱང་། །དོན་གཅིག་ཏུ་ནི་འདོགས་པར་བྱེད། །སེམས་ཅན་ཀུན་གྱི་བསོད་ནམས་གང་། །དུས་གསུམ་གྱིས་ནི་བསྡུས་རྣམས་དང་། །སངས་རྒྱས་ཀུན་གྱི་བསོད་ནམས་གང་། །དེ་དག་ཀུན་གྱི་རྗེས་ཡི་རང་། །དགེ་བ་དེ་དག་ཐམས་ཅད་ཀྱང་། །སེམས་
[133a.4]ཅན་ཀུན་ལ་སྦྱིན་པར་བྱེད། །སངས་རྒྱས་ཀྱི་ནི་ཡེ་ཤེས་ཕྱིར། །ལྷག་པའི་བསམ་པས་འཇུག་པར་བྱེད། །སེམས་ནི་སྐྱེས་པ་ཐམས་ཅད་ཀྱང་། །བྱང་ཆུབ་ཏུ་ནི་ཡོངས་སུ་བསྔོ། །ཆོས་ཉིད་མ་གཏོགས་སེམས་གཞན་ནམ། །བྱང་ཆུབ་དག་ཀྱང་མཐོང་བ་མེད། །དེ་ནི་སེམས་
[133a.5]དང་བྱང་ཆུབ་ཀྱང་། །རྣམ་པ་གཉིས་སུ་མི་མཐོང་སྟེ། །བྱང་ཆུབ་དེ་ཡི་མཚན་ཉིད་གང་། །སེམས་ཀྱང་དེ་ཡི་མཚན་ཉིད་ཡིན། །མཉམ་པ་ཉིད་ཀྱིས་ཆོས་རྣམས་མཉམ། །དེ་ནི་གནས་པ་ཡོང་མེད་དེ། །མཛངས་པ་ཐབས་ལ་མཁས་པ་ནི། །དཀར་པོའི་ཆོས་ཀྱིས་རྒྱས་
[133a.6]པར་འགྱུར། །དབྱིངས་དེ་ལ་ནི་འཕེལ་བ་མེད། །ཆོས་ཀྱི་དབྱིངས་ནི་བསམ་མི་ཁྱབ། །སངས་རྒྱས་ཆོས་རྣམས་ཚོལ་བ་ལ། །རྟག་ཏུ་ཆོག་པར་འཛིན་པ་མེད། །བདག་ནི་དཀར་པོས་རྒྱས་སོ་སྙམ། །དེ་ནི་སེམས་ཀྱིས་བསམ་མི་བྱེད། །དེ་ནི་གང་དུ་བསྔོ་བ་ཡི། །བྱང་ཆུབ་
[133a.7]དེ་ལའང་མཆོག་མི་འཛིན། །སྦྱིན་པའི་མི་རྟོག་སྦྱིན་པར་བྱེད། །རློམ་སེམས་མེད་པར་ཚུལ་ཁྲིམས་སྲུང་། །རྟག་ཏུ་བཟོད་པ་སྒོམ་བྱེད་ལ། །སེམས་ཅན་ལ་ཡང་གནས་པ་མེད། །སེམས་དང་ལུས་ནི་དབེན་པ་ཡིས། །རྟག་ཏུ་བརྩོན་འགྲུས་རྩོམ་པར་བྱེད། །རྟེན་མེད་བསམ་
[133b]
[133b.1]གཏན་ཕུན་སུམ་ཚོགས། །ཤེས་རབ་ཀྱི་ནི་ཕ་རོལ་སོན། །སེམས་ཅན་རྣམས་ཀྱང་སྨིན་བྱེད་ལ། །དེ་ནི་དམིགས་པས་གནས་པ་མེད། །ཞིང་ཡང་ཡོངས་སུ་སྦྱོང་བྱེད་ལ། །ལྷག་པར་འཛིན་པའང་ཡོད་མ་ཡིན། །དེ་ནི་སངས་རྒྱས་ཡེ་ཤེས་ཚོལ། །ཡི་གེ་རྣམས་
[133b.2]ལའང་ཆགས་པ་མེད། །དེ་ལྟར་སྤྱོད་པ་དེ་ལ་ནི། །བྱང་ཆུབ་རྙེད་པར་དཀའ་བ་མེད། །ཚད་མེད་བསམ་གྱིས་མི་ཁྱབ་པའི། །སྟོང་པ་ཉིད་དང་མཚན་མེད་དང་། །སྨོན་པ་མེད་ལ་མོས་ན་ནི། །དེ་ལ་ཚད་ཀྱང་མེད་པར་འགྱུར། །མོས་པ་ཇི་བཞིན་གཟུད་ཕྱིར་སེམས་ཅན་ལ། །
[133b.3]སྦྱིན་པ་སྤྱོད་ཀྱང་དེ་བཞིན་གནས་པ་མེད། །སྦྱིན་པའང་སྦྱིན་བྱེད་ཡང་ན་ལེན་པར་བྱེད། །དེ་དང་འཐུན་པར་ཆོས་ཀྱང་སྤྱོད་པར་བྱེད། །སྦྱིན་པ་བྱས་ཀྱང་དེ་ལ་ཆགས་པ་མེད། །ཚུལ་ཁྲིམས་མཆོག་མིན་བཟོད་ལ་ཆགས་པ་མེད། །བརྩོན་འགྲུས་མཆོག་མིན་བསམ་གཏན་ཆགས་པ་
[133b.4]མེད། །ཤེས་རབ་ཡེ་ཤེས་ལ་ནི་སེར་སྣ་མེད། །སྦྱིན་པ་སྦྱིན་ཡང་དེ་ནི་ཚུལ་ཁྲིམས་སྤྱོད། །བཟོད་པ་སྒོམ་ཡང་རྟག་ཏུ་བརྩོན་འགྲུས་ལྡན། །བསམ་གཏན་གྱིས་ནི་རྟག་ཏུ་གནས་པ་མེད། །སྦྱིན་བྱེད་དེ་ནི་ཤེས་པས་ངེས་པར་འབྱུང་། །རང་སངས་རྒྱས་དང་ཉན་ཐོས་དེ་དག་དང་། །རྟག་
[133b.5]ཏུ་གནས་ཀྱང་བྱང་ཆུབ་སེམས་དཔའ་ནི། །རྟག་ཏུ་སྙིང་པོ་ཅི་ཡོད་འཚོ་བྱེད་ཀྱང་། །འཇིགས་མེད་དེ་དག་ལ་ནི་འདོད་པ་མེད། །ཆོས་འདི་དག་གིས་གནས་པ་རྫོགས་པ་ཡི། །བྱང་ཆུབ་སེམས་དཔའ་སྨད་དུ་མེད་པ་རྣམས། །ཐབས་ཀྱི་ཤེས་པ་བསམ་གྱིས་མི་ཁྱབ་སྟེ། །དེ་དག་
[133b.6]སྦྱིན་པ་ཆུང་ངུའང་མཐའ་ཡས་འགྱུར། །ལྷའི་བུ་བྱང་ཆུབ་སེམས་དཔའ་ཆོས་བཞི་དང་ལྡན་ན་ཆོས་ཐམས་ཅད་ཚུལ་གཅིག་པ་དང་། རོ་གཅིག་པ་དང་། འཇུག་པ་གཅིག་པ་དང་། བསྟན་པ་གཅིག་པར་རབ་ཏུ་ཤེས་སོ། །བཞི་གང་ཞེ་ན། ལྷའི་བུ་འདི་ལ་བྱང་ཆུབ་སེམས་དཔའ་
[133b.7]ནི་ཆོས་ཀྱི་དབྱིངས་མ་འདྲེས་པའི་ཤེས་པ་ལ་མཁས་པ་དང་། ཆོས་ཐམས་ཅད་སྟོང་པའི་རྗེས་སུ་འགྲོ་བ་དང་། ཆོས་གང་ལ་ཡང་སྒྲོ་འདོགས་པར་མི་བྱེད་དེ། བདག་ཏུ་སྒྲོ་འདོགས་པའམ། གཞན་དུ་སྒྲོ་འདོགས་པར་མི་བྱེད་པ་དང་། དབེན་པའི་ཚུལ་གྱིས་ཆོས་ཐམས་
[134a]
[134a.1]ཅད་ཁོང་དུ་ཆུད་པ་སྟེ། ལྷའི་བུ་བྱང་ཆུབ་སེམས་དཔའ་ཆོས་བཞི་པོ་དེ་དག་དང་ལྡན་ན་ཆོས་ཐམས་ཅད་ཚུལ་གཅིག་པ་དང་། རོ་གཅིག་པ་དང་། འཇུག་པ་གཅིག་པ་དང་། བསྟན་པ་གཅིག་པར་རབ་ཏུ་ཤེས་སོ། །དེས་དེ་ལྟར་ཤེས་པས་འཇིག་རྟེན་པ་དང་། 
[134a.2]འཇིག་རྟེན་ལས་འདས་པའི་ཆོས་རྣམས་ཀྱིས་རྣམ་པ་གཉིས་སུ་མི་འཇུག་སྟེ། ཁ་ན་མ་ཐོ་བ་དང་བཅས་པ་དང་། ཁ་ན་མ་ཐོ་བ་མེད་པ་རྣམས་དང་། ཟག་པ་དང་བཅས་པ་དང་། ཟག་པ་མེད་པ་རྣམས་དང་། འདུས་བྱས་དང་། འདུས་མ་བྱས་ཀྱི་ཆོས་རྣམས་ཀྱིས་རྣམ་པ་གཉིས་སུ་
[134a.3]མི་འཇུག་གོ། །དེས་ནི་ཆོས་གང་ལ་ཡང་མཆོག་གམ། ཐ་མར་ཡང་དག་པར་མི་མཐོང་ངོ་། །སོ་སོའི་སྐྱེ་བོའི་ཆོས་རྣམས་དང་། དགྲ་བཅོམ་པའི་ཆོས་རྣམས་ཐ་དད་པར་ཡང་དག་པར་མི་མཐོང་སྟེ། སོ་སོའི་སྐྱེ་བོའི་ཆོས་རྣམས་ཀྱི་རང་བཞིན་གང་ཡིན་པ་དེ་ཉིད་དགྲ་བཅོམ་པའི་
[134a.4]ཆོས་རྣམས་ཀྱི་རང་བཞིན་ཡིན་ནོ། །དབྲིར་ཡང་མེད་ལ་བསྣན་དུ་ཡང་མེད་དོ། །ཚུལ་གཅིག་པ་ཡང་ཤེས་ཏེ། འདི་ལྟ་སྟེ་དབེན་པའི་ཚུལ་ལོ། །ཆོས་ཐམས་ཅད་ཀྱི་རབ་དུ་དབྱེ་བ་ཡང་སྟོན་ལ་ཆོས་ཀྱི་དབྱིངས་ཆད་པར་ཡང་ཡང་དག་པར་མི་མཐོང་ངོ་། །བཟོད་པ་གཅིག་པ་
[134a.5]དང་ཡང་ལྡན་ཏེ། འདི་ལྟ་སྟེ། སྟོང་པ་ཉིད་ཀྱི་བཟོད་པའོ། །སྟོང་པ་ཉིད་དང་བཟོད་པ་ཡང་རྣམ་པ་གཉིས་སུ་མི་འབྱེད་དོ། །འཇུག་པ་གཅིག་གིས་ཆོས་ཐམས་ཅད་ལ་འཇུག་སྟེ། འདི་ལྟ་སྟེ། མི་སྐྱེ་བའི་འཇུག་པས་སོ། །ལྷའི་བུ་བྱང་ཆུབ་སེམས་དཔའ་དེ་ནི་བླ་ན་མེད་པ་ཡང་
[134a.6]དག་པར་རྫོགས་པའི་བྱང་ཆུབ་དང་ཉེ་བ་ཡིན་ཏེ། དེ་འདི་སྙམ་དུ་བདག་ཉེ་བར་གྱུར་ཏམ། འོན་ཏེ་ཉེ་བར་མ་གྱུར་ཅིག་གུ་སྙམ་དུ་ཡང་མི་སེམས་སོ། །དེ་ཅིའི་ཕྱིར་ཞེ་ན། དེས་ཚུལ་གཅིག་པ་ལས་སེམས་ཅན་རྣམས་ཀྱང་གཞན་ལ་བྱང་ཆུབ་ཀྱང་གཞན་པར་ཡང་དག་པར་མི་
[134a.7]མཐོང་བའི་ཕྱིར་རོ། །གཞན་ཡང་འདི་ལ་སེམས་ཅན་མི་དམིགས་པ་གང་ཡིན་པ་དེ་ཉིད་བྱང་ཆུབ་ཡིན་ནོ། །དེ་ནས་བཅོམ་ལྡན་འདས་ཀྱིས་དོན་དེ་ཉིད་ཐུགས་སུ་ཆུད་ནས་ཡང་རྒྱས་པར་དཔྱད་དེ། དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ཆོས་ཀྱི་དབྱིངས་ནི་འབྱེད་
[134b]
[134b.1]པར་མི་བྱེད་དེ། །ཆོས་ཀྱི་དབྱིངས་ལ་ཡང་དག་དམིགས་པ་མེད། །ཆོས་དབྱིངས་ཇི་བཞིན་ཆོས་ཀུན་དེ་དང་འདྲ། །འཛིན་པ་མེད་ཅིང་རྫས་ཀྱང་ཅི་ཡང་མེད། །ཆོས་ཀུན་སྟོང་པ་ཉིད་ཀྱི་རྗེས་སུ་འགྲོ། །ནང་དང་ཕྱི་རོལ་འདུས་བྱས་གང་ཡིན་པའི། །ཆོས་ཀུན་ཡ་མ་བརླ་སྟེ་བྱེད་པ་
[134b.2]མེད། །ཆོས་རྣམས་ཐམས་ཅད་ཚུལ་གཅིག་ཡིན་པར་ཤེས། །ཆོས་རྣམས་གང་ལའང་སྒྲོ་ནི་འདོགས་མི་བྱེད། །བདག་གམ་གཞན་ལའང་རྟེན་པར་མི་བྱེད་དེ། །བདག་དང་བདག་གི་སྙམ་པ་བསལ་བྱས་པ། །དེ་ལ་ནམས་ཀྱང་ཐ་དད་དབྱེ་བ་མེད། །དབེན་པ་སྤྱོད་ཅིང་རབ་
[134b.3]ཏུ་དབེན་ལ་གུས། །ཆོས་ཀུན་སྟོང་པ་ཉིད་དུ་ལྟ་བར་བྱེད། །དེ་ནི་ཆོས་རྣམས་ཀུན་ལ་ལྟ་བ་ན། །དབེན་པ་ལ་ཡང་རྟོག་པར་མི་བྱེད་དོ། །འཇིག་རྟེན་འཇིག་རྟེན་འདས་པའི་ཆོས་བསྟན་ལ། །དེ་ནི་ཤས་ཆེར་གཉིས་སུ་མི་འཇུག་སྟེ། །ཁ་ན་མ་ཐོ་ཁ་ན་མ་ཐོ་མེད། །ཟག་བཅས་
[134b.4]ཟག་མེད་ཆོས་ལ་དེ་མི་རློམ། །འདུས་བྱས་རྣམས་དང་འདུས་མ་བྱས་རྣམས་ལ། །གཉིས་སུ་མི་འབྱེད་རྟག་ཏུ་གཅིག་པར་ལྟ། །སོ་སོའི་སྐྱེ་བོའམ་དགྲ་བཅོམ་གང་ཡིན་པ། །ཕན་གདགས་འོས་སུ་གྱུར་པའི་ཆོས་མ་མཐོང་། །སོ་སོའི་སྐྱེ་བོའི་རང་བཞིན་གང་བསྟན་པ། །དེ་
[134b.5]དག་ཉིད་ནི་དགྲ་བཅོམ་ཆོས་རྣམས་ཡིན། །དབྲིར་ཡང་མེད་ལ་བསྣན་དུའང་ཅི་ཡང་མེད། །དབེན་པའི་སྒོ་ནས་ཚུལ་གཅིག་ཁོང་དུ་ཆུད། །དེ་ནི་ཆོས་ཀུན་རབ་དབྱེ་ཤེས་མོད་ཀྱི། །ཆོས་ཀྱི་དབྱིངས་ལ་འབྱེད་པར་ཡོང་མི་བྱེད། །ཆོས་འདི་ཐམས་ཅད་སྟོང་པ་མ་གཏོགས་པ། །བཟོད་
[134b.6]པའང་གཞན་ལ་འདོད་པའང་གཞན་མ་ཡིན། །སྟོང་པ་ཉིད་ལ་མི་རློམ་སོམ་ཉི་མེད། །འདི་དག་སྐྱེ་མེད་རང་བཞིན་འབྱུང་བ་མེད། །དེས་ནི་འཇུག་པ་གཅིག་པར་ཐམས་ཅད་ཤེས། །དེ་ལྟར་སྤྱོད་པ་དེ་ལ་བྱང་ཆུབ་སླ། །བྱང་ཆུབ་མཚུངས་མེད་ལ་ནི་ཉེ་བར་གྱུར། །བདག་དང་བྱང་ཆུབ་
[134b.7]ལ་ཡང་སེམས་དཔའ་མེད། །ཆོས་རྣམས་འདི་དག་ཐམས་ཅད་བདག་མི་དམིགས། །དེས་ནི་དམིགས་སུ་མེད་པར་བྱང་ཆུབ་རྟོགས། །ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་ཟབ་མོའི་ཚུལ་ཁྲིམས་ཅན་བག་ཡོད་པར་གནས་པ་ཞེས་བྱའོ། །བཞི་གང་ཞེ་ན། 
[135a]
[135a.1]ལྷའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་འདི་སྙམ་དུ་སེམས་ཏེ། ཚུལ་ཁྲིམས་ཞེས་བྱ་བ་འདི་གང་ཡིན་སྙམ་མོ། །དེ་དེ་ལྟར་ཚུལ་བཞིན་དུ་ས་སོར་རྟོག་པ་ན་འདི་སྙམ་དུ་སེམས་ཏེ། ལུས་ཀྱིས་ལེགས་པར་སྤྱོད་པ་དང་། ངག་གིས་ལེགས་
[135a.2]པར་སྤྱོད་པ་དང་། ཡིད་ཀྱིས་ལེགས་པར་སྤྱོད་པ་གང་ཡིན་པ་དེ་ནི་ཚུལ་ཁྲིམས་ཞེས་བྱ་བ་ཡིན་ནོ་སྙམ་མོ། །དེ་འདི་སྙམ་དུ་སེམས་ཏེ་དེ་ལ་ལུས་ཀྱིས་ལེགས་པར་སྤྱོད་པ་གང་ཞེ་ན། ལུས་ཀྱིས་སྲོག་གཅོད་པའམ། མ་བྱིན་པར་ལེན་པའམ། འདོད་པ་ལ་ལོག་པར་གཡེམ་
[135a.3]པའི་ལས་མ་བྱས་པ་གང་ཡིན་པ་དེ་ནི་ལུས་ཀྱི་ལེགས་པར་སྤྱོད་པ་ཡིན་ནོ། །དེ་ལ་ངག་གིས་ལེགས་པར་སྤྱོད་པ་གང་ཞེ་ན། ངག་གིས་རྫུན་དུ་སྨྲ་བའམ། ཕྲ་མའམ། ངག་རྩུབ་པོའམ། ཚིག་ཀྱལ་པའི་ལས་མ་བྱས་པ་གང་ཡིན་པ་དེ་ནི་ངག་གི་ལེགས་པར་སྤྱོད་པ་ཡིན་ནོ། །དེ་ལ་
[135a.4]ཡིད་ཀྱིས་ལེགས་པར་སྤྱོད་པ་གང་ཞེ་ན། ཡིད་ཀྱིས་བརྣབ་སེམས་སམ། གནོད་སེམས་སམ། ལོག་པར་ལྟ་བའི་ལས་མ་བྱས་པ་གང་ཡིན་པ་དེ་ནི་ཡིད་ཀྱི་ལེགས་པར་སྤྱོད་པ་ཡིན་ནོ་སྙམ་མོ། །དེ་དེ་ལྟར་ཚུལ་བཞིན་དུ་ས་སོར་རྟོག་པ་ན་དེ་འདི་སྙམ་དུ་སེམས་ཏེ། ལུས་སམ། 
[135a.5]ངག་གམ། ཡིད་ཀྱིས་ལས་བྱས་པ་གང་ཡིན་པ་དེ་ནི་སྔོན་པོ་ཞེས་བྱ་བའམ། སེར་པོ་ཞེས་བྱ་བའམ། དམར་པོ་ཞེས་བྱ་བའམ། དཀར་པོ་ཞེས་བྱ་བའམ། བཙོད་ཀའམ། ཤེལ་གྱི་ཁ་དོག་ལྟ་བུ་ཞེས་བྱ་བར་གདགས་པར་མི་ནུས་ལ། དེ་ནི་མིག་གིས་རྣམ་པར་ཤེས་པར་
[135a.6]བྱ་བའམ། རྣ་བས་རྣམ་པར་ཤེས་པར་བྱ་བའམ། སྣས་རྣམ་པར་ཤེས་པར་བྱ་བའམ། ལྕེས་རྣམ་པར་ཤེས་པར་བྱ་བའམ། ལུས་ཀྱིས་རྣམ་པར་ཤེས་པར་བྱ་བའམ། ཡིད་ཀྱིས་རྣམ་པར་ཤེས་པར་བྱ་བ་མ་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་མ་སྐྱེས་པ་དང་། མ་
[135a.7]བསྐྱེད་པ་དང་། མ་བསྐྲུན་པ་དང་། མ་བཀག་པའི་ཕྱིར་རོ། །གང་མ་སྐྱེས་པ་དང་། མ་བསྐྱེད་པ་དང་། མ་བསྐྲུན་པ་དང་། མ་བཀག་པ་དེ་ནི་ཆོས་གང་གིས་ཀྱང་རྣམ་པར་ཤེས་པར་བྱ་བ་མ་ཡིན་པའི་ཕྱིར་རོ་སྙམ་མོ། །དེ་འདི་སྙམ་དུ་སེམས་ཏེ། གང་འདུས་མ་བྱས་པ་དེ་ནི་
[135b]
[135b.1]ཚུལ་ཁྲིམས་ཡིན་ཏེ། དེ་ལ་ནི་གདགས་པ་ཅི་ཡང་མེད་དོ། །གང་གདགས་སུ་མེད་པ་དེ་ལ་ནི་བདག་གིས་ཀྱང་མངོན་པར་ཞེན་པར་བྱར་མེད་དོ་སྙམ་སྟེ། དེ་དེ་ལྟར་སྤྱོད་པ་ན་ཚུལ་ཁྲིམས་དེ་ཡང་དག་པར་མི་མཐོང་ངོ་། །གང་དུ་ཚུལ་ཁྲིམས་དེ་ཡོངས་སུ་བསྔོས་པ་དེ་ཡང་ཡང་དག་པར་མ་མཐོང་སྟེ། 
[135b.2]དེ་ལྟར་ན་བྱང་ཆུབ་སེམས་དཔའ་ཟབ་མོའི་ཚུལ་ཁྲིམས་ཅན་ཞེས་བྱའོ། །ལྷའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་འཇིག་ཚོགས་ལ་ལྟ་བ་ཡོངས་སུ་ཤེས་པའི་ཤེས་པ་དང་ལྡན་པ་ཡིན་ཏེ། ལྟ་བ་གང་གིས་ཚུལ་ཁྲིམས་དང་ལྡན་པའམ། ཚུལ་ཁྲིམས་འཆལ་པ་ཞེས་སྤྲོས་
[135b.3]པར་འགྱུར་བའི་འཇིག་ཚོགས་ལ་ལྟ་བ་སློང་བར་མི་བྱེད་དོ། །ལྷའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཟབ་མོའི་ཚུལ་ལ་ཞུགས་པ་ཡིན་ཏེ། དེ་ནི་ལུས་དང་ངག་གི་སྤྱོད་པ་དང་། སྤྱོད་ཡུལ་ཤེས་བཞིན་དུ་སྤྱོད་པས་ཚུལ་ཁྲིམས་དང་ལྡན་པ་ཞེས་བྱའོ། །དེ་ཡང་
[135b.4]བདག་ལ་དམིགས་པ་དང་། གཞན་ལ་དམིགས་པས་སྤྱོད་པར་མི་བྱེད་དེ། དེས་ན་ཟབ་མོའི་ཚུལ་ཁྲིམས་ཅན་ཞེས་བྱའོ། །ལྷའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཚུལ་ཁྲིམས་མ་ཉམས་པ་དང་། ཚུལ་ཁྲིམས་མ་ཞིག་པ་ཡིན་ནོ། །ལྷའི་བུ་ཇི་ལྟར་ན་བྱང་
[135b.5]ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་མ་ཉམས་པ་དང་། ཚུལ་ཁྲིམས་མ་ཞིག་པ་ཡིན་ཞེ་ན། ལྷའི་བུ་བདག་ལ་དམིགས་པ་ནི་ཚུལ་ཁྲིམས་ལ་དམིགས་པར་འགྱུར་རོ། །ལྷའི་བུ་གང་བདག་ལ་མི་དམིགས་པ་དེ་ནི་ཚུལ་ཁྲིམས་ལ་མི་དམིགས་སོ། །གང་ཚུལ་ཁྲིམས་ལ་
[135b.6]མི་དམིགས་པ་དེ་ནི་ཚུལ་ཁྲིམས་ཉམས་པར་མི་བྱེད་ཅིང་། དེ་ནི་ཚུལ་ཁྲིམས་འཇིག་པར་མི་བྱེད་དོ། །ཅིའི་ཕྱིར་ཉམས་པར་མི་བྱེད། འཇིག་པར་མི་བྱེད་ཅེ་ན། དེ་ནི་གཞན་ལས་ཆོས་ཐམས་ཅད་ཤེས་པ་ཡིན་ཏེ། གང་གཞན་ལས་འགྱུར་བ་དེ་ལ་ནི་བདག་ཀྱང་མེད། བདག་གི་བ་ཡང་
[135b.7]མེད་དོ། །གང་ལ་བདག་མེད་པ་དེ་ལ་ནི་འཇིག་པར་འགྱུར་བ་ཅི་ཡང་མེད་དེ། ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་པོ་དེ་དག་དང་ལྡན་ན་ཟབ་མོའི་ཚུལ་ཁྲིམས་ཅན་བག་ཡོད་པར་གནས་པ་ཞེས་བྱའོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་
[136a]
[136a.1]པ་འདི་དག་བཀའ་སྩལ་ཏོ། །ལུས་དག་ངག་དག་ཡིད་ཀྱང་དག་པ་གང་། །དེ་ནི་རྟག་ཏུ་དག་པར་སྤྱོད་པ་སྟེ། །རྟག་ཏུ་ལེགས་པར་བསྡམས་ཤིང་གནས་པ་དེ། །བྱང་ཆུབ་སེམས་དཔའ་ཚུལ་ཁྲིམས་ལྡན་ཞེས་བྱ། །ལས་ལམ་བཅུ་པོ་རབ་དགེ་འདི་དག་རྣམས། །
[136a.2]བྱང་ཆུབ་སེམས་དཔའ་མཁས་པ་གང་སྲུང་ཞིང་། །ལུས་དང་ངག་དང་ཡིད་ཀྱིས་གང་བྱས་པ། །དེ་ནི་མཁས་རྣམས་ཚུལ་ཁྲིམས་ཡིན་ཞེས་བརྗོད། །མ་བྱས་མ་བསྐྱེད་མ་སྐྱེས་གང་ཡིན་པ། །དེ་ལ་བསྔགས་པ་མེད་ཅིང་གནས་པའང་མེད། །གང་ལ་བསྔགས་པ་མེད་ཅིང་གནས་
[136a.3]པའང་མེད། །དེ་ལ་ནམས་ཀྱང་གདགས་པ་རྙེད་མི་འགྱུར། །རྟག་ཏུ་ཚུལ་ཁྲིམས་མ་ཉམས་མ་ཞིག་གང་། །དེ་ནི་མིག་གིས་ཤེས་པར་མི་ནུས་ལ། །རྣ་བས་མི་ཤེས་སྣ་དང་ལྕེས་མ་ཡིན། །ལུས་དང་ཡིད་ཀྱིས་རྣམ་པར་མི་ཤེས་སོ། །དབང་པོ་དྲུག་གིས་མི་ཤེས་གང་ཡིན་པ། །དེ་ལ་གནས་
[136a.4]པར་བྱ་བར་མི་ནུས་ཏེ། །དེ་ཉིད་ཚུལ་ཁྲིམས་ཡོངས་སུ་དག་པར་མཐོང་། །ནམས་ཀྱང་ཚུལ་ཁྲིམས་དམིགས་ཏེ་གནས་པ་མེད། །དེ་ནི་ཚུལ་ཁྲིམས་ཙམ་དེས་རློམ་པ་མེད། །དེ་ནི་བདག་ཏུ་འདུ་ཤེས་ཁྲིམས་མི་སྲུང་། །ཚུལ་ཁྲིམས་སྲུང་ཡང་ཚུལ་ཁྲིམས་འདུ་ཤེས་མེད། །དྲན་
[136a.5]ལྡན་ཟབ་མོའི་ཚུལ་ཁྲིམས་ལྡན་པ་ཡིན། །འཇིག་ཚོགས་ལྟ་བ་རྣམ་པར་བསལ་བྱས་པ། །དེ་ལ་ལྟ་བར་བྱས་པ་འབྱུང་མི་འགྱུར། །གང་ལ་ལྟ་མེད་ལྟ་བའི་གནས་མེད་པ། །དེ་ནི་ཚུལ་ཁྲིམས་ཚུལ་ཁྲིམས་འཆལ་མི་རློམ། །ཟབ་མོའི་ཆོས་ཀྱི་ཚུལ་ལ་ཞུགས་པ་སྟེ། །དེ་
[136a.6]ཡི་ཆོ་ག་བརྟགས་པ་མ་མཆིས་ལ། །ཤིན་ཏུ་ཤེས་བཞིན་ལྡན་ཞིང་ལེགས་པར་གསུངས། །ཚུལ་ཁྲིམས་སྒོ་ནས་གཞན་གྱིས་བརྙས་མི་འགྱུར། །བདག་ཏུ་དམིགས་པས་ཚུལ་ཁྲིམས་དམིགས་པར་འགྱུར། །གང་ལ་བདག་མེད་དེ་ལ་ཚུལ་ཁྲིམས་མེད། །བདག་གམ་
[136a.7]ཡང་ན་ཚུལ་ཁྲིམས་རློམ་པ་དེ། །མཐའ་ཞེས་བྱ་སྟེ་གཉི་ག་འཇིགས་མ་ཡིན། །བདག་མེད་སྨྲ་བ་ཚུལ་ཁྲིམས་རློམ་པ་མེད། །བདག་མེད་སྨྲ་བ་ཚུལ་ཁྲིམས་རྟེན་པ་མེད། །བདག་མེད་སྨྲ་ལ་ཚུལ་ཁྲིམས་རློམ་པ་མེད། །བདག་མེད་སྨྲ་ལ་ཚུལ་ཁྲིམས་སེམས་དཔའ་མེད། །
[136b]
[136b.1]ཚུལ་ཁྲིམས་མ་ཉམས་ཚུལ་ཁྲིམས་མ་རྨོངས་པ། །བདག་ནི་ཚུལ་ཁྲིམས་ལྡན་ཞེས་བདག་མི་རློམ། །གང་ལ་བདག་དང་ཚུལ་ཁྲིམས་འདུ་ཤེས་མེད། །དེ་འདྲ་འདི་ནི་ཟབ་པ་ཞེས་ཀྱང་བརྗོད། །གང་གི་ཚུལ་ཁྲིམས་དེ་འདྲར་འཇིགས་མེད་པ། །དེ་ལ་ནམས་ཀྱང་འཆལ་པའི་ཁྲིམས་
[136b.2]མི་འབྱུང་། །ཆོས་ཀུན་དམིགས་སུ་མེད་པ་གང་ཡིན་པ། །དེ་འདྲའི་ཚུལ་ཁྲིམས་འཕགས་པ་རྣམས་ཀྱིས་བསྔགས། །བྱིས་པ་གང་དག་བདག་ཏུ་ལྟ་ལ་གནས། །ཚུལ་ཁྲིམས་སྲུང་ཞིང་བདག་ནི་ཁྲིམས་ལྡན་སྙམ། །ཚུལ་ཁྲིམས་བདེ་བ་མ་ལུས་ཟད་གྱུར་ནས། །དེ་དག་ངན་
[136b.3]འགྲོ་གསུམ་ལས་ཐར་མི་འགྱུར། །གང་དག་བདག་ཏུ་ལྟ་བ་མཐའ་དག་བསལ། །དེ་དག་འདིར་ནི་བདག་དང་བདག་གི་མེད། །བདག་ཏུ་ལྟ་མེད་གང་དེ་ཚུལ་ཁྲིམས་ལྡན། །དེ་ལ་ཕྱིན་ཆད་ལོག་པར་ལྷུང་འཇིགས་མེད། །གང་ཞིག་ཚུལ་ཁྲིམས་རྣམ་པ་འདི་འདྲར་ཤེས། །དེ་ལ་
[136b.4]འཆལ་པའི་ཚུལ་ཁྲིམས་ལྟ་མི་ནུས། །བདག་དང་དེ་བཞིན་རྣམ་གསུམ་མི་མཐོང་ན། །ཚུལ་ཁྲིམས་ཚུལ་ཁྲིམས་འཆལ་ལྟ་ཅི་ཞིག་སྨོས། །དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་ལྷའི་བུ་ཟླ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་སངས་རྒྱས་བཅོམ་ལྡན་
[136b.5]འདས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དེ་ཇི་ཙམ་དུ་ཟབ་པ་ནི་ངོ་མཚར་ལགས་སོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་མི་གནས་པ་དང་། ལེན་པ་མ་མཆིས་པས་ཆོས་ཇི་ལྟ་བ་བཞིན་དུ་གནས་ལ། རྣམ་པར་རྟོག་པ་ཐམས་
[136b.6]ཅད་ཡང་དག་པར་ཆད་པ་དང་། བདག་ཏུ་འདུ་ཤེས་པ་དང་བྲལ་བ་དང་། བསྐལ་པ་གྲངས་མ་མཆིས་པར་ཡང་སྤྱོད་པ་དང་། སངས་རྒྱས་ཀྱི་ཆོས་ཐམས་ཅད་ཡོངས་སུ་མ་རྫོགས་ཀྱི་བར་དུ་ཉན་ཐོས་དང་རང་སངས་རྒྱས་ཀྱི་སར་ཡང་མི་ལྟུང་ལ་བར་མ་དོར་རྣམ་པར་བྱང་བར་ཡང་མི་འགྱུར་བ་ཡང་ངོ་
[136b.7]མཚར་ཆེ་ལགས་སོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་དུ་དང་ལྡན་ན་ཆོས་ཟབ་མོ་རྣམས་ལ་ཡང་སྤྱོད་ལ། ཡང་དག་པའི་མཐའ་ཡང་མངོན་སུམ་དུ་མི་བགྱིད་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ལྷའི་བུ་ཟླ་བ་ལ་འདི་སྐད་
[137a]
[137a.1]ཅེས་བཀའ་སྩལ་ཏོ། །ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་ཆོས་ཟབ་མོ་རྣམས་ལ་ཡང་སྤྱོད་ལ། ཡང་དག་པའི་མཐའ་ཡང་མངོན་སུམ་དུ་མི་བྱེད་དོ། །བཞི་གང་ཞེ་ན། ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཐམས་ཅད་
[137a.2]མཁྱེན་པའི་ཡེ་ཤེས་བསྒྲུབ་པའི་ཕྱིར་དམ་བཅས་པ་ལ་བརྟན་པས་སྙིང་པོ་ལ་གནས་པ་དང་། སེམས་ཅན་ཐམས་ཅད་ཡོངས་སུ་མི་གཏོང་བར་གནས་པའི་ཕྱིར་ཞུམ་པ་མེད་པའི་བརྩོན་འགྲུས་དང་ལྡན་པ་དང་། སངས་རྒྱས་ཀྱི་གདུང་རྒྱུན་མི་འཆད་པ་ལ་ཞུགས་པའི་ཕྱིར་སྙིང་རྗེ་ཆེན་པོ་དང་ལྡན་
[137a.3]པ་དང་། དགེ་བའི་རྩ་བ་ཐམས་ཅད་ཡོངས་སུ་བསྔོ་བ་ལ་མཁས་པའི་ཕྱིར་ཐབས་ལ་མཁས་པ་སྟེ། ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་པོ་དེ་དག་དང་ལྡན་ན་ཆོས་ཟབ་མོ་རྣམས་ལའང་སྤྱོད་ལ། བར་མ་དོར་ཡང་དག་པའི་མཐའ་མངོན་སུམ་དུའང་མི་བྱེད་དོ། །དེ་ནས་
[137a.4]དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །མཁས་པ་རྟག་ཏུ་ཡི་དམ་བཅས་ལ་བརྟན། །སྔོན་ཆད་ཡི་དམ་བཅས་པ་སྤོང་མི་བྱེད། །དཔའ་བོ་ཐམས་ཅད་མཁྱེན་པའི་ཡེ་ཤེས་ཕྱིར། །ཐེག་པ་གཞན་ལ་འདོད་པ་སྐྱེད་མི་བྱེད། །རྟག་ཏུ་བག་དང་ལྡན་ཞིང་
[137a.5]བརྩོན་འགྲུས་རྩོམ། །ཞུམ་པ་མེད་པའི་སེམས་ཀྱིས་རྟག་ཏུ་སྤྱོད། །དེ་ཡིས་སེམས་ཅན་གང་ཡང་བཏང་བ་མེད། །དེ་ཡི་སེམས་ནི་སེམས་ཅན་ཀུན་ལ་སྙོམས། །འཇིག་རྟེན་འདི་དག་ཀུན་ལ་སྙིང་བརྩེ་བས། །སྡུག་བསྔལ་བཟོད་ཅིང་སེམས་ཀྱང་ཞུམ་པ་མེད། །ཅི་ནས་སངས་རྒྱས་གདུང་ནི་མི་འཆད་
[137a.6]པ། །དེ་ཕྱིར་དཀོན་མཆོག་མང་པོ་འབྱུང་བར་བྱེད། །མཁས་རྣམས་ཐབས་ཤེས་པ་ལ་ལེགས་པར་བསླབས། །ལེ་ལོ་མེད་པར་དགེ་བ་ཡོངས་སུ་བསྔོ། །འཁོར་བའི་ཆུ་བོ་ལ་ནི་ཕན་ཕྱིར་བརྩེ། །བར་མ་དོར་ནི་ཟག་རྣམས་ཟད་མི་བྱེད། །བྱང་ཆུབ་སེམས་དཔའ་འཇིགས་མེད་གང་དག་གིས། །
[137a.7]ཆོས་རྣམས་འདི་དག་ལེགས་པར་བསྡུས་པར་གྱུར། །དེ་དག་ཟབ་མོའི་ཆོས་རྣམས་སྤྱོད་པ་སྟེ། །ནམས་ཀྱང་ཡང་དག་མཐའ་ལ་རེག་མི་འགྱུར། །དེ་ནས་བཅོམ་ལྡན་འདས་ལ་ལྷའི་བུ་ཟླ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་
[137b]
[137b.1]པོ་ཟབ་མོ་ལ་སྤྱོད་པ་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ལྷའི་བུ་ཟླ་བ་ལ་འདི་སྐད་ཅེས་བཀའ་སྩལ་ཏོ། །ལྷའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སོ་སོའི་སྐྱེ་བོའི་ཆོས་བསྟན་པའི་ཕྱིར་སངས་རྒྱས་ཀྱི་ཆོས་ཡོངས་སུ་བསྒྲུབ་པ་ཡང་ཡོངས་སུ་ཚོལ་བར་
[137b.2]མི་བྱེད་ལ། སོ་སོའི་སྐྱེ་བོའི་ཆོས་རྣམས་བསལ་བར་ཡང་མི་བྱེད་དེ། སངས་རྒྱས་ཀྱི་ཆོས་ཀྱང་རྣམ་པར་དག་པར་མི་མཐོང་སྟེ། སོ་སོའི་སྐྱེ་བོའི་ཆོས་མ་གཏོགས་པར་སངས་རྒྱས་ཀྱི་ཆོས་འཐོབ་པ་ཡོངས་སུ་མི་ཚོལ་ལོ། །སོ་སོའི་སྐྱེ་བོའི་ཆོས་རྣམས་ཀྱང་གཞན་ལ་སངས་རྒྱས་ཀྱི་ཆོས་རྣམས་
[137b.3]ཀྱང་གཞན་ནོ་ཞེས་དེ་ལྟར་མི་སྤྱོད་དོ། །སོ་སོའི་སྐྱེ་བོའི་ཆོས་རྣམས་ནི་ཆུང་ལ་སངས་རྒྱས་ཀྱི་ཆོས་རྣམས་ནི་རྒྱ་ཆེའོ་ཞེས་དེ་ལྟར་མི་སྤྱོད་དོ། །སོ་སོའི་སྐྱེ་བོའི་ཆོས་རྣམས་ནི་ཟག་པ་དང་བཅས་པ་ཡིན་ལ་སངས་རྒྱས་ཀྱི་ཆོས་རྣམས་ནི་ཟག་པ་མེད་པའོ་ཞེས་དེ་ལྟར་མི་སྤྱོད་དོ། །གཞན་ཡང་དེ་འདི་
[137b.4]སྙམ་དུ་སེམས་ཏེ། སོ་སོའི་སྐྱེ་བོའི་ཆོས་གང་དག་ཡིན་པ་དེ་རྣམས་དང་། སངས་རྒྱས་ཀྱི་ཆོས་གང་དག་ཡིན་པ་རྣམས་ནི་ཤེས་པའམ། མཐོང་བའམ། ཉེ་བར་བརྟག་པར་མི་ནུས་སོ། །དེ་ཅིའི་ཕྱིར་ཞེ་ན། འདི་ལྟར་དེ་དག་ནི་སྟོང་པ་ཡིན་ལ་སྟོང་པ་ཉིད་ལ་ནི་ཤེས་པའམ། མཐོང་བའམ། 
[137b.5]ཉེ་བར་རྟོག་པ་མེད་དེ། འདི་ལྟ་སྟེ། རང་བཞིན་གྱིས་བེམས་པོ་ཡིན་པའི་ཕྱིར་རོ་སྙམ་མོ། །ལྷའི་བུ་འདི་ལྟར་ཆོས་རྣམས་ཀྱི་ཆོས་ཉིད་དང་། ཆོས་ཀྱི་ངོ་བོ་ཉིད་དང་། ཆོས་གནས་པ་ཉིད་དང་། ཆོས་ཇི་ལྟ་བ་བཞིན་པ་གང་ཡིན་པ་དེ་ལ་ནི་གཉིས་པོ་གང་གིས་སོ་སོའི་སྐྱེ་བོ་ཞེས་བྱ་བའམ། 
[137b.6]ཉན་ཐོས་ཞེས་བྱ་བའམ། རང་སངས་རྒྱས་ཞེས་བྱ་བའམ། ཡང་དག་པར་རྫོགས་པར་སངས་རྒྱས་ཞེས་བྱ་བར་གཉིས་སུ་དབྱེ་བའི་གཉིས་པོ་ཅི་ཡང་མེད་དོ། །ལྷའི་བུ་ཟབ་མོ་ལ་སྤྱོད་པའི་བྱང་ཆུབ་སེམས་དཔའ་རྣམས་ལ་ནི་གང་སངས་རྒྱས་ཀྱི་ཆོས་མ་ཡིན་པ་དེ་ལྟ་བུའི་ཆོས་གང་
[137b.7]ཡང་མེད་དོ། །དེ་ཅིའི་ཕྱིར་ཞེ་ན། ལྷའི་བུ་ཆོས་རྣམས་ཀྱི་ཆོས་སྨྲ་བར་བྱ་བ་གང་ཡིན་པ་དེ་ནི་སྨྲར་མེད་པའོ། །སྨྲར་མེད་པ་གང་ཡིན་པ་དེ་ནི་བརྗོད་དུ་མེད་པའོ། །བརྗོད་དུ་མེད་པ་གང་ཡིན་པ་དེ་ལ་ནི་ཡོད་པ་མེད་དོ། །གང་ལ་ཡོད་པ་མེད་པ་དེ་ལ་ནི་འབྱུང་བ་མེད་དོ། །གང་ལ་འབྱུང་བ་མེད་པ་དེ་
[138a]
[138a.1]ལ་དངོས་པོའི་རྣམ་པར་རིག་པ་མེད་དོ། །ལྷའི་བུ་ཆོས་ཐམས་ཅད་ནི་དངོས་པོ་མེད་པ་ཡང་ཡིན་ཏེ། གང་ན་ཆོས་ཐམས་ཅད་ཀྱི་བགྲང་བ་དེ་ལས་གྲོལ་བ་ནི་སངས་རྒྱས་ཀྱི་ཆོས་རྣམས་ཡིན་ཏེ། ལྷའི་བུ་དེ་བས་ན་རྣམ་གྲངས་འདིས་ཀྱང་ཆོས་ཐམས་ཅད་རྣམ་པར་མི་རྟོག་པའི་
[138a.2]སྤྱོད་པའི་ཚུལ་གྱིས་སངས་རྒྱས་ཀྱི་ཆོས་རྣམས་ཡིན་ནོ་ཞེས་དེ་ལྟར་རིག་པར་བྱའོ། །གང་རྣམ་པར་རྟོག་པ་ལ་སྤྱོད་པ་དེ་དག་ལ་ནི་གཉིས་སུ་འཇུག་པའི་རྣམ་པར་ཤེས་པ་འབྱུང་བ་ཡོད་དོ། །དེ་དག་ནི་རྣམ་པར་ཤེས་པའི་སྤྱོད་ཡུལ་ལ་སྤྱོད་པའོ། །གང་དག་སངས་རྒྱས་ཀྱི་ཆོས་ཟག་
[138a.3]པ་མེད་པ་གང་དག་ཡིན་པ་དེ་དག་ལ་ཡང་རྟོག་ལ། དེ་དག་ལ་བརྟགས་ནས་ཀྱང་ཟག་པ་རྣམས་སློང་བར་བྱེད་པ་དེ་དག་གིས་ནི་ཆོས་ཀྱི་དབྱིངས་ལ་ཀུན་ནས་ཉོན་མོངས་པའམ། རྣམ་པར་བྱང་བ་མེད་པར་མི་ཤེས་སོ། །ཆོས་རྣམས་ཐམས་ཅད་ཀྱི་རང་བཞིན་ཤེས་པ་གང་ཡིན་
[138a.4]པ་དེ་དག་ནི་ཆོས་གང་ལ་ཡང་ཀུན་ནས་ཉོན་མོངས་པའི་ཆོས་སམ། རྣམ་པར་བྱང་བའི་ཆོས་སུ་འཛིན་པ་ཡང་མེད་ན། ཀུན་ནས་ཉོན་མོངས་པའི་ཆོས་སམ། རྣམ་པར་བྱང་བའི་ཆོས་སུ་དམིགས་པ་ལྟ་ག་ལ་ཡོད་དེ། དེ་ནི་གནས་མེད་དོ། །ལྷའི་བུ་དེ་ལྟར་ན་བྱང་ཆུབ་སེམས་དཔའ་
[138a.5]སེམས་དཔའ་ཆེན་པོ་ཟབ་མོ་ལ་སྤྱོད་པ་ཡིན་ཏེ། གང་སངས་རྒྱས་ཀྱི་ཆོས་མ་ཡིན་པའི་ཆོས་གང་ཡང་མེད་པར་མཐོང་ལ། གང་གིས་མཐོང་བ་དེ་ཡང་ལྷག་པར་མཐོང་བ་དང་། ཇི་ལྟར་མི་མཐོང་བ་དེ་ལྟ་བུར་མཐོང་སྟེ། དེ་ལྟར་མཐོང་བའི་བྱང་ཆུབ་སེམས་དཔའ་ནི་བདུད་དམ་བདུད་ཀྱི་
[138a.6]རིས་ཀྱི་ལྷ་རྣམས་ཀྱིས་མི་ཚུགས་སོ། །དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་ལྷའི་བུ་ཟླ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་འདི་ལྟ་བུའི་ཆོས་རྣམས་ལ་ཡང་ཉེ་བར་རྟོགས་ལ་སྐྱེ་བ་ཡང་རྩོམ་པར་བགྱིད་དོ། །
[138a.7]སྐྱེ་བ་དང་། འགུམ་པ་དང་། གུམ་ནས་ཀྱང་སྐྱེ་བར་འགྱུར་བ་ནི་ངོ་མཚར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ་དཔེར་ན་སྒྱུ་མ་མཁན་གྱིས་སྤྲུལ་པ་ནི་འོང་བ་དང་། འགྲོ་བ་དང་། འདུག་པ་དང་། ཉལ་བ་དང་། སྨྲ་བར་ཡང་བྱེད་ལ། དེ་ཡང་རྣམ་པར་མི་རྟོག་པ་དེ་བཞིན་དུ། 
[138b]
[138b.1]ལྷའི་བུ་གང་གིས་ཆོས་ཐམས་ཅད་སྒྱུ་མ་ལྟ་བུར་ཤེས་པ་དེ་ནི་འགྲོ་བ་དང་སྐྱེ་བ་ཐམས་ཅད་ཀྱང་སྟོན་ལ་དེ་ཡང་རྣམ་པར་མི་རྟོག་གོ། །ལྷའི་བུ་བྱང་ཆུབ་སེམས་དཔའ་ནི་སྐྱེ་བ་དང་། འབྱུང་བ་ཡང་རློམ་སེམས་སུ་མི་བྱེད་ལ་སྔོན་གྱི་བྱིན་གྱི་རླབས་ཀྱིས་སྐྱེ་བར་འགྱུར་རོ། །དེ་སྐད་ཅེས་བཀའ་
[138b.2]སྩལ་པ་དང་། བཅོམ་ལྡན་འདས་ལ་ལྷའི་བུ་ཟླ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་གང་འདི་སྐད་དུ་བྱང་ཆུབ་སེམས་དཔའ་ནི་སྐྱེ་བ་དང་། འབྱུང་བ་ཡང་རློམ་སེམས་སུ་མི་བྱེད་ཅེས་བཀའ་སྩལ་པ་དེ་ལ་བཅོམ་ལྡན་འདས་དེ་བཞིན་གཤེགས་པ་ནི་ལྷ་མོ་སྒྱུ་འཕྲུལ་ལས་འཁྲུངས་
[138b.3]ཏེ། སྐུ་བསྐྲུན་པའི་ཡུམ་ལ་ཐུགས་བརྩེ་བའི་སླད་དུ་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་དབྱར་གནས་པར་ཞལ་གྱིས་བཞེས་ན། ཇི་ལྟར་དེ་བཞིན་གཤེགས་པས་རློམ་སེམས་སུ་མི་མཛད་ལགས། བཀའ་སྩལ་པ། ལྷའི་བུ་དེ་བཞིན་གཤེགས་པ་ནི་ལྷ་མོ་སྒྱུ་འཕྲུལ་ལས་མ་སྐྱེས་
[138b.4]སོ། །གསོལ་པ། འོ་ན་དེ་བཞིན་གཤེགས་པ་གང་ལས་འཁྲུངས་ལགས། བཀའ་སྩལ་པ། ལྷའི་བུ་དེ་བཞིན་གཤེགས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་སྐྱེས་ཏེ། ལྷའི་བུ་གང་དག་ཤེས་རབ་ཀྱི་ཕ་རོལ་ཏུ་ཕྱིན་པ་ནི་སངས་རྒྱས་བཅོམ་ལྡན་འདས་རྣམས་སྐྱེད་པའི་ཡུམ་ཡིན་
[138b.5]ནོ་ཞེས་སྨྲ་བ་ནི་ཡང་དག་པར་སྨྲ་བ་ཡིན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པ་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་སྐྱེད་པའི་ཡུམ་ཡིན་ནོ་ཞེས་སྨྲ་བ་ནི་ཡང་དག་པར་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། ལྷའི་བུ་སྐྱེས་བུ་ཆེན་པོའི་མཚན་
[138b.6]སུམ་ཅུ་རྩ་གཉིས་ནི་ལྷ་མོ་སྒྱུ་འཕྲུལ་ལས་སྐྱེས་པ་མ་ཡིན་གྱི། ལྷའི་བུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབས་པས་མངོན་པར་གྲུབ་པ་ཡིན་ནོ། །ལྷའི་བུ་དེ་བཞིན་གཤེགས་པའི་སྟོབས་བཅུ་པོ་འདི་དག་ནི་ལྷ་མོ་སྒྱུ་འཕྲུལ་ལས་སྐྱེས་པ་མ་ཡིན་
[138b.7]གྱི། དེ་བཞིན་གཤེགས་པའི་སྟོབས་བཅུ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབས་པས་མངོན་པར་གྲུབ་པ་ཡིན་ནོ། །ལྷའི་བུ་དེ་བཞིན་གཤེགས་པའི་མི་འཇིགས་པ་བཞི་པོ་འདི་དག་ནི་ལྷ་མོ་སྒྱུ་འཕྲུལ་ལས་སྐྱེས་པ་མ་ཡིན་ནོ། །སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་དང་བྱམས་པ་ཆེན་པོ་
[139a]
[139a.1]དང་། སྙིང་རྗེ་ཆེན་པོ་དང་། དགའ་བ་ཆེན་པོ་དང་། བཏང་སྙོམས་ཆེན་པོ་དང་། སྤྱི་གཙུག་བལྟར་མི་མཐོང་བ་དང་། གཤེགས་པ་དོན་ཡོད་པ་དང་། སངས་རྒྱས་ཀྱི་སྤྱན་དང་། སངས་རྒྱས་ཀྱི་ཡེ་ཤེས་དང་། སངས་རྒྱས་ཀྱི་སོ་སོ་ཡང་དག་པར་རིག་པ་དང་། ཕ་རོལ་གྱི་སེམས་ཤེས་པ་དང་། 
[139a.2]ལྷའི་བུ་མདོར་བསྡུ་ན་གང་དག་གིས་དེ་བཞིན་གཤེགས་པ་དང་དེ་བཞིན་གཤེགས་པ་ཞེས་བྱ་བའི་གྲངས་སུ་འགྲོ་བའི་སངས་རྒྱས་ཀྱི་ཆོས་དེ་ལྟ་བུ་གང་དག་ཡིན་པ་དེ་དག་ནི་ལྷ་མོ་སྒྱུ་འཕྲུལ་ལས་སྐྱེས་པ་མ་ཡིན་ཏེ། ལྷའི་བུ་དེ་ལྟར་ན་དེ་བཞིན་གཤེགས་པའི་སངས་རྒྱས་ཀྱི་ཆོས་དཔག་ཏུ་
[139a.3]མེད་པ་གང་དག་གིས་དེ་བཞིན་གཤེགས་པ་དེ་བཞིན་གཤེགས་པ་ཞེས་བྱ་བའི་གྲངས་སུ་འགྲོ་བ་དེ་ལྟ་བུ་དེ་དག་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་ཅིང་། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབས་པས་མངོན་པར་གྲུབ་པ་ཡིན་ཏེ། ལྷའི་བུ་ཁྱོད་ཀྱིས་རྣམ་གྲངས་འདིས་ཀྱང་ཅི་ནས་
[139a.4]དེ་བཞིན་གཤེགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་སྐྱེས་ཀྱི། ལྷ་མོ་སྒྱུ་འཕྲུལ་ལས་མ་ཡིན་པ་དེ་ལྟར་རིག་པར་བྱའོ།། །།བམ་པོ་གཉིས་པ། དེ་ནས་བཅོམ་ལྡན་འདས་ལ་ལྷའི་བུ་ཟླ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་
[139a.5]གང་གིས་ཀྱང་སྐྱེད་པ་མ་ལགས། བསྐྲུན་པ་མ་ལགས། འགག་པར་བགྱིད་པ་མ་ལགས་ན། བཅོམ་ལྡན་འདས་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་དེ་བཞིན་གཤེགས་པ་བསྐྲུན་པ་ལགས། བཀའ་སྩལ་པ། ལྷའི་བུ་ཆོས་གང་དག་གིས་དེ་བཞིན་གཤེགས་པ་དེ་བཞིན་གཤེགས་པ་ཞེས་བྱ་བའི་གྲངས་
[139a.6]སུ་འགྲོ་བའི་ཆོས་དེ་དག་ནི་སྐྱེ་བ་ཡང་མེད། འཆི་འཕོ་བ་ཡང་མེད། འབྱུང་བ་ཡང་མེད་དོ། །ལྷའི་བུ་གང་སྐྱེ་བ་ཡང་མེད། འཆི་འཕོ་བ་ཡང་མེད། འབྱུང་བ་ཡང་མེད་པ་དེ་ལྟ་བུའི་ཡེ་ཤེས་དེ་སྐྱེད་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ནི་གང་སྐྱེ་བ་མེད་པ་དང་། འཆི་འཕོ་མེད་
[139a.7]པ་དང་། འབྱུང་བ་མེད་པའི་དེ་བཞིན་གཤེགས་པ་སྐྱེས་སོ། །ལྷའི་བུ་གང་ལ་སྐྱེ་བ་ཡང་མེད། འཆི་འཕོ་བ་ཡང་མེད། འབྱུང་བ་ཡང་མེད་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོད་པ་ལས་ཡང་དག་པར་ངེས་པར་འབྱུང་བ་ཡོད་མོད་ཀྱི། ཤེས་རབ་ཀྱི་ཕ་རོལ་ཏུ་ཕྱིན་པ་མེད་པ་ལས་ནི་ངེས་པར་འབྱུང་བ་མེད་དོ། །གསོལ་པ། 
[139b]
[139b.1]བཅོམ་ལྡན་འདས་དེ་ལྟར་ཤེས་རབ་མཆིས་ན་ངེས་པར་འབྱུང་བ་མཆིས་པ་ལས་ན་ཅི་ཤེས་རབ་དེ་ལ་སེམས་པའམ། འཚལ་བ་མཆིས་སམ། བཀའ་སྩལ་པ། ལྷའི་བུ་ཤེས་རབ་ལ་ནི་སེམས་པའམ། ཤེས་པ་ཡང་མེད་དོ། །ལྷའི་བུ་གལ་ཏེ་ཤེས་རབ་སེམས་པའམ། ཤེས་པ་ཞིག་ཡིན་པར་གྱུར་
[139b.2]ན་ཤེས་རབ་ལས་རྟག་ཏུ་ངེས་པར་འབྱུང་བ་མེད་པར་འགྱུར་རོ། །དེ་ཅིའི་ཕྱིར་ཞེ་ན། ལྷའི་བུ་གང་ལ་སེམས་སམ་ཚོར་བ་ཡོད་ན་དེ་ལ་ངེས་པར་འབྱུང་བ་ཅི་ཡང་མེད་པའི་ཕྱིར་རོ། །ལྷའི་བུ་གང་གི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་སེམས་པ་མེད་ཅིང་། ཤེས་པ་མེད་པ་དེའི་ཕྱིར་ཤེས་རབ་རྟག་ཏུ་ངེས་པར་
[139b.3]འབྱུང་བ་ཡིན་ནོ། །གསོལ་པ། བཅོམ་ལྡན་འདས་ངེས་པར་འབྱུང་བ་ཞེས་བགྱི་བ་དེ་གང་གི་ཚིག་བླ་དགས་ལགས། བཀའ་སྩལ་པ། ལྷའི་བུ་སྤྲོས་པ་མེད་པའི་ཚིག་བླ་དགས་སོ། །གསོལ་པ། བཅོམ་ལྡན་འདས་སྤྲོས་པ་མ་མཆིས་པས་ཅི་ཞིག་ངེས་པར་འབྱིན་པར་བགྱིད་ལགས། བཀའ་སྩལ་པ། 
[139b.4]ལྷའི་བུ་གང་དག་སྤྲོས་པ་ལ་སྤྱོད་པ་དེ་དག་ནི་ཁམས་གསུམ་དུ་སྐྱེ་བ་མི་འདོར་རོ། །གང་དག་སྤྲོས་པར་མི་བྱེད་པ་དེ་དག་ནི་ཁམས་གསུམ་དུ་སྐྱེ་བ་འདོར་བར་བྱེད་དོ། །ལྷའི་བུ་དེ་ལྟ་བས་ན་གང་ཁྱོད་སྤྲོས་པ་མེད་པར་ངེས་པར་འབྱུང་བས་ཅི་ཞིག་ངེས་པར་འབྱིན་ཅེས་ཟེར་བ་ནི་ཁམས་གསུམ་དུ་སྐྱེ་བ་ངེས་
[139b.5]པར་འབྱིན་པར་བྱེད་དོ། །གསོལ་པ། བཅོམ་ལྡན་འདས། བཅོམ་ལྡན་འདས་ཀྱིས་ཁམས་གསུམ་ལས་ཡང་དག་པར་འདའ་བར་བགྱི་བའི་སླད་དུ་ཉན་ཐོས་རྣམས་ལ་ཆོས་བསྟན་ལགས་སམ། བཀའ་སྩལ་པ། ལྷའི་བུ་ང་ནི་འདོད་པའི་ཁམས་ལས་ཀྱང་བརྩམས་ཏེ་ཉན་ཐོས་རྣམས་ལ་ཆོས་སྟོན་ལ། 
[139b.6]དེ་བཞིན་གཤེགས་པས་འདོད་པའི་ཁམས་ཀྱང་མ་དམིགས་སོ། །ལྷའི་བུ་ང་ནི་གཟུགས་ཀྱི་ཁམས་ལས་ཀྱང་བརྩམས་ཏེ་ཉན་ཐོས་རྣམས་ལ་ཆོས་སྟོན་ལ། དེ་བཞིན་གཤེགས་པས་གཟུགས་ཀྱི་ཁམས་ཀྱང་མ་དམིགས་སོ། །ལྷའི་བུ་ང་ནི་གཟུགས་མེད་པའི་ཁམས་ལས་ཀྱང་བརྩམས་
[139b.7]ཏེ་ཉན་ཐོས་རྣམས་ལ་ཆོས་སྟོན་ལ། དེ་བཞིན་གཤེགས་པས་གཟུགས་མེད་པའི་ཁམས་ཀྱང་མ་དམིགས་སོ། །ལྷའི་བུ་ང་ནི་ཡང་དག་པར་འདའ་བར་བྱ་བའི་ཕྱིར་ཆོས་སྟོན་ལ། དེ་བཞིན་གཤེགས་པས་གང་ཡང་དག་པར་འདའ་བའི་ཆོས་དེ་ཡང་དག་པར་མ་མཐོང་
[140a]
[140a.1]ངོ་། །ལྷའི་བུ་ངའི་ཉན་ཐོས་རྣམས་ནི་འདོད་པའི་ཁམས་ལ་དམིགས་ནས་འདོད་པའི་ཁམས་ལས་ཡང་དག་པར་འདའ་བར་མི་བྱེད་དོ། །ངའི་ཉན་ཐོས་རྣམས་ནི་གཟུགས་ཀྱི་ཁམས་ལ་དམིགས་ནས་གཟུགས་ཀྱི་ཁམས་ལས་ཡང་དག་པར་འདའ་བར་མི་བྱེད་དོ། །
[140a.2]ངའི་ཉན་ཐོས་རྣམས་ནི་གཟུགས་མེད་པའི་ཁམས་ལ་དམིགས་ནས་གཟུགས་མེད་པའི་ཁམས་ལས་ཡང་དག་པར་འདའ་བར་མི་བྱེད་དོ། །ལྷའི་བུ་གཞན་ཡང་ངའི་ཉན་ཐོས་རྣམས་ནི་ཁམས་གསུམ་པ་མི་དམིགས་པས་ཁམས་གསུམ་པ་ལ་མི་རྟེན་ཏེ། ཆོས་རྣམས་སྟོང་པ་ཉིད་དུ་དམིགས་པས་
[140a.3]འདོད་པའི་ཁམས་སུ་སྨོན་ལམ་མི་འདེབས་སོ། །གཟུགས་ཀྱི་ཁམས་སུ་སྨོན་ལམ་མི་འདེབས་སོ། །གཟུགས་མེད་པའི་ཁམས་སུ་སྨོན་ལམ་མི་འདེབས་སོ། །ཁམས་གསུམ་པར་སྨོན་ལམ་མི་འདེབས་པས་ན་ཁམས་གསུམ་པར་མི་སྐྱེའོ། །མ་སྐྱེས་པ་དེ་དག་གི་འགྲོ་བ་ནི་གདགས་སུ་མེད་དོ། །ཀྱེ་
[140a.4]ལྷའི་བུ་འོན་ཀྱང་འཕགས་པ་རྣམས་ནི་ཡང་དག་པར་འདའ་བ་ཞེས་དེ་སྐད་བརྗོད་པར་མཛད་དོ། །འོན་ཀྱང་དོན་དམ་པར་ན་འདི་ལ་སུ་ཡང་ཡང་དག་པར་འདའ་བ་ཡང་མེད་འོང་བ་ཡང་མེད་དོ། །དེ་ཅིའི་ཕྱིར་ཞེ་ན། ལྷའི་བུ་ཆོས་ཐམས་ཅད་ནི་ཡང་དག་པར་འདའ་བ་མེད་པ་ལས་བལྟ་བར་བྱའོ། །ལྷའི་བུ་དཔེར་ན། ནམ་མཁའ་
[140a.5]ནི་མ་སྐྱེས་པ། མ་བྱས་པ། མངོན་པར་མ་གྲུབ་པ། འཕོ་བ་མེད་པ། འོང་བ་མེད་པ་སྟེ། ཆོས་ཐམས་ཅད་ཀྱང་དེ་བཞིན་དུ་བལྟ་བར་བྱའོ། །གཏམ་འདི་བསྟན་པ་ན་ལྷའི་འཁོར་དེའི་ནང་ནས་ལྷའི་བུ་བདུན་ཁྲི་ཉིས་སྟོང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །སྔོན་དགེ་བའི་རྩ་བ་བསྐྱེད་པའི་ལྷའི་
[140a.6]བུ་ཁྲི་དྲུག་སྟོང་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །དགེ་བའི་རྩ་བ་ཡོངས་སུ་སྨིན་པའི་བྱང་ཆུབ་སེམས་དཔའ་བརྒྱད་སྟོང་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །དེ་དག་གི་ལག་ཏུ་བཅོམ་ལྡན་འདས་ཀྱི་མཐུས་སྔོན་མ་མཐོང་བའི་མེ་ཏོག་གི་སྣོད་བྱུང་བར་གྱུར་ཏེ། མེ་ཏོག་གི་
[140a.7]སྣོད་དེ་དག་ནས་དེ་བཞིན་གཤེགས་པ་ལ་གཏོར་ཏོ། །མེ་ཏོག་དེ་དག་གིས་ཀྱང་སུམ་ཅུ་རྩ་གསུམ་པའི་གནས་ཁོ་ར་ཁོར་ཡུག་ཏུ་ཁེབས་པར་གྱུར་ཏོ། །དེ་ནས་བཅོམ་ལྡན་འདས་ལ་ལྷའི་དབང་པོ་བརྒྱ་བྱིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ལྷའི་བུ་འདི་རྣམས་ཀྱིས་དེ་བཞིན་གཤེགས་
[140b]
[140b.1]པ་ལ་མེ་ཏོག་གཏོར་བ་གང་དག་ལགས་པ་འདི་དག་ནི་སྔོན་མ་མཐོང་ལགས་སོ། །དེ་ནས་ལྷའི་བུ་ཟླ་བས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། །ཀཽ་ཤི་ཀ་ད་ལྟར་གང་ལ་མེ་ཏོག་དག་གིས་གཏོར་བའི་དེ་བཞིན་གཤེགས་པ་འདི་ཡང་སྔོན་མ་མཐོང་ངོ་། །དེ་ཅིའི་ཕྱིར་ཞེ་ན། ཀཽ་ཤི་ཀ་སེམས་ཅན་
[140b.2]གང་གིས་དེ་བཞིན་གཤེགས་པ་མ་མཐོང་བའི་སེམས་དེ་ནི་འགགས་ཤིང་མེད་པར་གྱུར་ཏེ་མཐོང་བར་མི་ནུས་སོ། །ཀཽ་ཤི་ཀ་དེ་བས་ན་གང་ཅི་མཐོང་ཡང་རུང་སྟེ། དེ་དག་ཐམས་ཅད་ནི་སྔོན་མ་མཐོང་བའོ། །གང་ཅི་ཐོས་ཀྱང་རུང་སྟེ། དེ་དག་ཐམས་ཅད་ནི་སྔོན་མ་ཐོས་པའོ། །སྨྲས་པ། ལྷའི་
[140b.3]བུ་ཁྱོད་ཀྱིས་དེ་བཞིན་གཤེགས་པ་མཐོང་ངམ། སྨྲས་པ། ཀཽ་ཤི་ཀ་གལ་ཏེ་དེ་བཞིན་གཤེགས་པ་གཟུགས་ཞེས་བྱ་བ་ཡིན་ན་ནི། བདག་གིས་དེ་བཞིན་གཤེགས་པ་མཐོང་ངོ་། །ཀཽ་ཤི་ཀ་གལ་ཏེ་དེ་བཞིན་གཤེགས་པ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་
[140b.4]ཞེས་བྱ་བ་ཡིན་ན་ནི་བདག་གིས་དེ་བཞིན་གཤེགས་པ་མཐོང་ན། ཀཽ་ཤི་ཀ་དེ་བཞིན་གཤེགས་པ་ནི་གཟུགས་ཞེས་བྱ་བའམ། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ཞེས་བྱ་བ་མ་ཡིན་ནོ། །ཀཽ་ཤི་ཀ་དེ་བཞིན་གཤེགས་པ་ནི་ཕུང་པོ་ལྔའི་ཆོས་ཀྱི་མཚན་ཉིད་ཀྱིས་
[140b.5]རབ་ཏུ་ཕྱེ་བ་མ་ཡིན་ཏེ་དེ་ནི་མཐོང་བར་སླ་བ་མ་ཡིན་ནོ། །ཀཽ་ཤི་ཀ་གཞན་ཡང་གང་ཁྱོད་འདི་སྐད་དུ་ལྷའི་བུ་ཁྱོད་ཀྱིས་དེ་བཞིན་གཤེགས་པ་མཐོང་ངམ་ཞེས་ཟེར་བ་ནི། ཇི་ལྟར་དེ་བཞིན་གཤེགས་པས་བདག་གཟིགས་པ་དེ་བཞིན་དུ་བདག་གིས་དེ་བཞིན་གཤེགས་པ་མཐོང་ངོ་། །སྨྲས་པ། ལྷའི་
[140b.6]བུ་ཁྱོད་ཀྱིས་དེ་བཞིན་གཤེགས་པ་ཇི་ལྟར་མཐོང་། སྨྲས་པ། ཀཽ་ཤི་ཀ་དེ་བཞིན་གཤེགས་པ་མདུན་ན་བཞུགས་པ་འདི་ལ་ཞུས་ཤིག །དེ་ནས་བཅོམ་ལྡན་འདས་ལ་ལྷའི་དབང་པོ་བརྒྱ་བྱིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ལྷའི་བུ་ཟླ་བ་ཇི་ལྟར་གཟིགས་
[140b.7]ལགས། བཀའ་སྩལ་པ། ཀཽ་ཤི་ཀ་གཟུགས་སུ་མི་མཐོང་ངོ་། །ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པར་མི་མཐོང་ངོ་། །སྔོན་གྱི་མཐའ་དང་། ཕྱི་མའི་མཐའ་དང་། ད་ལྟར་བྱུང་བར་མི་མཐོང་ངོ་། །ལངས་
[141a]
[141a.1]པ་དང་། འདུག་པ་དང་། འགྲོ་བ་དང་། འོང་བ་དང་། རྒྱབ་དང་། གློ་དང་། མདུན་དང་། ཆོས་ལ་མ་གཏོགས་པར་མི་མཐོང་ངོ་། །སློབ་པར་མི་མཐོང་ངོ་། །མི་སློབ་པར་མི་མཐོང་ངོ་། །མི་སློབ་པའི་ཆོས་དང་ལྡན་པར་མི་མཐོང་ངོ་། །
[141a.2]དགྲ་བཅོམ་པར་མི་མཐོང་ངོ་། །དགྲ་བཅོམ་པའི་ཆོས་དང་ལྡན་པར་མི་མཐོང་ངོ་། །ཉན་ཐོས་ཀྱི་ས་དང་། རང་སངས་རྒྱས་ཀྱི་ས་དང་། སངས་རྒྱས་ཀྱི་སར་མི་མཐོང་སྟེ། ཀཽ་ཤི་ཀ་དེ་ལྟར་མཐོང་ངོ་། །ཀཽ་ཤི་ཀ་སུས་དེ་ལྟར་མཐོང་བ་དེས་ནི་ཡང་དག་པར་མཐོང་སྟེ། ལོག་པར་
[141a.3]མཐོང་བ་མ་ཡིན་ནོ། །སུ་ཡང་དག་པར་མཐོང་བ་དེས་ནི་ཅི་ཡང་མི་མཐོང་ངོ་། །སུ་ཅི་ཡང་མི་མཐོང་བ་དེས་ནི་མཉམ་པར་མཐོང་སྟེ་མི་མཉམ་པར་མི་མཐོང་ངོ་། །ཀཽ་ཤི་ཀ་དེ་ལྟར་གཟིགས་པའི་དེ་བཞིན་གཤེགས་པ་ནི་ཐམས་ཅད་གཟིགས་པ་ཞེས་བྱའོ། །ཀཽ་ཤི་ཀ་དེ་ལྟར་གཟིགས་
[141a.4]པའི་དེ་བཞིན་གཤེགས་པ་ནི་དེ་བཞིན་གཤེགས་པ་ཞེས་བྱ་སྟེ། འོན་ཀྱང་དེ་བཞིན་གཤེགས་པ་ནི་ཆོས་ཀྱི་དབྱིངས་འདྲེས་པར་ཡང་མི་མཛད་དོ། །ཀཽ་ཤི་ཀ་འདི་ཇི་སྙམ་དུ་སེམས། དེ་ལྟར་གཟིགས་པའི་དེ་བཞིན་གཤེགས་པས་ཅི་ཞིག་གཟིགས་པར་འགྱུར། གསོལ་པ། བཅོམ་
[141a.5]ལྡན་འདས་དེ་བཞིན་གཤེགས་པས་ནི་མིང་གཟིགས་པ་མ་ལགས། གཟུགས་གཟིགས་པ་མ་ལགས་ཏེ། བཅོམ་ལྡན་འདས་འདི་ལ་ནི་ཆོས་འགའ་ཙམ་ཡང་གྲངས་སུ་བགྱིས་པ་མ་མཆིས་སོ། །བཅོམ་ལྡན་འདས་ཅི་དེ་བཞིན་གཤེགས་པས་ཇི་ལྟར་གཟིགས་པ་དེ་བཞིན་དུ་ལྷའི་
[141a.6]བུ་ཟླ་བས་ཀྱང་དེ་ལྟར་མཐོང་ལགས་སམ། བཀའ་སྩལ་པ། ཀཽ་ཤི་ཀ་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་སུ་ཡང་རུང་བ་དེ་དག་ཐམས་ཅད་ཀྱིས་ནི་ཆོས་ཀྱི་དབྱིངས་ཀྱི་ལུགས་ཀྱིས་ཆོས་འགའ་ཙམ་ཡང་གཟུང་བའི་ཕྱིར་ཆོས་གང་ཡང་མི་མཐོང་ངོ་། །གསོལ་
[141a.7]པ། བཅོམ་ལྡན་འདས་ཅི་ལྷའི་བུ་ཟླ་བ་མི་སྐྱེ་བའི་ཆོས་ལ་བཟོད་པ་ཐོབ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་ཁྱོད་ཀྱིས་ལྷའི་བུ་ཟླ་བ་འདི་ཉིད་ལ་དྲིས་ཤིག་དང་། འདི་ཉིད་ཀྱིས་ཁྱོད་ལ་ལན་ལྡོན་ནོ། །དེ་ནས་ལྷའི་དབང་པོ་བརྒྱ་བྱིན་གྱིས་ལྷའི་བུ་ཟླ་བ་
[141b]
[141b.1]ལ་འདི་སྐད་ཅེས་སྨྲས་སོ། །ལྷའི་བུ་ཁྱོད་མི་སྐྱེ་བའི་ཆོས་རྣམས་ལ་བཟོད་པ་སྐྱེས་སམ། སྨྲས་པ། ཀཽ་ཤི་ཀ་ཅི་མི་སྐྱེ་བ་སྐྱེའམ། སྨྲས་པ། ལྷའི་བུ་དེ་ནི་མ་ཡིན་ནོ། །སྨྲས་པ། ཀཽ་ཤི་ཀ་གལ་ཏེ་མི་སྐྱེ་བ་སྐྱེ་བར་གྱུར་ན་མི་སྐྱེ་བའི་ཆོས་རྣམས་སུའི་བཟོད་པ་སྐྱེ་བར་འགྱུར། ཀཽ་ཤི་ཀ་མི་
[141b.2]སྐྱེ་བ་ཞེས་བྱ་བ་དེ་ནི་ཆོས་ཀྱི་དབྱིངས་ཀྱི་ཚིག་བླ་དགས་སོ། །ཆོས་ཀྱི་དབྱིངས་གང་ཡིན་པ་དེ་ལ་ནི་སྐྱེ་བའམ་འགག་པ་མི་དམིགས་སོ། །དེ་ནས་ལྷའི་དབང་པོ་བརྒྱ་བྱིན་འདི་སྙམ་དུ་སེམས་པར་གྱུར་ཏེ། ལྷའི་བུ་འདིའི་བསྟན་པ་དེ་འདྲ་བ་ལས་ན། ཀྱེ་མ་ལྷའི་བུ་འདི་ནི་བཟོད་པ་ཐོབ་པ་
[141b.3]ཡིན་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དང་ཉེའོ་སྙམ་མོ། །དེ་ནས་ལྷའི་བུ་ཟླ་བས་ལྷའི་དབང་པོ་བརྒྱ་བྱིན་གྱི་སེམས་ཀྱི་ཡོངས་སུ་རྟོག་པ་སེམས་ཀྱིས་ཤེས་ནས། ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། །ཀཽ་ཤི་ཀ་བཟོད་པ་ཐོབ་པ་གང་དག་ཡིན་པ་དེ་
[141b.4]དག་ནི་སངས་རྒྱས་ཀྱི་བྱང་ཆུབ་དང་ཉེ་བ་མ་ཡིན་ནོ། །སྨྲས་པ། ལྷའི་བུ་ཁྱོད་ཅི་ལས་བསམས་ཏེ་དེ་སྐད་ཟེར། སྨྲས་པ། ཀཽ་ཤི་ཀ་ཐོབ་ཅེས་བྱ་བ་དེ་ནི་དམིགས་པའི་ཚིག་བླ་དགས་ཡིན་ལ་དམིགས་པས་ནི་བྱང་ཆུབ་མངོན་པར་རྫོགས་པར་འཚང་མི་རྒྱའོ། །མི་སྐྱེ་བའི་བཟོད་པ་ཞེས་བྱ་
[141b.5]བ་དེ་ནི་མི་སྐྱེ་བའི་ཚིག་བླ་དགས་སོ། །མི་སྐྱེ་བ་གང་ཡིན་པ་དེ་ཉིད་ནི་བྱང་ཆུབ་བོ། །སྨྲས་པ། ལྷའི་བུ་ཟླ་བ་བྱང་ཆུབ་ཉིད་གང་ལས་བཙལ་བར་བྱ། སྨྲས་པ། ཀཽ་ཤི་ཀ་བྱང་ཆུབ་ནི་བདག་གི་ངོ་བོ་ཉིད་ལས་བཙལ་བར་བྱའོ། །སྨྲས་པ། བདག་གི་ངོ་བོ་ཉིད་གང་ལས་བཙལ་བར་བྱ། སྨྲས་
[141b.6]པ། ཆོས་གང་མ་སྐྱེས། མི་སྐྱེ། སྐྱེ་བར་མི་འགྱུར་བ་དེ་ལས་བཙལ་བར་བྱའོ། །ཅི་ནས་ཀྱང་ཚོལ་བ་ན་གང་བཙལ་བ་དང་། གང་གིས་བཙལ་བ་དེ་ཡང་སློང་བར་མི་བྱེད་པ་དེ་ལྟར་བཙལ་བར་བྱའོ་དེ་ནས་བཅོམ་ལྡན་འདས་ལ་ལྷའི་དབང་པོ་བརྒྱ་བྱིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་
[141b.7]ལྷའི་བུ་ཟླ་བ་འདི་དེ་ལྟར་ཟབ་མོའི་ཤེས་རབ་དང་ལྡན་པ་ངོ་མཚར་ལགས་སོ། །བཅོམ་ལྡན་འདས་ལྷའི་བུ་ཟླ་བ་འདི་གང་ནས་ཤི་འཕོས་ཏེ་འདིར་མཆིས་ལགས། དེ་ནས་ལྷའི་བུ་ཟླ་བས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། །ཀཽ་ཤི་ཀ་སྒྱུ་མ་མཁན་གྱིས་སྐྱེས་པའམ། བུད་མེད་
[142a]
[142a.1]སྤྲུལ་པ་གང་ཡིན་པ་དེ་གང་ནས་ཤི་འཕོས་ཏེ་འདིར་འོངས། འདི་ནས་ཤི་འཕོས་ནས་གང་དུ་འགྲོ་བར་འགྱུར། སྨྲས་པ། ལྷའི་བུ་སྒྱུ་མ་སྤྲུལ་པ་ལ་ནི་ཤི་འཕོའམ་སྐྱེ་བ་མེད་དོ། །དེ་ཅིའི་ཕྱིར་ཞེ་ན། དེ་ནི་རྣམ་པར་རྟོག་པ་མེད་པའི་ཕྱིར་རོ། །སྨྲས་པ། ཀཽ་ཤི་ཀ་ཁྱོད་
[142a.2]འདི་སྐད་དུ་སྤྲུལ་པ་འདི་གང་ནས་ཤི་འཕོས་ཏེ་འདིར་འོངས། འདི་ནས་ཤི་འཕོས་ནས་གང་དུ་འགྲོ་བར་འགྱུར་ཞེས་ཟེར་བ་དེ་ཅི་མཁས་པ་རྣམས་ཀྱིས་སྨད་པར་མི་འགྱུར་རམ། སྨྲས་པ། ལྷའི་བུ་དེ་དེ་བཞིན་ནོ། །སྨྲས་པ། ཀཽ་ཤི་ཀ་བདག་ནི་ཁྱོད་ཀྱིས་དྲི་བ་དེ་ལ་འདི་སྙམ་དུ་བྱེད་དེ། 
[142a.3]གང་ཁྱོད་ཀྱིས་ལྷའི་བུ་འདི་གང་ནས་ཤི་འཕོས་ཏེ་འདིར་མཆིས། འདི་ནས་ཤི་འཕོས་ནས་གར་སྐྱེ་བར་འགྱུར་ཞེས་ཞུས་པ་ནི་སྒྱུ་མ་ལྟ་བུའི་ཆོས་རྣམས་ལ་དེ་སྐད་འདྲི་བར་ཟད་དོ་སྙམ་མོ། །ཀཽ་ཤི་ཀ་འདི་ཇི་སྙམ་དུ་སེམས། དེ་བཞིན་གཤེགས་པས་སྤྲུལ་པ་སྤྲུལ་པར་མཛད་པ་གང་ཡིན་
[142a.4]པ་དེ་འོང་ངམ། འཆི་འཕོའམ། སྐྱེའམ། སྨྲས་པ། ལྷའི་བུ་དེ་ནི་མ་ཡིན་ནོ། །སྨྲས་པ། ཅི་བྱ་བ་གང་གི་ཕྱིར། སྤྲུལ་པ་བྱ་བ་དེ་བྱེད་དམ། སྨྲས་པ། ལྷའི་བུ་བྱེད་དོ། །སྨྲས་པ། ཀཽ་ཤི་ཀ་དེ་བཞིན་དུ་གང་གིས་ཆོས་ཐམས་ཅད་སྤྲུལ་པ་ལྟ་བུ་དང་སྒྱུ་མ་ལྟ་བུར་རྟོགས་པ་དེ་ནི་
[142a.5]འགྲོ་བ་དང་། འོང་བ་དང་། འཆི་འཕོ་དང་། སྐྱེ་བ་ཡང་སྟོན་ལ་དེ་ནི་ཅི་ལ་ཡང་རྣམ་པར་མི་རྟོག་སྟེ། བྱ་བ་དེ་ཡང་བྱེད་དོ། །ཀཽ་ཤི་ཀ་འདི་ཇི་སྙམ་དུ་སེམས། གང་རྨི་ལམ་དུ་གཟུགས་མཐོང་བའམ། སྒྲ་ཐོས་པའམ། དྲི་སྣོམ་པའམ། རོ་མྱོང་བའམ། རེག་བྱ་ལ་རེག་པའམ། 
[142a.6]ཆོས་རྣམ་པར་ཤེས་པ་དེ་དག་ཅི་དེ་ན་ཅི་ཡང་ཡོད་དམ། སྨྲས་པ། ལྷའི་བུ་དེ་ནི་མེད་དོ། །སྨྲས་པ། ཀཽ་ཤི་ཀ་དེ་བཞིན་དུ་གང་གིས་ཆོས་ཐམས་ཅད་རྨི་ལམ་གྱི་ངོ་བོ་ཉིད་དུ་རྟོགས་པ་དེ་ནི་མཐོང་བ་དང་། ཐོས་པ་དང་། དྲན་པ་དང་། བྱེ་བྲག་ཕྱེད་པ་དང་། རྣམ་པར་ཤེས་པའི་ཆོས་རྣམས་
[142a.7]ལ་ཆགས་པར་མི་འགྱུར། རྗེས་སུ་ཆགས་པར་མི་འགྱུར། ཁོང་ཁྲོ་བར་མི་འགྱུར་རོ། །མཐོང་བ་དང་། ཐོས་པ་དང་། དྲན་པ་དང་། བྱེ་བྲག་ཕྱེད་པ་དང་། རྣམ་པར་ཤེས་པའི་ཆོས་རྣམས་ཀྱང་གཞན་དག་ལ་རྗོད་པར་བྱེད་ལ། བརྗོད་པ་དེ་ཡང་མངོན་པར་ཞེན་པ་མེད་དོ། །དེ་ནས་
[142b]
[142b.1]བཅོམ་ལྡན་འདས་ལ་ལྷའི་དབང་པོ་བརྒྱ་བྱིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ལྷའི་བུ་ཟླ་བ་འདི་སྐྱེ་བ་ཡང་མི་དམིགས་འཆི་འཕོ་ཡང་མི་དམིགས་ལགས་ན། བཅོམ་ལྡན་འདས་འདིས་ཇི་ལྟར་སེམས་ཅན་རྣམས་ཡོངས་སུ་སྨིན་པར་བགྱི་བར་རྟོགས་ཤིང་བགྱིད་པར་འགྱུར་
[142b.2]ལགས། གང་ལ་སྐྱེ་བ་ཡང་མ་མཆིས། འཆི་འཕོ་ཡང་མ་མཆིས་པ་དེ་ནི་ཉན་ཐོས་ཀྱིས་ལགས་ཏེ། དེ་ནི་བྱང་ཆུབ་སེམས་དཔའི་ས་མ་ལགས་སོ། །བཅོམ་ལྡན་འདས་བྱང་ཆུབ་སེམས་དཔས་ནི་བསྐལ་པ་སྟོང་ཕྲག་མང་པོར་འཁོར་བར་བགྱི་འཚལ་ལགས་སོ། །དེ་སྐད་ཅེས་
[142b.3]གསོལ་པ་དང་། བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་བཀའ་སྩལ་ཏོ། །ཀཽ་ཤི་ཀ་བྱང་ཆུབ་སེམས་དཔའ་མི་སྐྱེ་བའི་ཆོས་རྣམས་ལ་བཟོད་པ་སྐྱེས་པ་ནི་སུ་ཡང་རུང་སྟེ། དེ་ནི་སྐྱེ་བ་ལ་ཡང་རློམ་སེམས་མེད་ལ་འཆི་འཕོ་ལ་ཡང་རློམ་སེམས་མེད་དེ། དེ་
[142b.4]ནི་དགྲ་བཅོམ་པ་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་ཇི་ལྟ་བ་དེ་བཞིན་དུ་གཟུང་བར་བྱའོ། །དེ་ཅིའི་ཕྱིར་ཞེ་ན། དེ་ལ་ནི་བདག་ཏུ་འདུ་ཤེས་དང་གཞན་དུ་འདུ་ཤེས་མི་འཇུག་པའི་ཕྱིར་རོ། །ཀཽ་ཤི་ཀ་གཞན་ཡང་བྱང་ཆུབ་སེམས་དཔའ་གང་གཏན་དུ་ཡོངས་སུ་མྱ་ངན་ལས་
[142b.5]འདས་པའི་ཆོས་རྣམས་ཀྱང་། དེ་ལྟར་སྐྱེ་བ་ལ་ཡང་རློམ་སེམས་མི་བྱེད། འཆི་འཕོ་ལ་ཡང་རློམ་སེམས་མི་བྱེད་པ་དང་། བདག་ཏུ་འདུ་ཤེས་པར་ཡང་མི་བྱེད། གཞན་དུ་འདུ་ཤེས་པར་ཡང་མི་བྱེད་ལ་སེམས་ཅན་གང་ཆོས་ཀྱི་ཚུལ་གྱི་བཟོད་པ་འདི་མི་ཤེས་པ་དེ་དག་ལ་བརྡ་སྤྲད་པའི་
[142b.6]ཕྱིར་སྙིང་རྗེ་ཆེན་པོས་ཆེད་དུ་བསྐལ་པ་བྱེ་བ་འབུམ་ཕྲག་གྲངས་མེད་པར་འཁོར་ཡང་སྐྱོ་བ་མེད་པ་ནི་མཆོག་ཏུ་དཀའ་བ་བྱེད་པ་ཡིན་ནོ། །ཀཽ་ཤི་ཀ་དཔེར་ན་མི་ལ་ལ་ཞིག་མེ་མདག་གི་དོང་དུ་ལྷུང་ནས་ཚིག་ཅིང་འདུག་པ་དེ་ལ་མི་སྙིང་རྗེ་ཆེན་པོ་དང་ལྡན་པ་འགའ་ཞིག་གིས་ལུས་དང་སྲོག་ལ་ཡང་མ་
[142b.7]བལྟས་ཏེ། འདོད་པའི་ཡོན་ཏན་ལྔ་ལ་དགའ་ཞིང་འདུག་པ་ལས། དགའ་ཞིང་རྩེ་བ་བོར་ནས་མེའི་ཕུང་པོ་དེའི་ནང་ནས་མི་དེ་ཕྱུང་སྟེ། བདག་ཉིད་ཚིག་པ་ནི་དང་དུ་བླངས་ན། ཀཽ་ཤི་ཀ་འདི་ཇི་སྙམ་དུ་སེམས། མི་དེ་དཀའ་བ་བྱེད་པ་ཡིན་ནམ། གསོལ་པ། བཅོམ་ལྡན་
[143a]
[143a.1]འདས་དཀའ་བ་བགྱིད་པ་ལགས་སོ། །བཀའ་སྩལ་པ། ཀཽ་ཤི་ཀ་བྱང་ཆུབ་སེམས་དཔའ་གང་ཉོན་མོངས་པ་ཐམས་ཅད་ལས་གྲོལ་ལ་སྲིད་པ་ལེན་པར་བྱེད་པ་ནི་དེ་བས་ཀྱང་ཆེས་དཀའ་བ་བྱེད་པ་ཡིན་ནོ། །ཀཽ་ཤི་ཀ་དེ་བས་ན་རྣམ་གྲངས་འདིས་ཀྱང་ཁྱོད་ཀྱིས་འདི་
[143a.2]ལྟར་རིག་པར་བྱ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཅི་ནས་ཀྱང་ཉན་ཐོས་དང་རང་སངས་རྒྱས་རྣམས་ཟིལ་གྱིས་མནན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ཀཽ་ཤི་ཀ་ཁྱོད་འདི་སྐད་དུ་ལྷའི་བུ་འདི་གང་ནས་ཤི་འཕོས་
[143a.3]ཏེ་འདིར་འོངས་ཞེས་ཟེར་བ་དེ་ངས་བཤད་ཀྱིས་ཉོན་ཅིག །ཀཽ་ཤི་ཀ་སངས་རྒྱས་ཀྱི་ཞིང་འདི་ནས་ཤར་ཕྱོགས་སུ་སངས་རྒྱས་ཀྱི་ཞིང་ཁྲག་ཁྲིག་འབུམ་ཕྲག་བདུན་ཅུ་རྩ་གཉིས་འདས་པ་ན་འཇིག་རྟེན་གྱི་ཁམས་རིན་པོ་ཆེའི་ཕུང་པོ་བཀྲམ་པ་ཞེས་བྱ་བ་ཞིག་ཡོད་དེ། འཇིག་རྟེན་གྱི་ཁམས་དེ་ན་
[143a.4]རིན་པོ་ཆེ་དུ་མས་བརྒྱན་པའི་ཤིང་ལྗོན་པ་རིན་པོ་ཆེ་སྣ་ཚོགས་ཀྱི་མེ་ཏོག་རྒྱས་པ་དག་དང་འཆག་སའི་སྐྱེད་མོས་ཚལ་གྱི་ཁང་པ་བརྩེགས་པ་རིན་པོ་ཆེ་སྣ་ཚོགས་ཀྱིས་སྤྲས་པའི་ཟམ་པ་དང་ལྡན་པ་དག་ཡོད་དོ། །ས་གཞི་ཆེན་པོ་དེ་ཡང་བཻ་དཱུརྱ་ལས་གྲུབ་པ་སྟེ། རིན་པོ་ཆེ་འབུམ་ཕྲག་མང་པོས་
[143a.5]སྤྲས་སོ། །ཀཽ་ཤི་ཀ་འཇིག་རྟེན་གྱི་ཁམས་རིན་པོ་ཆེའི་ཕུང་པོ་བཀྲམ་པ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕྱག་ན་རིན་ཆེན་གཟི་བརྗིད་མངོན་པར་འཕགས་པའི་རྒྱལ་པོ་ཞེས་བྱ་བ་ཆོས་སྟོན་ཏོ། །དེ་ན་ཐེག་པ་གཉིས་པོ་འདི་ལྟ་སྟེ། ཉན་
[143a.6]ཐོས་ཀྱི་ཐེག་པའམ། རང་སངས་རྒྱས་ཀྱི་ཐེག་པ་རྣམ་པར་གཞག་པ་མེད་དེ། སངས་རྒྱས་ཀྱི་ཞིང་དེ་བྱང་ཆུབ་སེམས་དཔའ་སེམས་དཔའ་ཆེན་པོ་འབའ་ཞིག་གིས་ཡོངས་སུ་གང་ངོ་ཀཽ་ཤི་ཀ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕྱག་ན་རིན་ཆེན་གཟི་བརྗིད་
[143a.7]མངོན་པར་འཕགས་པའི་རྒྱལ་པོ་དེའི་ཆོས་བསྟན་པ་རེ་རེ་ལ་བྱང་ཆུབ་སེམས་དཔའ་བྱེ་བ་ཁྲག་ཁྲིག་ཕྲག་སུམ་ཅུ་རྩ་དྲུག་གིས་བཟོད་པ་ཐོབ་པར་གྱུར་ཏེ། བཟོད་པ་ཐོབ་པའི་མོད་ལ་བྱང་ཆུབ་སེམས་དཔའ་དེ་དག་ཏ་ལ་བདུན་སྲིད་ཙམ་གྱི་ནམ་མཁའ་ལ་འཕགས་ནས་སངས་རྒྱས་ཀྱི་ཞིང་ཐམས་ཅད་
[143b]
[143b.1]རབ་ཏུ་གཡོས་པར་བྱས་ཏེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་རིན་པོ་ཆེའི་པད་མ་འདབ་མ་འབུམ་ཡོད་པ་ཤ་སྟག་གིས་པུས་མོ་ནུབ་ཙམ་དུ་ཁེབས་པར་བྱས་ནས་དེ་ལྟར་འཁོད་བཞིན་དུ་ཡང་དག་པར་རྫོགས་པའི་སངས་རྒྱས་གཞན་དག་ལ་བལྟ་བ་དང་། ཕྱག་
[143b.2]འཚལ་བ་དང་། བསྙེན་བཀུར་བྱ་བ་དང་། ཆོས་མཉན་པའི་ཕྱིར་བར་སྣང་ལས་སངས་རྒྱས་ཀྱི་ཞིང་གཞན་དག་ཏུ་འདོང་བར་བྱེད་དོ། །ཀཽ་ཤི་ཀ་སངས་རྒྱས་ཀྱི་ཞིང་དེར་བཟོད་པ་ཐོབ་པའི་བྱང་ཆུབ་སེམས་དཔའ་སུ་ཡང་མི་གནས་ཏེ། བཟོད་པ་ཐོབ་པའི་མོད་ལ་སངས་རྒྱས་ཀྱི་ཞིང་གཞན་
[143b.3]དུ་འདོང་ངོ་། །ཀཽ་ཤི་ཀ་དེ་བཞིན་གཤེགས་པ་དེ་བྱུང་ནས་བསྐལ་པ་བཅུ་གཉིས་ཀྱི་བར་དུ་ཉིན་གཅིག་བཞིན་དུ་ཉིན་ལན་གསུམ་མཚན་ལན་གསུམ་དུ་ཆོས་བསྟན་པ་འབྱུང་སྟེ། ཆོས་བསྟན་པ་རེ་རེ་ལ་བྱང་ཆུབ་སེམས་དཔའ་བྱེ་བ་ཁྲག་ཁྲིག་ཕྲག་སུམ་ཅུ་རྩ་དྲུག་གིས་བཟོད་པ་ཐོབ་པར་འགྱུར་ཏེ་
[143b.4]བཟོད་པ་ཐོབ་པའི་མོད་ལ་སངས་རྒྱས་ཀྱི་ཞིང་གཞན་དག་ཏུ་འདོང་ངོ་། །ཀཽ་ཤི་ཀ་བྱང་ཆུབ་སེམས་དཔའ་ཇི་སྙེད་བཟོད་པ་ཐོབ་ནས་སངས་རྒྱས་ཀྱི་ཞིང་གཞན་དུ་འདོང་བ་དེ་སྙེད་ཀྱི་བྱང་ཆུབ་སེམས་དཔའ་དག་སངས་རྒྱས་ཀྱི་ཞིང་གཞན་དག་ནས་ཤི་འཕོས་ནས་སངས་རྒྱས་ཀྱི་ཞིང་དེར་སྐྱེ་
[143b.5]བར་འགྱུར་ཏེ། ཀཽ་ཤི་ཀ་དེ་ལྟ་བུའི་ཚུལ་གྱིས་སངས་རྒྱས་ཀྱི་ཞིང་དེ་བྱང་ཆུབ་སེམས་དཔའ་བྱེ་བ་ཁྲག་ཁྲིག་འབུམ་ཕྲག་མང་པོ་དག་གིས་མི་སྟོངས་སོ། །ཀཽ་ཤི་ཀ་འཇིག་རྟེན་གྱི་ཁམས་རིན་པོ་ཆེའི་ཕུང་པོ་བཀྲམ་པ་དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་
[143b.6]ཡང་དག་པར་རྫོགས་པའི་སངས་རྒྱས་ཕྱག་ན་རིན་ཆེན་གཟི་བརྗིད་མངོན་པར་འཕགས་པའི་རྒྱལ་པོ་དེའི་ཐད་ནས་ལྷའི་བུ་ཟླ་བ་འདི་མི་སྣང་བར་གྱུར་ཏེ། ང་ལ་བལྟ་བ་དང་། ཕྱག་འཚལ་བ་དང་། བསྙེན་བཀུར་བྱ་བ་དང་། ཞུ་བ་དང་། དྲི་བར་བྱ་བ་དང་། ཆོས་ཀྱི་
[143b.7]རྣམ་གྲངས་འདི་ཡང་སྐྱེ་བོ་མང་པོ་ལ་རྒྱས་པར་བྱ་བ་དང་། བྱང་ཆུབ་སེམས་དཔའ་གཞན་དག་གི་ཡང་ཆོས་ཀྱི་བཟོད་པ་འདི་ཡོངས་སུ་རྫོགས་པར་བྱ་བའི་ཕྱིར་སུམ་ཅུ་རྩ་གསུམ་གྱི་གནས་འདིར་གནས་པར་གྱུར་ཏོ། །ཀཽ་ཤི་ཀ་ལྷའི་བུ་ཟླ་བ་འདི་ནི་ངའི་ཚེའི་མཐས་
[144a]
[144a.1]གཏུགས་པའི་བར་དུ་དམ་པའི་ཆོས་ཡོངས་སུ་བཟུང་ནས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་འོག་ཏུ་ཕྱི་མའི་ཚེ་ཕྱི་མའི་དུས་དམ་པའི་ཆོས་ནུབ་པའི་དུས་ལ་བབ་པ་ན། འདི་ནས་ཤི་འཕོས་ནས་འཛམ་བུའི་གླིང་དུ་མི་རྣམས་དང་སྐལ་བ་མཉམ་པར་སྐྱེ་བར་
[144a.2]འགྱུར་ཏེ། འདི་ལྟ་བུའི་ཆོས་ཀྱི་རྣམ་གྲངས་ཟབ་མོ་ཟབ་པར་སྣང་བ་འདི་དག་ཡོངས་སུ་འཛིན་པ་ལ་བརྩོན་པར་འགྱུར་རོ། །སེམས་ཅན་འབུམ་ཕྲག་མང་པོ་དག་ཀྱང་ཆོས་ཀྱི་བཟོད་པ་འདི་ལ་འདོད་པ་སྐྱེད་པར་འགྱུར་རོ། །དེ་ཕྱི་མའི་ཚེ་ཕྱི་མའི་དུས་དམ་པའི་ཆོས་ནུབ་པ་ན་མིའི་འཇིག་རྟེན་ནས་
[144a.3]ཤི་འཕོས་ནས་དགའ་ལྡན་གྱི་ལྷའི་རིས་སུ་སྐྱེ་བར་འགྱུར་ཏེ། དགའ་ལྡན་གྱི་གནས་ན་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་ལྷན་ཅིག་ཏུ་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་འདི་འཛིན་དུ་འཇུག་པར་འགྱུར་རོ། །ལྷའི་བུ་འབུམ་ཕྲག་དཔག་ཏུ་
[144a.4]མེད་པ་སྔོན་བྱང་ཆུབ་ཏུ་སེམས་མ་བསྐྱེད་པ་དག་ཀྱང་སྐྱེད་དུ་འཇུག་པར་འགྱུར་རོ། །གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེའི་ཚེ་ལྷའི་བུ་འདི་འཛམ་བུའི་གླིང་འདིར་གནས་
[144a.5]ནས་ལོ་བཅུའི་བར་དུ་ཁྱིམ་པར་འདུག་ཅིང་དེ་བཞིན་གཤེགས་པ་བྱམས་པ་ཉན་ཐོས་ཀྱི་དགེ་འདུན་དང་བཅས་པ་ལ་བཀུར་སྟི་བྱེད་བླ་མར་བྱེད་པར་འགྱུར་རོ། །དེ་དེའི་འོག་ཏུ་མི་ཁྲི་བཞི་སྟོང་དང་ལྷན་ཅིག་ཏུ་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འགྱུར་ཏེ། རབ་ཏུ་བྱུང་ནས་ཀྱང་དེ་
[144a.6]བཞིན་གཤེགས་པ་བྱམས་པའི་ཚེའི་མཐས་གཏུགས་པའི་བར་དུ་དམ་པའི་ཆོས་ཡོངས་སུ་འཛིན་པར་འགྱུར་རོ། །ཡོངས་སུ་མྱ་ངན་ལས་འདས་ནས་ཀྱང་དམ་པའི་ཆོས་ཇི་སྲིད་གནས་པ་དེ་སྲིད་དུ་དམ་པའི་ཆོས་ཡོངས་སུ་འཛིན་པར་འགྱུར་རོ། །བསྐལ་པ་བཟང་པོའི་སངས་རྒྱས་དགུ་བརྒྱ་
[144a.7]དགུ་བཅུ་རྩ་དྲུག་འབྱུང་བར་འགྱུར་བ་གང་དག་ཡིན་པ་དེ་དག་ཐམས་ཅད་མཉེས་པར་བྱེད་པར་འགྱུར་རོ། །མཉེས་པར་བྱས་ནས་ཀྱང་བཀུར་སྟི་བྱེད་པར་འགྱུར་ཏེ། སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱི་ཐད་དུ་ཚངས་པར་སྤྱད་པ་སྤྱོད་པར་འགྱུར་རོ། །དེ་དེའི་འོག་ཏུ་
[144b]
[144b.1]བསྐལ་པ་གང་གཱའི་ཀླུང་བདུན་ཅུའི་བྱེ་མ་སྙེད་འདས་པ་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཟླ་བའི་འོད་ཅེས་བྱ་བར་འཇིག་རྟེན་དུ་འབྱུང་བར་འགྱུར་རོ། །དེ་ནས་
[144b.2]ལྷའི་བུ་ཟླ་མཆོག་གིས་ལྷའི་བུ་ཟླ་བ་ལ་འདི་སྐད་ཅེས་སྨྲས་སོ། །ལྷའི་བུ་ཁྱོད་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ན། ཅི་ཁྱོད་དེ་བཞིན་གཤེགས་པ་ལ་ལྷག་པར་དགའ་བ་དང་། དང་བ་དང་། གུས་པ་སྐྱེའམ། དེ་སྐད་ཅེས་སྨྲས་
[144b.3]པ་དང་། ལྷའི་བུ་ཟླ་བས་ལྷའི་བུ་ཟླ་མཆོག་ལ་འདི་སྐད་ཅེས་སྨྲས་སོ། །ལྷའི་བུ་དེ་བཞིན་གཤེགས་པ་ནི་འདུན་པའི་དབང་དུ་འགྲོ་བའམ། འཇིགས་པའི་དབང་དུ་འགྲོ་བས་ལུང་སྟོན་པ་ཅུང་ཟད་ཀྱང་མེད་དེ། ལྷའི་བུ་དེ་བཞིན་གཤེགས་པ་ནི་བྱང་ཆུབ་སེམས་དཔའ་གང་བྱང་ཆུབ་སེམས་
[144b.4]དཔའི་བསླབ་པ་ལ་སློབ་པ་ལུང་སྟོན་པར་ཟད་ན། གང་གིས་དེ་བཞིན་གཤེགས་པ་ལ་ལྷག་པར་དགའ་བའམ། དང་བའམ། གུས་པ་སྐྱེད་དུ་ཅི་ཞིག་ཡོད། སྨྲས་པ། ལྷའི་བུ་དང་བ་གང་ལས་ཡོངས་སུ་བཙལ་བར་བྱ། སྨྲས་པ། དང་བ་སེམས་ལས་ཡོངས་སུ་བཙལ་བར་
[144b.5]བྱའོ། །སྨྲས་པ། གང་སེམས་ལ་སེམས་སུ་འདུ་ཤེས་པ་དེས་དང་བ་གང་ལས་བཙལ་བར་བྱ། སྨྲས་པ། གང་ལ་འཛིན་པ་མེད་པ་དེ་ལ་དང་བ་ཡོད་དོ། །སྨྲས་པ། གང་ལ་འཛིན་པ་མེད་པ་དེ་ལ་མཆོག་ཏུ་དང་བ་ཡོད་དམ་སྨྲས་པ། ལྷའི་བུ་དེ་ནི་དང་བ་ཡིན་ཏེ། གང་ལ་
[144b.6]སྡང་བ་ཡང་མེད། རབ་ཏུ་སྡང་བ་ཡང་མེད། དང་བ་ཡང་མེད་པ་དང་། གང་ལ་སོ་སོའི་སྐྱེ་བོའི་དང་བ་མེད་པ་དེ་ལ་ནི་དང་བ་ཡོད་དོ། །དེ་དེ་ལྟར་དང་བར་གྱུར་པས་དེ་ལ་རང་བཞིན་གྱིས་དང་བ་ཡང་མེད་ལ་དེ་ནི་དེ་ཕྱིན་ཆད་ཀྱང་སྡང་བར་མི་འགྱུར་རོ། །ལྷའི་བུ་དེ་ལྟ་བས་ན་དང་བ་
[144b.7]ཐོབ་པར་འདོད་པས་མྱུར་དུ་ཆོས་ལྔ་ལ་སྦྱོར་བར་བྱ་སྟེ། ཅི་ནས་སྦྱོར་བ་ཡང་མེད་འབྲལ་བ་ཡང་མེད་པ་དེ་ལྟར་སྦྱོར་བར་བྱའོ། །དེ་ཅིའི་ཕྱིར་ཞེ་ན། ཆོས་ཀྱི་དབྱིངས་ལ་ནི་སྦྱོར་བར་ཡང་མེད། འབྲལ་བ་ཡང་མེད་པའི་ཕྱིར་རོ། །དེ་ནས་ལྷའི་བུ་ཟླ་མཆོག་གིས་ལྷའི་བུ་ཟླ་བ་ལ་འདི་
[145a]
[145a.1]སྐད་ཅེས་སྨྲས་སོ། །ལྷའི་བུ་བྱང་ཆུབ་སེམས་དཔའི་བསླབ་པ་ཞེས་བྱ་ན་བྱང་ཆུབ་སེམས་དཔའ་རྣམས་ཀྱི་བསླབ་པ་རྣམས་གང་ཡིན། སྨྲས་པ། ལྷའི་བུ་གང་ལ་ལུས་ཀྱང་མེད། ལུས་ཀྱི་སྡོམ་པ་ཡང་མེད། ངག་ཀྱང་མེད། ངག་གི་སྡོམ་པ་ཡང་མེད། ཡིད་
[145a.2]ཀྱང་མེད། ཡིད་ཀྱི་སྡོམ་པ་ཡང་མེད་པ་དེ་ནི་བྱང་ཆུབ་སེམས་དཔའ་རྣམས་ཀྱི་སྡོམ་པའི་མཆོག་ཡིན་ནོ། །གང་ལ་ཡིད་ཀྱང་མེད། འཛིན་པ་ཡང་མེད། སོགས་པ་ཡང་མེད། འབྲི་བ་ཡང་མེད་པ་དེ་ནི་ལྷའི་བུ་བྱང་ཆུབ་སེམས་དཔའ་རྣམས་ཀྱི་བསླབ་པ་ཡིན་ནོ། །དེ་ནས་ལྷའི་བུ་
[145a.3]ཟླ་མཆོག་གིས་ལྷའི་བུ་ཟླ་བ་ལ་འདི་སྐད་ཅེས་སྨྲས་སོ། །ལྷའི་བུ་ཁྱོད་བསླབ་པ་འདི་ལ་བསླབས་པས་དེ་བཞིན་གཤེགས་པས་ལུང་བསྟན་ཏམ། སྨྲས་པ། ལྷའི་བུ་བདག་ནི་བསླབ་པ་འདི་ལ་བསླབས་པས་དེ་བཞིན་གཤེགས་པས་ལུང་བསྟན་ཏོ། །དེ་ཅིའི་ཕྱིར་ཞེ་ན། ལྷའི་བུ་
[145a.4]བསླབ་པ་འདི་ལ་ནི་གང་གིས་ཤེས་པར་འགྱུར་བའི་བདག་གམ། བདག་གི་ཞེས་བྱ་བའམ། བདག་སློབ་བོ་སྙམ་དུ་འཛིན་པ་མེད་དེ། ཡང་དག་པར་ཞུགས་པ་དེ་ནི་བདག་སློབ་བོ་སྙམ་དུ་དེ་ལྟར་མི་སེམས་སོ། །སྨྲས་པ། ཇི་ཙམ་གྱིས་ན་ཡང་དག་པར་ཞུགས་པར་
[145a.5]འགྱུར། སྨྲས་པ། གང་མཉམ་པ་ཉིད་ལ་སྣོན་པར་ཡང་མི་བྱེད། འབྲི་བར་ཡང་མི་བྱེད། ལེན་པར་ཡང་མི་བྱེད། འདོར་བར་ཡང་མི་བྱེད་པ་དང་། གང་མཉམ་པ་ཉིད་ལ་ཆོས་འདི་དག་ནི་མཆོག་གོ། །ཆོས་འདི་དག་ནི་ངན་པའོ་ཞེས་གཉིས་སུ་མི་འབྱེད་ཅིང་ཆོས་
[145a.6]འདི་ལ་ཡང་དག་པར་སོ་སོར་ཤེས་ཏེ། དེ་ལྟར་ཞུགས་པ་གང་ཡིན་པ་དེ་ནི་ཡང་དག་པར་ཞུགས་པ་ཞེས་བྱའོ། །དེ་ནས་ལྷའི་བུ་ཟླ་མཆོག་གིས་ལྷའི་བུ་ཟླ་བ་ལ་འདི་སྐད་ཅེས་སྨྲས་སོ། །ལྷའི་བུ་ཁྱོད་ཀྱིས་ཆོས་གང་དག་ཐོབ་པ་དང་། ཆོས་གང་དག་སྤངས་པའི་ཕྱིར་དེ་བཞིན་གཤེགས་པས་
[145a.7]ལུང་བསྟན། སྨྲས་པ། ལྷའི་བུ་བདག་ནི་སོ་སོའི་སྐྱེ་བོའི་ཆོས་རྣམས་སྤངས་པ་དང་། སངས་རྒྱས་ཀྱི་ཆོས་རྣམས་ཐོབ་པའི་ཕྱིར་དེ་བཞིན་གཤེགས་པས་ལུང་བསྟན་པ་མ་ཡིན་གྱི། ལྷའི་བུ་བདག་ནི་ཆོས་འདི་དག་མ་སྤངས་མ་ཐོབ་པའི་ཕྱིར་དེ་བཞིན་གཤེགས་པས་ལུང་བསྟན་ཏོ། །
[145b]
[145b.1]སྨྲས་པ། དེ་ལྟ་ན་ནི་བྱིས་པ་སོ་སོའི་སྐྱེ་བོ་རྣམས་ཀྱང་ལུང་བསྟན་པར་འགྱུར་རོ། །དེ་ཅིའི་ཕྱིར་ཞེ་ན། སོ་སོའི་སྐྱེ་བོ་རྣམས་ནི་སོ་སོའི་སྐྱེ་བོའི་ཆོས་རྣམས་ཀྱང་མ་སྤངས་ལ། སངས་རྒྱས་ཀྱི་ཆོས་རྣམས་ཀྱང་མ་ཐོབ་པའི་ཕྱིར་རོ། །སྨྲས་པ། ལྷའི་བུ་སོ་སོའི་སྐྱེ་བོའི་ཆོས་རྣམས་
[145b.2]ཀྱིས་ཅི་ཞིག་སྤྲོས་པར་བྱེད། སྨྲས་པ། སྟོང་པ་ཉིད་དང་། ཆོས་ཉིད་སྤྲོས་པར་བྱེད་དོ། །སྨྲས་པ། སངས་རྒྱས་ཀྱི་ཆོས་དེ་དག་གིས་ཅི་ཞིག་སྤྲོས་པར་བྱེད། སྨྲས་པ། དེ་བཞིན་ཉིད་དང་། ཡང་དག་པའི་མཐའ་སྤྲོས་པར་བྱེད་དོ། །སྨྲས་པ། སྟོང་པ་ཉིད་དང་། ཆོས་ཉིད་སྤྲོས་
[145b.3]པར་ནུས་སམ། སྨྲས་པ། ལྷའི་བུ་དེ་ནི་མ་ཡིན་ནོ། །སྨྲས་པ། དེ་བཞིན་ཉིད་དང་། ཡང་དག་པའི་མཐའ་སྤྲོས་པར་ནུས་སམ། སྨྲས་པ། དེ་ནི་མ་ཡིན་ནོ། །སྨྲས་པ། ལྷའི་བུ་བདག་གིས་དེ་ལས་བསམས་ཏེ། སོ་སོའི་སྐྱེ་བོའི་ཆོས་རྣམས་མ་སྤངས་པ་དང་། སངས་རྒྱས་
[145b.4]ཀྱི་ཆོས་རྣམས་མ་ཐོབ་པའི་ཕྱིར་དེ་བཞིན་གཤེགས་པས་བདག་ལུང་བསྟན་ཏོ་ཞེས་སྨྲའོ། །སྨྲས་པ། ཅི་སྟོང་པ་ཉིད་དང་། ཆོས་ཀྱི་དབྱིངས་དང་། དེ་བཞིན་ཉིད་དང་། ཡང་དག་པའི་མཐའ་བྱང་ཆུབ་ཏུ་ཇི་ལྟར་ལུང་བསྟན་པ་དེ་བཞིན་དུ་ཁྱོད་དེ་བཞིན་གཤེགས་པས་བྱང་ཆུབ་ཏུ་ལུང་
[145b.5]བསྟན་ཏམ། སྨྲས་པ། བདག་ནི་སྟོང་པ་ཉིད་དང་། ཆོས་ཀྱི་དབྱིངས་དང་། དེ་བཞིན་ཉིད་དང་། ཡང་དག་པའི་མཐའ་ཇི་ལྟ་བ་དེ་བཞིན་དུ་ལུང་བསྟན་ཏོ། །ལྷའི་བུ་ཆོས་འདི་དག་གི་དེ་བཞིན་ཉིད་ཇི་ལྟ་བ་དེ་བཞིན་དུ་ལུང་བསྟན་པ་ཡང་དེ་བཞིན་ཏེ། གང་ལུང་བསྟན་ཟིན་
[145b.6]པ་ཡང་དེ་བཞིན་ནོ། །གང་ལུང་སྟོན་པ་ཡང་དེ་བཞིན་ནོ། །གང་མངོན་པར་རྫོགས་པར་འཚང་རྒྱ་བར་འགྱུར་བའམ། མངོན་པར་རྫོགས་པར་འཚང་རྒྱ་བ་ཡང་དེ་བཞིན་ནོ། །དེ་ནས་བཅོམ་ལྡན་འདས་ལ་ལྷའི་བུ་ཟླ་མཆོག་གིས་འདི་སྐད་ཅེས་གསོལ་ཏོ། །བཅོམ་ལྡན་འདས་
[145b.7]ལྷའི་བུ་ཟླ་བ་འདི་ནི་ཟབ་མོའི་ཤེས་རབ་དང་ལྡན་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ་བཟོད་པ་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཆོས་ཉིད་ནི་དེ་ཡིན་ཏེ། ལན་ཅི་དང་ཅི་འདེབས་པ་དེ་དག་ཐམས་ཅད་ཆོས་ཀྱི་དབྱིངས་ཁོ་ནས་འདེབས་ལ་ཆོས་ཀྱི་
[146a]
[146a.1]དབྱིངས་ནི་བསྟན་པའམ། ལན་གདབ་པའམ། བརྗོད་པར་ཡང་མི་ནུས་སོ། །དེ་ཅིའི་ཕྱིར་ཞེ་ན། ཆོས་ཀྱི་དབྱིངས་ནི་བརྗོད་དུ་མེད་ཅིང་བསྙད་དུ་མེད་པའི་ཕྱིར་རོ། །ཆོས་ཀྱི་དབྱིངས་ཇི་ལྟ་བ་བཞིན་དུ་སེམས་ཅན་གྱི་ཁམས་ཀྱང་དེ་དང་འདྲའོ། །སེམས་ཅན་
[146a.2]གྱི་ཁམས་ཇི་ལྟ་བ་བཞིན་དུ་སངས་རྒྱས་ཀྱི་ཡུལ་ཡང་དེ་དང་འདྲའོ། །ཆོས་ཐམས་ཅད་ཀྱང་དེ་དང་འདྲའོ། །ལྷའི་བུ་བྱང་ཆུབ་སེམས་དཔའ་གང་དག་དེ་ལྟར་ཆོས་ཀྱི་དབྱིངས་ཀྱི་རྗེས་སུ་འགྲོ་བ་དེ་དག་ནི་གཞན་གྱི་དྲིང་མི་འཇོག་པ་ཞེས་བྱའོ། །གཏམ་འདི་བརྗོད་པ་ན་ཚེ་དང་ལྡན་པ་མཽང་
[146a.3]གལ་གྱི་བུ་ཆེན་པོ་ཁང་བཟངས་རྣམ་པར་རྒྱལ་བྱེད་ན་འདུག་སྟེ། འཁོར་ཆེན་པོ་ལ་ཆོས་སྟོན་ཅིང་འདུག་གོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་སྟན་ལས་ལངས་ཏེ་འཆག་པར་བྱེད་དོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་འདི་སྙམ་དུ་སེམས་ཏེ། ཀྱེ་མ་འཛམ་བུའི་གླིང་
[146a.4]འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་སྟོངས་སོ། །སེམས་ཅན་དགེ་བའི་བསམ་པ་ཅན་དག་ཀྱང་མང་ན། དེ་དག་ཀྱང་ཆོས་མི་ཐོས་པས་ཡོངས་སུ་ཉམས་པར་འགྱུར་རོ་སྙམ་མོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་ཉིད་ཀྱི་ཕྱིར་ལྷའི་
[146a.5]མིག་གིས་འཛམ་བུའི་གླིང་འདིར་རྣམ་པར་བལྟས་ན། དེས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་རྒྱལ་པོ་གཟུགས་ཅན་སྙིང་པོའི་ཁང་པ་ན་
[146a.6]བཤོས་གསོལ་བ་མཐོང་ནས་དེ་འདི་སྙམ་དུ་སེམས་ཏེ། འདི་ན་བདག་དང་འདྲ་བའི་དགེ་སློང་འགའ་ལྟ་ཡོད་དམ་སྙམ་པ་དང་། དེས་བདག་དང་འདྲ་བའི་དགེ་སློང་ཞིག་བཅོམ་ལྡན་འདས་ཀྱི་གཡོན་ལོགས་ན། ཟན་ཟ་ཞིང་འདུག་པ་མཐོང་ནས་དེས་བདག་གི་ལུས་ལ་བརྟགས་སོ། །
[146a.7]དེ་བརྟགས་ནས་དེ་ལ་ཆུང་ཟད་ཀྱང་ཐ་དད་པར་མ་མཐོང་སྟེ། བདག་ཉིད་ཀྱི་ཆུ་ཞེང་ཅི་འདྲ་བ་དེའི་ཆུ་ཞེང་ཡང་དེ་ཁོ་ན་དང་འདྲ་ལ་ལྷག་ཆད་མེད་དེ། ཁ་དོག་དེ་དང་། རྟགས་དེ་དང་། དབྱིབས་དེ་ཐ་དད་པ་མེད་པར་མཐོང་ནས་དེ་འདི་སྙམ་དུ་སེམས་ཏེ། དེ་བཞིན་གཤེགས་པ་འཛམ་བུའི་གླིང་
[146b]
[146b.1]དུ་གཤེགས་སམ་སྙམ་མོ། །དེས་ཤིང་ཡོངས་འདུའི་དྲུང་དུ་བལྟས་ན་དེ་ན་ཡང་དེ་བཞིན་གཤེགས་པ་ལྷའི་ཚོགས་ཀྱིས་བསྐོར་ཏེ་ཆོས་སྟོན་ཅིང་བཞུགས་ལ་ཤཱ་རིའི་བུ་ཡང་གཡས་ལོགས་ན་འདུག་པ་དང་། མཽད་གལ་གྱི་བུ་འདྲ་བའི་དགེ་སློང་ཡང་གཡོན་ལོགས་ན་འདུག་པ་དང་། དེ་མ་
[146b.2]ཡིན་པའི་ཉན་ཐོས་ཆེན་པོ་དག་ཀྱང་དེ་ན་འཁོད་པར་མཐོང་ངོ་། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་འདི་ལྟར་ངོ་མཚར་ཆེ་བར་གྱུར་ཏེ། སངས་རྒྱས་བཅོམ་ལྡན་འདས་རྣམས་ནི་ངོ་མཚར་ཆེའོ། །སངས་རྒྱས་བཅོམ་ལྡན་འདས་རྣམས་ནི་རྫུ་འཕྲུལ་ཆེའོ། །ཆེ་བར་ཡང་གྲགས་སོ། །
[146b.3]མཐུ་ཡང་ཆེ་སྟེ། འདི་ལྟར་འཛམ་བུའི་གླིང་ན་ཡང་ཆོས་སྟོན་པའི་རྒྱུན་མི་འཆད་ལ། སུམ་ཅུ་རྩ་གསུམ་པའི་གནས་ན་ཡང་སུམ་ཅུ་རྩ་གསུམ་པའི་ལྷ་རྣམས་ལ་ཆོས་སྟོན་ཏོ་སྙམ་མོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་རྒྱ་ཆེར་ངོ་མཚར་དུ་གྱུར་ནས་འཛམ་བུའི་གླིང་དུ་རྣམ་པར་བལྟས་ན་དེས་དེ་
[146b.4]བཞིན་གཤེགས་པ་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་འཁོར་འབུམ་ཕྲག་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ཏེ་ཆོས་སྟོན་ཅིང་བཞུགས་པ་མཐོང་ངོ་། །དེ་ན་ཡང་བདག་ཁོ་ན་དང་འདྲ་བའི་དགེ་སློང་ཁ་དོག་ཀྱང་དེ་དང་འདྲ། རྟགས་ཀྱང་དེ་དང་འདྲ། དབྱིབས་ཀྱང་
[146b.5]དེ་དང་འདྲ་བ་ཞིག་མཐོང་ངོ་། །ཤཱ་རིའི་བུ་དང་། འོད་སྲུང་ཆེན་པོ་དང་། ཀཱ་ཏྱཱའི་བུ་ཆེན་པོ་དང་། གང་པོ་དང་། རབ་འབྱོར་དང་། ནམ་གྲུ་དང་། རྟ་ཐུལ་དང་། ཀ་པི་ན་དང་། ཉན་ཐོས་ཆེན་པོ་ཐམས་ཅད་ཀྱང་ཆུ་ཞེང་དེ་ཁོ་ན་བཞིན་དུ་མཐོང་ངོ་། །རྒྱལ་པོའི་ཁབ་ན་ཇི་ལྟ་བ་བཞིན་དུ་རྒྱལ་བུ་
[146b.6]རྒྱལ་བྱེད་ཀྱི་ཚལ་ན་ཡང་དེ་དང་འདྲའོ། །རྒྱལ་བུ་རྒྱལ་བྱེད་ཀྱི་ཚལ་ན་ཇི་ལྟ་བ་བཞིན་དུ་སུམ་ཅུ་རྩ་གསུམ་པའི་གནས་ན་ཡང་དེ་དང་འདྲའོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་རྒྱ་ཆེར་ངོ་མཚར་དུ་གྱུར་ནས་འཛམ་བུ་གླིང་དུ་རྣམ་པར་བལྟས་ན། དེས་བཅོམ་ལྡན་འདས་སེར་སྐྱའི་གནས་ཀྱི་གྲོང་ཁྱེར་ཆེན་
[146b.7]པོ་ན་ཤིང་ནྱ་གྲོ་དྷའི་ཀུན་དགའ་ར་བ་ན་བཞུགས་པ་དང་། སེར་སྐྱའི་གྲོང་ཁྱེར་ཆེན་པོ་ན་བསོད་སྙོམས་ལ་གཤེགས་པ་མཐོང་སྟེ། དེར་ཡང་མཽད་གལ་གྱི་བུ་དང་འདྲ་བའི་དགེ་སློང་དང་། དེ་མ་ཡིན་པའི་ཉན་ཐོས་ཆེན་པོ་དག་ཀྱང་མཐོང་ངོ་། །དེ་བཞིན་དུ་དེ་བཞིན་གཤེགས་པ་ཡངས་པའི་གྲོང་
[147a]
[147a.1]ཁྱེར་ཆེན་པོ་ན་ལིད་ཙ་བི་གཞོན་ནུ་དྲི་མ་མེད་པའི་ཟླ་བའི་ཁྱིམ་ན་བཤོས་གསོལ་ཞིང་བཞུགས་པ་མཐོང་སྟེ། དེར་ཡང་བདག་ཁོ་ན་དང་འདྲ་བའི་དགེ་སློང་ཁ་དོག་དེ་འདྲ་བ་དང་། རྟགས་དེ་འདྲ་བ་དང་། དབྱིབས་དེ་འདྲ་བ་དང་། དེ་མ་ཡིན་པའི་ཉན་ཐོས་ཆེན་པོ་དག་ཀྱང་མཐོང་ངོ་། །
[147a.2]དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་བཞིན་གཤེགས་པ་བཱ་རཱ་ཎ་སཱིའི་གྲོང་ཁྱེར་ཆེན་པོར་བསོད་སྙོམས་ལ་གཤེགས་ནས་སླར་གཤེགས་པ་མཐོང་སྟེ། དེར་ཡང་བདག་དང་འདྲ་བའི་དགེ་སློང་ཁ་དོག་ཀྱང་དེ་དང་འདྲ། རྟགས་ཀྱང་དེ་དང་འདྲ། དབྱིབས་ཀྱང་དེ་དང་འདྲ་བ་དང་། དེ་མ་ཡིན་པའི་ཉན་
[147a.3]ཐོས་ཆེན་པོ་དག་ཀྱང་མཐོང་ངོ་། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་འཛམ་བུའི་གླིང་འདིར་རྣམ་པར་བལྟས་ན། དེ་བཞིན་གཤེགས་པ་བཞུགས་བཞུགས་པ་གང་ཡང་རུང་སྟེ། གཙུག་ལག་ཁང་ངམ། འཆག་སའམ། ཤིང་དྲུང་ངམ། རྡོ་ལེབ་བམ། ས་ཕྱོགས་
[147a.4]གང་ཡང་རུང་བའི་ས་ཕྱོགས་ཇི་སྙེད་པ་དེ་དག་ཐམས་ཅད་དུ་དེ་བཞིན་གཤེགས་པ་དགེ་སློང་གི་དགེ་འདུན་གྱིས་ཡོངས་སུ་བསྐོར་ཅིང་མདུན་གྱིས་བལྟས་པ་སྤྱོད་ལམ་སྣ་ཚོགས་ཀྱིས་བཞུགས་པ་མཐོང་ངོ་། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་རྒྱ་ཆེར་ངོ་མཚར་དུ་གྱུར་ནས་བྱང་གི་སྒྲ་མི་
[147a.5]སྙན་གྱི་གླིང་དུ་རྣམ་པར་བལྟས་ན་དེ་ན་ཡང་དེ་བཞིན་གཤེགས་པ་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བྱང་གི་སྒྲ་མི་སྙན་གྱི་གླིང་ན་བསོད་སྙོམས་ལ་གཤེགས་པ་དང་། བསོད་སྙོམས་བཞེས་ནས་བཤོས་གསོལ་ཞིང་བཞུགས་པ་མཐོང་སྟེ། དེ་ན་ཡང་བདག་ཉིད་དང་འདྲ་བའི་
[147a.6]དགེ་སློང་དང་། དེ་མ་ཡིན་པའི་ཉན་ཐོས་ཆེན་པོ་དག་ཀྱང་མཐོང་ངོ་། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་ཤར་གྱི་ལུས་འཕགས་ཀྱི་གླིང་དུ་རྣམ་པར་བལྟས་ན། དེས་དེར་ཡང་དེ་བཞིན་གཤེགས་པ་སྐྱེ་བོའི་ཚོགས་ཆེན་པོའི་དབུས་ན་ཆོས་སྟོན་ཅིང་བཞུགས་པ་མཐོང་སྟེ། 
[147a.7]དེ་ན་ཡང་བདག་ཉིད་དང་འདྲ་བའི་དགེ་སློང་དང་། དེ་མ་ཡིན་པའི་ཉན་ཐོས་ཆེན་པོ་དག་ཀྱང་མཐོང་ངོ་། །དེ་བཞིན་དུ་ནུབ་ཀྱི་བ་ལང་སྤྱོད་ཀྱི་གླིང་ན་ཡང་དེ་བཞིན་གཤེགས་པ་བསམ་གཏན་ནང་དུ་ཡང་དག་པར་འཇོག་ལ་བཞུགས་ཏེ། སྲོག་ཆགས་སྟོང་ཕྲག་དུ་མ་ཕྱག་འཚལ་ཞིང་འདུག་
[147b]
[147b.1]པ་དང་། ཉན་ཐོས་ཆེན་པོ་ཐམས་ཅད་མེའི་ཁམས་ཀྱི་ཏིང་ངེ་འཛིན་ལ་སྙོམས་པར་ཞུགས་པ་དག་ཀྱང་མཐོང་སྟེ། དེ་ན་ཡང་བདག་ཉིད་དང་འདྲ་བའི་དགེ་སློང་ཞིག་མཐོང་ངོ་། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་རྒྱ་ཆེར་ངོ་མཚར་དུ་གྱུར་ནས་ས་བླའི་ལྷ་རྣམས་ཀྱི་གནས་སུ་རྣམ་པར་བལྟས་ན་དེ་ན་
[147b.2]ཡང་དེ་བཞིན་གཤེགས་པ་དགེ་སློང་གི་དགེ་འདུན་དང་ཐབས་ཅིག་ཏུ་ཆོས་སྟོན་པ་མཐོང་སྟེ། དེ་ན་ཡང་བདག་ཉིད་དང་འདྲ་བའི་དགེ་སློང་དང་། དེ་མ་ཡིན་པའི་ཉན་ཐོས་ཆེན་པོ་དག་ཀྱང་མཐོང་ངོ་། །དེ་བཞིན་དུ་བར་སྣང་གི་ལྷ་རྣམས་ཀྱི་གནས་སུ་རྣམ་པར་བལྟས་ན། དེ་ན་ཡང་དེ་བཞིན་
[147b.3]གཤེགས་པ་འཁོར་བརྒྱ་ཕྲག་དུ་མ་ལ་ཆོས་སྟོན་པ་མཐོང་སྟེ། དེ་ན་ཡང་བདག་ཉིད་དང་འདྲ་བའི་དགེ་སློང་དང་། དེ་མ་ཡིན་པའི་ཉན་ཐོས་ཆེན་པོ་དག་ཀྱང་མཐོང་ངོ་། །དེ་བཞིན་དུ་རྒྱལ་ཆེན་བཞིའི་རིས་ཀྱི་ལྷ་རྣམས་དང་། སུམ་ཅུ་རྩ་གསུམ་པ་དང་། འཐབ་བྲལ་དང་། དགའ་ལྡན་
[147b.4]དང་། འཕྲུལ་དགའ་དང་། གཞན་འཕྲུལ་དབང་བྱེད་རྣམས་སུ་ཡང་དེ་དང་འདྲའོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་ཚངས་པའི་འཇིག་རྟེན་གྱི་བར་དུ་རྣམ་པར་བལྟས་ན་ཚངས་པའི་འཇིག་རྟེན་ན་ཡང་དེ་བཞིན་གཤེགས་པ་ཚངས་པ་འབུམ་ཕྲག་དུ་མས་ཡོངས་སུ་བསྐོར་ཅིང་མདུན་གྱིས་བལྟས་
[147b.5]ནས་ཆོས་སྟོན་པ་མཐོང་སྟེ། དེ་ན་ཡང་བདག་ཉིད་དང་འདྲ་བའི་དགེ་སློང་ཁ་དོག་ཀྱང་དེ་དང་འདྲ། རྟགས་ཀྱང་དེ་དང་འདྲ། དབྱིབས་ཀྱང་དེ་དང་འདྲ། ཆུ་ཞེང་ཡང་དེ་ཁོ་ན་དང་འདྲ་བ་མཐོང་ངོ་། །མཽད་གལ་གྱི་བུ་འདྲ་བའི་དགེ་སློང་དེ་དག་ཐམས་ཅད་ཀྱང་རྫུ་འཕྲུལ་གྱི་ཆོ་འཕྲུལ་གྱིས་ཆོས་སྟོན་ཏེ། 
[147b.6]ཐམས་ཅད་ཀྱང་མཽད་གལ་གྱི་བུ་ཞེས་བྱ་བར་ཤེས་སོ། །ཤཱ་རིའི་བུ་འདྲ་བའི་དགེ་སློང་དེ་དག་ཐམས་ཅད་ཀྱང་ཤེས་རབ་ཀྱི་སྣང་བ་ཆེན་པོས་འཁོར་གྱི་མདུན་ན་སེང་གེའི་སྒྲ་སྒྲོགས་ཏེ། དེ་དག་ཐམས་ཅད་ཀྱང་ཤཱ་རིའི་བུ་ཞེས་གྲགས་ཏེ། དེ་ལྟར་ཉན་ཐོས་ཆེན་པོ་དེ་དག་རང་རང་གི་སྟོབས་བསྐྱེད་པས་
[147b.7]ཆོས་སྟོན་ཏོ། །དེ་ནས་མཽད་གལ་གྱི་བུ་ཆེན་པོ་དགའ་ཞིང་མགུ་ལ་སྤུ་ཟིང་ཞེས་བྱེད་ནས་ངོ་མཚར་དུ་གྱུར་ཏེ། དགའ་བ་དང་། མཆོག་ཏུ་དགའ་བ་སྐྱེས་ནས། སངས་རྒྱས་བཅོམ་ལྡན་འདས་རྣམས་ནི་ངོ་མཚར་ཏོ། །སངས་རྒྱས་བཅོམ་ལྡན་འདས་རྣམས་ནི་མཆོག་ཏུ་ངོ་མཚར་ཏོ་ཞེས་
[148a]
[148a.1]ལན་གསུམ་དུ་ཆེད་དུ་བརྗོད་པ་ཆེད་དུ་བརྗོད་དོ། །དེ་ནས་མཽད་གལ་གྱི་བུ་ཆེན་པོ་སངས་རྒྱས་རྣམས་ལ་ཕྱག་འཚལ་ལོ། །སངས་རྒྱས་རྣམས་ལ་ཕྱག་འཚལ་ལོ་ཞེས་ཚིག་ཏུ་སྨྲ་ཞིང་ཁང་བཟངས་རྣམ་པར་རྒྱལ་བྱེད་ནས་ཤུགས་ཆེན་པོས་ཡན་ལག་ལྔས་ཕྱག་བྱས་སོ། །དེའི་
[148a.2]ཚེ་ཅ་ཅོའི་སྒྲ་ཆེན་པོ་འཇིག་རྟེན་དུ་གྲགས་ཏེ། སུམ་ཅུ་རྩ་གསུམ་པའི་གནས་ཐམས་ཅད་གཡོས་སོ། །དེ་ན་ལྷའི་བུ་འབུམ་ཕྲག་དུ་མ་མི་དགའ་བར་གྱུར་ཏེ། བཅོམ་ལྡན་འདས་ལ་ཞུས་པ། བཅོམ་ལྡན་འདས་རྒྱུ་གང་དང་རྐྱེན་གང་གིས་ཅ་ཅོའི་སྒྲ་ཆེན་པོ་དང་། ས་ཆེན་པོ་གཡོ་བ་འཇིག་
[148a.3]རྟེན་དུ་བྱུང་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ལྷའི་བུ་དེ་དག་ལ་འདི་སྐད་ཅེས་བཀའ་སྩལ་ཏོ། །ལྷའི་བུ་དག་དགེ་སློང་མཽད་གལ་གྱི་བུ་འདི་སངས་རྒྱས་ལ་གཅེས་པར་འཛིན་པའི་ཕྱིར་ས་ཆེན་པོའི་སྟེང་དུ་ཕྱག་བྱས་ཏེ། འདི་ནི་དེའི་མཐུ་ཡིན་ནོ། །
[148a.4]གསོལ་པ། བཅོམ་ལྡན་འདས་ཅིའི་སླད་དུ་དགེ་སློང་མཽད་གལ་གྱི་བུ་ཆེན་པོ་ས་ཆེན་པོའི་སྟེང་དུ་ཕྱག་འཚལ་ལགས། བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ་དག་དགེ་སློང་མཽད་གལ་གྱི་བུ་དེ་འོང་གིས་དེ་ལ་དྲིས་ཤིག །དེ་ནས་གནས་བརྟན་མཽད་གལ་གྱི་བུ་ཆེན་པོ་ཁང་
[148a.5]བཟངས་རྣམ་པར་རྒྱལ་བྱེད་ནས་ལངས་ཏེ་ཤིན་ཏུ་མྱུར་བ་དང་། ཤིན་ཏུ་རིངས་པར་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་སྤྱན་སྔར་འདུག་སྟེ། སོར་
[148a.6]མོ་བཅུའི་ཐལ་མོ་སྦྱར་ནས་བཅོམ་ལྡན་འདས་ལ་ཚིགས་སུ་བཅད་པ་དག་གིས་བསྟོད་པ། མགོན་པོ་མཚུངས་མེད་མི་ཡི་དབང་པོ་ཁྱད་པར་བརྙེས། །དྲི་མ་གསུམ་གྱི་ཐ་བ་སྤངས་པ་སེམས་དུལ་བ། །མི་མཆོག་ལྷ་དང་མི་ཡི་མཆོད་པའི་གནས་གྱུར་པ། །རྒྱལ་བའི་བློ་ཡི་སྤྱོད་པ་
[148a.7]བསམ་གྱིས་ཡོང་མི་ཁྱབ། །ཉི་མ་འབུམ་ཕྲག་མང་པོ་དག་ནི་ཤར་བ་ན། །སེམས་ཅན་ལོང་བ་ཀུན་གྱིས་མཐོང་བར་མི་འགྱུར་བ། །དེ་བཞིན་སྟོབས་བཅུ་མངའ་བ་ཀུན་ཏུ་འོད་ཟེར་ལྡན། །ཉན་ཐོས་ཀུན་གྱིས་ཤེས་པར་སླ་བར་མ་ལགས་སོ། །ཉན་ཐོས་འདི་དག་ཐམས་ཅད་
[148b]
[148b.1]དམུས་ལོང་འདྲ་བ་སྟེ། །སངས་རྒྱས་ཐེག་པ་ཞེས་ནི་འཛིན་པར་ཡོད་མི་བགྱིད། །དེ་བཞིན་གཤེགས་པ་ལ་ནི་དང་བས་མཆི་མོད་ཀྱི། །རྒྱལ་བ་དག་གི་ཆོས་ཉིད་ཀྱང་ནི་ཡོད་མ་འཚལ། །རྒྱ་མཚོ་ཆེན་པོའི་དྲུང་ན་བ་རྗེས་ལྟ་བུ་དང་། །རི་རབ་རྒྱལ་པོ་དང་ནི་ཡུངས་འབྲུ་གཅིག་པུ་དང་། །ཉི་
[148b.2]མའི་འོད་དང་སྲིན་བུ་མེ་ཁྱེར་འདྲ་བ་སྟེ། །སངས་རྒྱས་སྤྱན་སྔར་ཉན་ཐོས་འཁོར་རྣམས་དེ་དང་འདྲ། །ལྷུན་པོ་རྣམས་ཀྱང་ཡུངས་འབྲུ་དག་ལ་འདོད་མི་བགྱིད། །མཁའ་ལ་ཉི་མ་གནས་པ་མེ་ཁྱེར་འདོད་མི་བགྱིད། །རྒྱ་མཚོ་ཆེན་པོ་བ་རྗེས་ཆུ་ལ་འདོད་མི་བགྱིད། །བྱང་ཆུབ་སེམས་དཔའ་ཉན་
[148b.3]ཐོས་རྣམས་ལ་འདོད་མི་བགྱིད། །དམུས་ལོང་མི་དང་ལྷ་ཡི་མིག་ལྡན་ཅི་འདྲ་དང་། །ཕལ་པའི་མི་དང་འཁོར་ལོས་སྒྱུར་བ་ཅི་འདྲ་དང་། །ཟླ་བའི་འོད་ཀྱིས་སྐར་མ་རྣམས་ནི་ཟིལ་གནོན་པ། །སངས་རྒྱས་སྤྱན་སྔར་ཉན་ཐོས་འཁོར་རྣམས་དེ་དང་འདྲ། །ལྷ་མོ་སྒྱུ་འཕྲུལ་ལ་ནི་ཐུགས་བརྩེའི་
[148b.4]དོན་སླད་དུ། །ལྷུན་པོའི་རྩེ་མོ་འདི་ན་རྒྱལ་བ་བཞུགས་པ་ན། །སངས་རྒྱས་དང་ནི་དགེ་སློང་དགེ་འདུན་མི་བཞུགས་པས། །བདག་ནི་འཛམ་བུའི་གླིང་འདི་སྟོང་སྙམ་ཡིད་ལ་བགྱིད། །བཅོམ་ལྡན་བདག་ནི་རྣམ་པར་རྒྱལ་བྱེད་ནང་ན་མཆིས། །ལྷ་ཡི་བུ་མོ་རྣམས་ལ་ཆོས་ནི་སྟོན་པ་ན། །
[148b.5]བདག་གིས་ལྷ་ཡི་མིག་གིས་འཛམ་བུའི་གླིང་དུ་བལྟས། །གྲོང་ཁྱེར་དང་ནི་ཚོང་འདུས་བརྒྱ་ཕྲག་བརྟག་པ་བགྱིད། །བརྟགས་པའི་ཚེ་ན་བདག་གིས་དེར་ནི་རྒྱལ་བ་མཐོང་། །རྒྱལ་པོའི་ཁབ་དང་མཐུ་ཆེན་གཟུགས་ཅན་སྙིང་པོའི་ཁང་། །གྲོང་རྡལ་མི་དང་འཁོར་གྱིས་མདུན་གྱིས་བལྟས་པ་ན། །
[148b.6]ཉན་ཐོས་རྣམས་དང་ཐབས་ཅིག་ཏུ་ནི་བཤོས་ཀྱང་གསོལ། །གཡོན་ལོགས་ན་ནི་བདག་གི་ཁ་དོག་འདྲ་བ་ཡི། །མཽད་གལ་གྱི་ནི་བུ་མཆིས་པ་ཡང་བདག་གིས་མཐོང་། །གཡས་ལོགས་ན་ནི་ཤཱ་རིའི་བུ་མཆིས་གཞན་དག་ཀྱང་། །རྒྱལ་བ་ཡི་ནི་ཉན་ཐོས་ཐམས་ཅད་འཁོད་པ་
[148b.7]མཐོང་། །ལྷུན་པོ་ཡི་ནི་སྟེང་དུ་རྒྱལ་བ་གཤེགས་སྙམ་བགྱིད། །བདག་གིས་བརྟགས་ན་ལྷུན་པོའི་ཟོམ་ན་བཞུགས་པ་མཐོང་། །བདག་ཉིད་ཀྱང་ནི་རྒྱལ་པོའི་ཁབ་ན་མཆིས་པ་དང་། །ལྷུན་པོའི་རྩེ་མོ་དེ་ཉིད་ན་ཡང་མཆིས་པ་མཐོང་། །གྲོང་ཁྱེར་མཉན་ཡོད་ན་ཡང་འཇིག་རྟེན་
[149a]
[149a.1]མགོན་པོ་ནི། །སྲོག་ཆགས་བྱེ་བ་མང་པོ་དག་ལ་ཆོས་སྟོན་མཐོང་། །དེ་དག་ན་ཡང་བདག་དང་ཤཱ་རིའི་བུ་དང་ནི། །ཉན་ཐོས་གཞན་རྣམས་གང་ལགས་དེ་དག་མཐོང་བར་གྱུར། །ཤཱཀྱ་དག་གི་ནང་དུ་བསོད་སྙོམས་གཤེགས་པ་མཐོང་། །ཡངས་པ་ནས་ནི་
[149a.2]སླར་གཤེགས་པ་ཡང་མཐོང་བར་གྱུར། །བཱ་རཱ་ཎ་སཱིར་ཡང་ནི་དེ་བཞིན་མཐོང་བར་གྱུར། །ཐམས་ཅད་དུ་ཡང་བདག་ཉིད་ཀྱི་ནི་ལུས་ཀྱང་མཐོང་། །བྱང་གི་སྒྲ་མི་སྙན་གྱི་གླིང་ན་དེ་བཞིན་དུ། །ཚོགས་དང་ལྷན་ཅིག་བསོད་སྙོམས་དག་ལ་རྒྱུ་བ་མཐོང་། །མ་དྲོས་མཚོ་ཡི་ནང་དག་
[149a.3]ན་ཡང་ཉན་ཐོས་བཅས། །བསོད་སྙོམས་ཞལ་ཟས་གསོལ་བ་བདག་གིས་མཐོང་བར་གྱུར། །དེ་བཞིན་ནུབ་ཀྱི་བ་ལང་སྤྱོད་ཀྱི་གླིང་དག་ན། །སེམས་ཅན་བྱེ་བ་ཕྲག་གིས་མང་པོའི་དོན་མཛད་མཐོང་། །ཐམས་ཅད་དུ་ནི་མཽད་གལ་བུ་ཡང་རྫུ་འཕྲུལ་གྱི། །སྟོབས་ཀྱིས་འགྲོ་བ་
[149a.4]རྣམས་ནི་འདུལ་བར་བགྱིད་པ་མཐོང་། །དེ་བཞིན་དུ་ཡང་ཤར་གྱི་ལུས་འཕགས་གླིང་དག་ན། །མི་རྣམས་ལ་ནི་ཆོས་རྣམས་སྣ་ཚོགས་སྟོན་པ་མཐོང་། །དེ་ན་ཡང་ནི་བདག་དང་ཤཱ་རིའི་བུ་དག་དང་། །གཞན་ཡང་ཉན་ཐོས་གང་ལགས་དེ་དག་བདག་གིས་མཐོང་། །དེ་བཞིན་ས་བླ་
[149a.5]པ་ཡི་ལྷ་ཡི་གནས་རྣམས་དང་། །བར་སྣང་དག་ན་ཆོས་ནི་སྟོན་ཅིང་བཞུགས་པ་མཐོང་། །ཆོས་ཀྱི་མངའ་བདག་དམ་པ་ཁྱོད་ནི་འཇིག་རྟེན་སྐྱོང་། །བཞི་པོ་དག་ལ་ཆོས་རྣམས་སྟོན་ཅིང་བཞུགས་པ་མཐོང་། །དེ་བཞིན་དུ་ཡང་འཐབ་བྲལ་ལྷ་རྣམས་ནང་དུ་མཐོང་། །དེ་ནས་ཤཱཀྱ་སེང་གེ་
[149a.6]དགའ་ལྡན་དག་ཏུ་མཐོང་། །རབ་འཕྲུལ་དག་དང་གཞན་འཕྲུལ་དབང་བྱེད་དག་ན་ཡང་། །མགོན་པོ་ཉན་ཐོས་རྣམས་དང་བཅས་པ་བདག་གིས་མཐོང་། །ཚངས་པའི་འཇིག་རྟེན་དག་ན་ཚངས་པ་བྱེ་བ་ལ། །ཆོས་རྣམས་སྟོན་ཅིང་བཞུགས་པ་བདག་གིས་མཐོང་བར་གྱུར། །ཐམས་
[149a.7]ཅད་དུ་ཡང་བདག་གི་ལུས་དང་དེ་བཞིན་དུ། །གཞན་ཡང་རྒྱལ་བའི་ཉན་ཐོས་རྣམས་ནི་བདག་གིས་མཐོང་། །གཙུག་ལག་ཁང་དང་འཆགས་ཤིང་གི་གནས་རྣམས་དང་། །ཕུག་རྣམས་གང་ན་སྔོན་ཆད་སངས་རྒྱས་བཞུགས་བཞུགས་པ། །ཐམས་ཅད་དུ་ཡང་ཤཱཀྱ་སེང་གེ་ཅི་འདྲ་བ། །
[149b]
[149b.1]དེ་འདྲའི་ཆོས་ཀྱི་རྒྱལ་པོ་བདག་གིས་མཐོང་བར་གྱུར། །དཔའ་བོ་ཁྱོད་ཀྱི་ཆོས་ཉིད་འདི་ནི་བདག་གིས་སུ། །མཐོང་ནས་བདག་ནི་ངོ་མཚར་རྨད་དུ་འཛིན་པར་གྱུར། །སངས་རྒྱས་འོད་མཛད་དེ་དག་རྣམས་ཀྱི་རྫུ་འཕྲུལ་མཆོག །འདི་འདྲ་དེ་དག་ངོ་མཚར་རབ་ཏུ་ཆེ་བ་ལགས། །རྣམ་འདྲེན་སུམ་
[149b.2]ཅུ་གསུམ་ན་བཞུགས་པར་མ་བས་ཀྱི། །འཛམ་བུའི་གླིང་ན་ཐམས་ཅད་དུ་ཡང་སྣང་ཞིང་བཞུགས། །གྲོང་རྣམས་དང་ནི་ཡུལ་འཁོར་གྲོང་ཁྱེར་དག་ན་ཡང་། །ཁ་དོག་འཐུན་པ་ཡིས་ནི་ཆོས་རྣམས་སྟོན་ཅིང་བཞུགས། །འཇིག་རྟེན་མགོན་པོ་ཁྱོད་ནི་ཇི་ལྟར་མཐོང་བ་བཞིན། །དེ་སྙེད་
[149b.3]ཀྱི་ནི་ཤཱ་རིའི་བུ་དང་གསུས་པོ་ཆེ། །ཀ་པི་ན་དང་ནམ་གྲུ་ཀཱ་ཏྱཱ་ནའི་བུ། །གང་པོ་དང་ནི་རབ་འབྱོར་འོད་སྲུང་མཐོང་བར་གྱུར། །ཐོས་པ་རྒྱ་མཚོ་ལྟ་བུའི་དགེ་བ་ཀུན་དགའ་བོ། །ཀུན་ཏུ་སངས་རྒྱས་རྣམས་ལ་ཞུ་བ་བདག་གིས་མཐོང་། །ཐམས་ཅད་དུ་ཡང་བདག་གི་ལུས་ནི་མདོག་
[149b.4]དང་རྟགས། །མཚུངས་ཤིང་ལྷག་པ་མ་མཆིས་བདག་གིས་མཐོང་བར་གྱུར། །སངས་རྒྱས་བསམ་གྱིས་མི་ཁྱབ་རྣམས་ལ་ཕྱག་འཚལ་ཞེས། །བདག་གིས་ལྷུན་པོའི་ཟོམ་ལ་ཆེད་དུ་བརྗོད་པ་བརྗོད། །བདག་གིས་སྤུ་ཡང་ཟིང་ཞེས་བགྱིད་དེ་གུས་པས་གནས། །ཡན་ལག་ལྔ་
[149b.5]པོ་རྣམས་ཀྱིས་ཀྱང་ནི་ཕྱག་བགྱིས་ལགས། །སྒྲ་སྐད་ཆེན་པོ་དག་ཀྱང་ཡོངས་སུ་གྲགས་པར་གྱུར། །སྟོང་གསུམ་ས་གཞི་དག་ཀྱང་རབ་ཏུ་གཡོས་པར་གྱུར། །ལྷུན་པོའི་རྩེ་མོ་འདི་ཡང་ཀུན་ཏུ་སྣང་བར་གྱུར། །རྒྱལ་བ་དེས་པ་དག་གི་མཐུ་ནི་མཐོང་གྱུར་ནས། །ད་ལྟར་བདག་ནི་
[149b.6]ཤིན་ཏུ་རིངས་པའི་ཚུལ་གྱིས་སུ། །མི་མཆོག་ག་ལ་བཞུགས་པ་དེར་ནི་བདག་མཆིས་ཏེ། །ཆོས་ཀྱི་རྣམ་པར་དབྱེ་བ་མཁས་པ་ཁྱོད་ལ་ཞུ། །རྒྱལ་བ་དེ་བཞིན་གཤེགས་རྣམས་ཇི་ལྟར་རྣམ་པར་འཕྲུལ། །འཛམ་བུའི་གླིང་དང་ལྷ་ཡི་འཇིག་རྟེན་དག་དང་ནི། །ལྷོ་ཕྱོགས་དང་ནི་ཤར་
[149b.7]ཕྱོགས་བྱང་གི་ཕྱོགས་རྣམས་དང་། །ཚངས་པའི་འཇིག་རྟེན་དང་ནི་བར་སྣང་གནས་བཞུགས་པ། །རྒྱལ་བ་རྣམས་ཀྱི་དེ་ཉིད་གང་ལགས་བདག་ལ་གསུངས། །སྟོན་པ་ཆེན་པོ་རྫུ་འཕྲུལ་ཆེ་བ་འདི་མཐོང་བས། །དེང་ནི་བདག་གིས་རྙེད་པ་ལེགས་པར་རྙེད་པར་གྱུར། །དེ་
[150a]
[150a.1]ཡི་འོག་ཏུ་སངས་རྒྱས་ཐེག་པ་འདི་དག་ལས། །བདག་ཉིད་དམན་པར་གྱུར་པ་དེང་དུ་མྱ་ངན་བགྱིད། །གལ་ཏེ་བདག་སེམས་རྣམ་པར་གྲོལ་བར་མ་གྱུར་ན། །བྱང་ཆུབ་ཏུ་ནི་ད་ལྟར་སེམས་ཀྱང་བསྐྱེད་པ་ཞིག །བཅོམ་ལྡན་བདག་གི་ཟག་པ་ཟད་པས་བགྱིར་མ་མཆིས། །
[150a.2]བདག་ནི་སངས་རྒྱས་ཡེ་ཤེས་འདི་ཡི་སྣོད་མ་ལགས། །ཇི་ལྟར་རྒྱ་མཚོར་རིན་ཆེན་དོན་དུ་སོང་སོང་ན། །ཀྱི་ཧུད་ནོར་བུ་རིན་ཆེན་བོར་ཏེ་མཆིང་བུ་བླངས། །བྱང་ཆུབ་བོར་ནས་ཉན་ཐོས་གྱུར་པ་གང་ལགས་པའི། །སེམས་ཅན་རྣམས་ཀྱང་ད་ནི་དེ་འདྲར་མཁྱེན་པར་མཛོད། །སེམས་ཅན་
[150a.3]དམན་པ་ངན་པའི་ལྟ་བ་ཅན་དག་ནི། །རྒྱ་ཆེན་བྱང་ཆུབ་ཏུ་ནི་སེམས་ཀྱང་སྐྱེ་མི་འགྱུར། །བརྩོན་འགྲུས་ལྡན་ཞིང་མཐུ་རྩལ་བརྟེན་པ་གང་ལགས་པ། །དེ་དག་སངས་རྒྱས་ཡེ་ཤེས་ལ་ནི་འདུན་པ་སྐྱེད། །མགོན་པོ་བདག་ནི་ཐལ་མོ་སྦྱར་ནས་སངས་རྒྱས་ཀྱི། །ཡེ་ཤེས་མཆོག་ཞུགས་
[150a.4]གང་ལགས་པ་ལ་ཕྱག་ཀྱང་འཚལ། །ཤཱཀྱ་སེང་གེ་བཞིན་དུ་དེ་དག་རྣམ་པར་འཕྲུལ། །བདག་ནི་འདི་ལ་ཡིད་གཉིས་མི་འཚལ་དོགས་མ་མཆིས། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་ཆེན་པོ་ཁྱོད་ཀྱི་
[150a.5]ཡུལ་ཇི་ལྟ་བ་དེ་བཞིན་དུ་ཁྱོད་ཀྱིས་མཐོང་ཞིང་ལྟ་བར་ཟད་ཀྱི། མཽད་གལ་གྱི་བུ་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཡུལ་བསམ་གྱིས་མི་ཁྱབ་པ་གང་ཡིན་པ་ནི་སེམས་ཅན་ཐམས་ཅད་རང་སངས་རྒྱས་སུ་གྱུར་པས་ཀྱང་ཀུན་ཤེས་པའམ། རྣམ་པར་ཤེས་པར་མི་ནུས་ན། 
[150a.6]ཉན་ཐོས་ཕྱོགས་གཅིག་པ་ལ་སྤྱོད་ཅིང་ཕྱོགས་གཅིག་གི་ཤེས་པ་དང་ལྡན་པ་ཁྱོད་ཀྱིས་ལྟ་ག་ལ་ཤེས། མཽད་གལ་གྱི་བུ་གཞན་ཡང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྫུ་འཕྲུལ་གྱི་རྣམ་པར་འཕྲུལ་པའི་ཆོ་འཕྲུལ་ཞེས་བྱ་བའི་ཆོས་ཀྱི་རྣམ་གྲངས་སྟོན་
[150a.7]གྱིས་དེའི་བར་དུ་འཁོར་མ་འོངས་པ་རྣམས་ནི་སྡུས་ཤིག །འཁོར་འདུས་པ་རྣམས་ནི་འཁོད་དུ་ཆུག་ཤིག །བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ཏེ། ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ཀྱི་ལྟར་མཉན་ནས་ལུས་འབར་ཞིང་འོད་ཟེར་དག་འགྱེད་
[150b]
[150b.1]བཞིན་དུ་དེའི་ཚེ་ཚངས་པའི་འཇིག་རྟེན་དུ་འདུག་ནས་གླིང་ཆེན་པོ་བཞི་པའི་འཇིག་རྟེན་གྱི་ཁམས་སུ་སྐད་ཀྱིས་བསྒོ་སྟེ་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །བསྐལ་པ་བྱེ་བ་ཁྲག་ཁྲིག་རྣམས་སུ་ཡང་། །དེ་བཞིན་གཤེགས་རྣམས་འབྱུང་བ་ཤིན་ཏུ་དཀོན། །ཨུ་དུམ་བ་རའི་མེ་ཏོག་ཇི་ལྟ་
[150b.2]བ། །འདྲེན་པ་རྣམས་མཐོང་བ་ཡང་དེ་དང་འདྲ། །འཁོར་ལོས་སྒྱུར་བའི་རྒྱལ་པོ་རྫུ་འཕྲུལ་ཆེ། །བསོད་ནམས་སྟོབས་དང་ལྡན་ཞིང་བུ་སྟོང་དང་། །རིན་ཆེན་བདུན་ལྡན་འདོད་པ་གང་ཡིན་པ། །དེ་ནི་སོང་ལ་སངས་རྒྱས་ཆོས་ཉོན་ཅིག །བརྒྱ་བྱིན་ཚངས་པར་འགྱུར་བར་སུ་འདོད་
[150b.3]དང་། །འདིར་ནི་ལྷ་མིའི་བདེ་བ་གཞན་དག་གིས། །དགའ་ཞིང་རྩེ་ལ་རྟག་ཏུ་བདེ་ལྡན་འདོད། །དེ་ནི་ཆོས་ཀྱི་རྒྱལ་པོ་ལྟར་སོང་ཤིག །ཉོན་མོངས་ཀུན་སྐམས་ཞི་བ་མྱ་ངན་འདས། །བདུད་རྩི་རེག་དང་རྫུ་འཕྲུལ་སྟོབས་གནས་ནས། །རྣམ་པར་འཕྲུལ་པར་འདོད་པ་གང་ཡིན་པ། །
[150b.4]དེ་ནི་སོང་ལ་རྒྱལ་བའི་ཆོས་ཉོན་ཅིག །རང་སངས་རྒྱས་སམ་ཉན་ཐོས་འགྱུར་བ་འམ། །ཡང་ན་སྟོབས་བཅས་དཔུང་བཅས་བདུད་བཏུལ་ནས། །སངས་རྒྱས་རྐང་གཉིས་མཆོག་འགྱུར་འདོད་པ་གང་། །དེ་ནི་ཆོས་ཀྱི་མངའ་བདག་ལྟར་སོང་ཤིག །དེ་ནས་གནས་བརྟན་མཽང་གལ་
[150b.5]གྱི་བུས་བསྐུལ་བའི་ལྷ་བྱེ་བ་ཁྲག་ཁྲིག་འབུམ་ཕྲག་དུ་མ་དང་། འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷའི་བུ་རྣམས་མྱུར་དུ་མྱུར་བར་ཤིན་ཏུ་རིངས་པར་མེ་ཏོག་དང་། མེ་ཏོག་ཕྲེང་དང་། སྤོས་དང་། ཕྱེ་མ་ཁྱེར་ནས་བཅོམ་ལྡན་འདས་ག་ལ་བ་དེར་དོང་སྟེ་ལྷགས་ནས་བཅོམ་
[150b.6]ལྡན་འདས་ལ་མཆོད་པ་བྱས་ཏེ། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འཁོད་དོ། །དེ་ནས་ཚེ་དང་ལྡན་པ་མཽད་གལ་གྱི་བུས་རྫུ་འཕྲུལ་དེ་བཏང་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་སྤྱན་སྔར་འདུག་གོ། །
[150b.7]དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་། དེ་བཞིན་གཤེགས་པའི་སངས་རྒྱས་ཀྱི་རྫུ་འཕྲུལ་གྱི་རྣམ་པར་འཕྲུལ་བའི་ཆོ་འཕྲུལ་ཞེས་བྱ་བའི་ཆོས་ཀྱི་
[151a]
[151a.1]རྣམ་གྲངས་ངས་བཤད་དོ། །བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ཏེ། ཚེ་དང་ལྡན་པ་མཽད་གལ་གྱི་བུ་བཅོམ་ལྡན་འདས་ཀྱི་ལྟར་ཉན་པ་དང་། བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །མཽད་གལ་གྱི་བུ་སྟོང་གསུམ་གྱི་
[151a.2]སྟོང་ཆེན་པོའི་འཇིག་རྟེན་གྱི་ཁམས་འདི་ན་ཟླ་བ་བྱེ་བ་ཕྲག་བརྒྱ་དང་། ཉི་མ་བྱེ་བ་ཕྲག་བརྒྱ་དང་། རྒྱ་མཚོ་ཆེན་པོ་བྱེ་བ་ཕྲག་བརྒྱ་དང་། རིའི་རྒྱལ་པོ་རི་རབ་བྱེ་བ་ཕྲག་བརྒྱ་དང་། གླིང་ཆེན་པོ་བཞི་པའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་ཡོད་དེ། སྟོང་གསུམ་གྱི་སྟོང་ཆེན་པོའི་
[151a.3]འཇིག་རྟེན་གྱི་ཁམས་འདི་ནི་སངས་རྒྱས་རྣམས་ཀྱི་སངས་རྒྱས་ཀྱི་ཞིང་ཡིན་ནོ། །མཽད་གལ་གྱི་བུ་འདི་ཇི་སྙམ་དུ་སེམས། གླིང་ཆེན་པོ་བཞི་པ་འདི་འབའ་ཞིག་ཏུ་ང་མངོན་པར་རྫོགས་པར་སངས་རྒྱས་ཀྱི་གླིང་གཞན་དུ་ནི་མ་ཡིན་ནོ་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་བལྟ་
[151a.4]བར་མི་བྱ་སྟེ། གླིང་ཆེན་པོ་བཞི་པའི་འཇིག་རྟེན་གྱི་ཁམས་ཐམས་ཅད་དུ་སེམས་ཅན་རྣམས་ཇི་ལྟར་ཡོངས་སུ་སྨིན་པ་བཞིན་དུ་ང་ཆོས་སྟོན་ཏེ། ཁ་ཅིག་ཏུ་ནི་མངོན་པར་རྫོགས་པར་སངས་རྒྱས། ཁ་ཅིག་ཏུ་ནི་ད་དུང་མའི་མངལ་ན་གནས། ཁ་ཅིག་ཏུ་ནི་དགའ་ལྡན་གྱི་གནས་ན་འདུག །
[151a.5]ཁ་ཅིག་ཏུ་ནི་ཡོངས་སུ་མྱ་ངན་ལས་འདས་པར་ངས་ཡང་དག་པར་ཤེས་སོ།། །།བམ་པོ་གསུམ་པ་སྟེ་ཐ་མ། མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་འདི་ཉིད་ཀྱི་ཤར་ཕྱོགས་སུ་གླིང་ཆེན་
[151a.6]པོ་བཞི་པའི་འཇིག་རྟེན་གྱི་ཁམས་ཁྲི་ཉིས་སྟོང་འདས་པ་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་རྡུལ་མེད་ཅེས་བྱ་བ་ཞིག་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡུལ་བྲལ་བློ་གྲོས་ཞེས་བྱ་བ་ད་ལྟར་ཆོས་སྟོན་ཏོ། །མཽད་གལ་གྱི་བུ་
[151a.7]གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ན་འཁོད་པའི་སེམས་ཅན་དེ་དག་ནི་འདོད་ཆགས་ཆུང་བ་དང་། ཞེ་སྡང་ཆུང་བ་དང་། གཏི་མུག་ཆུང་བ་དང་། བྱད་བཟང་བ་དང་། ལེགས་པར་བཤད་ཀྱིས་བྱང་བར་བྱེད་པ་ཡིན་ནོ། །དེ་ན་བྱང་ཆུབ་སེམས་དཔའི་ཐེག་པ་པ་ནི་ཉུང་བ་སྟེ། 
[151b]
[151b.1]ཕལ་ཆེར་ཉན་ཐོས་ཀྱི་ཐེག་པ་པ་ཡིན་ནོ། །མཽད་གལ་གྱི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡུལ་བྲལ་བློ་གྲོས་དེས་ཆོས་བསྟན་པ་རེ་རེ་ལ་ཉན་ཐོས་བྱེ་བ་ཕྲག་དགུ་བཅུ་རྩ་དགུ་དགུ་འདུལ་བར་བྱེད་དེ། ད་ལྟར་འདི་ན་རྒྱུན་དུ་ཞུགས་པ་ཞེས་བྱ་བ་
[151b.2]དང་། ལན་ཅིག་ཕྱིར་འོང་བ་ཞེས་བྱ་བ་དང་། ཕྱིར་མི་འོང་བ་ཞེས་བྱ་བ་བསྟན་པ་དེ་ལྟ་བུའི་དགེ་སྦྱོང་གི་ཚུལ་གྱི་འབྲས་བུ་བཞི་རྣམ་པར་གཞག་པ་ནི་དེ་ན་མེད་ཀྱི་དེ་དག་ཐམས་ཅད་ནི་སྟན་གཅིག་ལ་འདུག་པ་ཤ་སྟག་སྟེ། ཁ་ཅིག་ནི་མངོན་པར་ཤེས་པ་མངོན་སུམ་དུ་བྱེད་ཅིང་རྣམ་པར་
[151b.3]ཐར་པ་བརྒྱད་རྗེས་སུ་འཐོབ་པ་དང་། ཡེ་ཤེས་ཆེན་པོ་ཐོབ་ནས་ཏ་ལ་བདུན་སྲིད་ཙམ་གྱི་ནམ་མཁའ་ལ་མངོན་པར་འཕགས་ནས་རང་གི་མེའི་ཁམས་ཀྱིས་རང་གི་ལུས་སྲེག་པར་བྱེད་དེ། ཡོངས་སུ་མྱ་ངན་ལས་འདས་པ་དེ་དག་གི་ཐལ་བའི་བག་ཙམ་ཡང་མེད་དོ། །མཽད་གལ་
[151b.4]གྱི་བུ་དེ་ལྟར་ན་དེ་བཞིན་གཤེགས་པ་དེ་རྒྱུན་མི་འཆད་པར་ཆོས་སྟོན་ཅིང་སེམས་ཅན་རྣམས་རྣམ་པར་གྲོལ་བར་བྱེད་ལ་རྒྱུན་མི་འཆད་པར་ཉན་ཐོས་རྣམས་ཡོངས་སུ་མྱ་ངན་ལས་ཟློ་བར་བྱེད་དོ། །དེ་ན་སྦྱིན་པ་ཡང་མེད། ལེན་པ་ཡང་མེད་དོ། །བཟའ་བ་དང་། བཏུང་
[151b.5]བ་དང་། གོས་རྣམས་བསམས་པ་ཙམ་གྱིས་འབྱུང་བར་འགྱུར་ཏེ། དཔེར་ན་སུམ་ཅུ་རྩ་གསུམ་པའི་ལྷ་རྣམས་ཀྱི་དང་འདྲའོ། །དེ་ན་སེམས་ཅན་རྣམས་མངལ་ན་གནས་པ་མེད་དེ་རྫུས་ཏེ་སྐྱེའོ། །ས་གཞི་ཆེན་པོ་དེ་ཡང་གསེར་ལས་གྲུབ་པ་ཡིན་ནོ། །མཽད་གལ་གྱི་
[151b.6]བུ་དེ་བཞིན་གཤེགས་པ་རྡུལ་བྲལ་བློ་གྲོས་དེའི་འཇིག་རྟེན་གྱི་ཁམས་དེ་ན་མི་དེ་དག་གི་ཚེའི་ཚད་ནི་ལོ་ལྔ་བརྒྱ་ཐུབ་སྟེ། བར་མ་དོར་འཆི་བ་མེད་དོ། །མཽད་གལ་གྱི་བུ་འདི་ཇི་སྙམ་དུ་སེམས། འཇིག་རྟེན་གྱི་ཁམས་དེ་ན་བཞུགས་པའི་དེ་བཞིན་གཤེགས་པ་རྡུལ་བྲལ་བློ་གྲོས་ཞེས་
[151b.7]བྱ་བ་དེ་གཞན་ཞིག་ཡིན་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་ཆོས་སྟོན་ཏོ། །མཽད་གལ་གྱི་བུ་འདི་ཡང་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་
[152a]
[152a.1]ཡིན་ཏེ། དེ་ལ་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ན་ལྷོ་ཕྱོགས་སུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཁྲི་བརྒྱད་སྟོང་འདས་པ་ན་གླིང་ཆེན་པོ་
[152a.2]བཞི་པའི་འཇིག་རྟེན་གྱི་ཁམས་རིན་ཆེན་འབྱུང་ཞེས་བྱ་བ་རིན་པོ་ཆེ་སྣ་བཞི་འདི་ལྟ་སྟེ། གསེར་དང་། དངུལ་དང་། ཤེལ་དང་། རྡོའི་སྙིང་པོ་ལས་གྲུབ་པ་ཞིག་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་ཕུང་པོ་ཞེས་བྱ་བ་
[152a.3]ད་ལྟར་ཆོས་སྟོན་ཏེ། མཽད་གལ་གྱི་བུ་དེ་བཞིན་གཤེགས་པ་དེ་ནི་ཤས་ཆེར་རང་སངས་རྒྱས་ཀྱི་ཐེག་པ་པ་རྣམས་ལས་བརྩམས་ནས་ཆོས་སྟོན་ཏེ། དེ་ན་ནི་ཉན་ཐོས་ཀྱི་ཐེག་པ་པ་དག་ཀྱང་ཉུང་ངོ་། །བྱང་ཆུབ་སེམས་དཔའི་ཐེག་པ་པ་དག་ཀྱང་ཉུང་ངོ་། །རང་སངས་རྒྱས་ཀྱི་ཐེག་པ་པའི་
[152a.4]སེམས་ཅན་གང་དག་ཡིན་པ་དེ་དག་འཇིག་རྟེན་གྱི་ཁམས་དེ་ནས་ཤི་འཕོས་ནས་འཇིག་རྟེན་གྱི་ཁམས་གཞན་སངས་རྒྱས་ཀྱི་ཞིང་སྟོང་པ་དག་ཏུ་སྐྱེ་བར་འགྱུར་ཏེ། དེ་དག་རྐྱེན་གཉིས་ཀྱིས་རྫོགས་པའི་བྱང་ཆུབ་འཐོབ་པར་འགྱུར་རོ། །མཽད་གལ་གྱི་བུ་འདི་ཇི་སྙམ་དུ་སེམས། འཇིག་རྟེན་
[152a.5]གྱི་ཁམས་དེ་ན་བཞུགས་པའི་དེ་བཞིན་གཤེགས་པ་རིན་ཆེན་ཕུང་པོ་ཞེས་བྱ་བ་དེ་གཞན་ཞིག་ཡིན་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་ཆོས་སྟོན་ཏོ། །མཽད་གལ་གྱི་བུ་འདི་
[152a.6]ཡང་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་ཡིན་ཏེ། དེ་ལ་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ནས་ནུབ་ཕྱོགས་སུ་གླིང་ཆེན་པོ་བཞི་པའི་འཇིག་
[152a.7]རྟེན་གྱི་ཁམས་ཉི་ཁྲི་ཉིས་སྟོང་འདས་པ་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་རིན་ཆེན་སྣ་ཚོགས་ཅན་ཞེས་བྱ་བ་རིན་པོ་ཆེ་སྣ་བདུན་གསེར་དང་། དངུལ་དང་། བཻ་དཱུརྱ་དང་། ཤེལ་དང་། རྡོའི་སྙིང་པོ་དང་། མུ་ཏིག་དམར་པོ་དང་། སྤུག་ལས་གྲུབ་པ་ཞིག་ཡོད་དེ། མཽད་
[152b]
[152b.1]གལ་གྱི་བུ་འཇིག་རྟེན་གྱི་ཁམས་དེ་ན་རིན་པོ་ཆེ་ལས་བྱས་པའི་འཆག་ས་དག་དང་། རིན་པོ་ཆེ་ལས་བྱས་པའི་ཁང་པ་བརྩེགས་པ་དག་དང་། རིན་པོ་ཆེའི་སྟེགས་བུས་བརྒྱན་པའི་རྫིང་བུ་དག་ཀྱང་ཡོད་དོ། །བཟའ་བ་དང་། བཏུང་བ་དང་། གོས་ཀྱང་བསམས་པ་ཙམ་གྱིས་
[152b.2]འབྱུང་བར་འགྱུར་ཏེ། དཔེར་ན་དགའ་ལྡན་གྱི་ལྷ་རྣམས་ཀྱི་ཉེ་བར་སྤྱོད་པ་དང་། ལོངས་སྤྱོད་ཇི་ལྟ་བ་དེ་བཞིན་དུ་འཇིག་རྟེན་གྱི་ཁམས་དེ་ན་འཁོད་པའི་མི་དེ་དག་གི་ཉེ་བར་སྤྱོད་པ་དང་། ལོངས་སྤྱོད་ཀྱང་དེ་དང་འདྲའོ། །དེ་ན་བུད་མེད་ཀྱི་མིང་ཡང་མི་གྲག་གོ། །དེ་ན་བུད་མེད་
[152b.3]སྐྱེ་བ་ཡང་མེད་དོ། །དེ་ན་སེམས་ཅན་དེ་དག་འཁྲིག་པའི་ཆོས་ཀུན་ཏུ་སྤྱོད་པ་ཡང་མེད་དོ། །སེམས་ཅན་དེ་དག་འདོད་པའི་རྟོག་པ་ཡང་མི་བྱེད། གནོད་སེམས་ཀྱི་རྟོག་པ་ཡང་མི་བྱེད། རྣམ་པར་འཚེ་བའི་རྟོག་པ་ཡང་མི་བྱེད་དོ། །དེ་ན་སུ་ཡང་མངལ་ན་གནས་པ་
[152b.4]མེད་དེ་སེམས་ཅན་དེ་དག་རྫུས་ཏེ་སྐྱེ་ཞིང་སྐྱིལ་མོ་ཀྲུང་བཅས་བཞིན་དུ་འབྱུང་ངོ་། །མཽད་གལ་གྱི་བུ་རིན་ཆེན་སྣ་ཚོགས་ཅན་གྱི་འཇིག་རྟེན་གྱི་ཁམས་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འབྱུང་ཞེས་བྱ་བ་ད་ལྟར་ཆོས་སྟོན་ཏེ། བྱང་
[152b.5]ཆུབ་སེམས་དཔའི་སྡེ་སྣོད་ཅེས་བྱ་བའི་ཆོས་ཀྱི་རྣམ་གྲངས་ཀྱི་གཟུངས་ཀྱི་རྡོ་རྗེའི་ཚིག་འཁོར་གསུམ་ཡོངས་སུ་ཆད་པའི་ཕ་རོལ་ཏུ་ཕྱིན་པ་དྲུག་དང་ལྡན་པ་མ་གཏོགས་པར་གཏམ་གཞན་མི་གསུང་ངོ་། །དེ་ན་སེམས་ཅན་དཔག་ཏུ་མེད་གྲངས་མེད་པ་དག་བླ་ན་མེད་པ་ཡང་དག་པར་རྫོགས་
[152b.6]པའི་བྱང་ཆུབ་ཏུ་སེམས་སྐྱེད་པར་བྱེད་དོ། །སེམས་ཅན་དཔག་ཏུ་མེད་གྲངས་མེད་པ་དག་གིས་མི་སྐྱེ་བའི་ཆོས་ལ་བཟོད་པ་ཐོབ་བོ། །སེམས་ཅན་དཔག་ཏུ་མེད་གྲངས་མེད་པ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་ཏོ། །དེ་ན་ཐེག་པ་གཉིས་པོ་འདི་ལྟ་སྟེ། 
[152b.7]ཉན་ཐོས་ཀྱི་ཐེག་པ་དང་། རང་སངས་རྒྱས་ཀྱི་ཐེག་པ་རྣམ་པར་གཞག་པ་ཡང་མེད་དེ། བྱང་ཆུབ་སེམས་དཔའ་ཉེས་པའི་དྲི་ང་བ་མེད་ཅིང་འཁྲིག་པ་དང་བྲལ་བ་འབའ་ཞིག་གིས་གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ཡོངས་སུ་གང་ངོ་། །དེ་བཞིན་གཤེགས་པ་དེའི་ཚེ་ཚད་ནི་
[153a]
[153a.1]ལོ་བརྒྱད་ཁྲི་བཞི་སྟོང་ཐུབ་བོ། །མི་དེ་དག་ནི་བར་མ་དོར་འཆི་འཕོ་བ་ཡོད་དེ། སེམས་ཅན་སུ་ཡང་དེ་ནས་ཤི་འཕོས་ནས་སེམས་ཅན་དམྱལ་བའམ། དུད་འགྲོའི་སྐྱེ་གནས་སམ། གཤིན་རྗེའི་འཇིག་རྟེན་ན་མ། མི་ཁོམ་པ་རྣམས་སུ་སྐྱེ་བ་མེད་དོ། །བྱང་ཆུབ་
[153a.2]སེམས་དཔའ་དེ་དག་ཕལ་ཆེར་དེ་ནས་ཤི་འཕོས་ནས་སངས་རྒྱས་ཀྱི་ཞིང་ཡོངས་སུ་དག་པ་གཞན་དག་ཏུ་སྐྱེ་བར་འགྱུར་ཏེ། དེ་བཞིན་གཤེགས་པ་རྣམས་མངོན་སུམ་དུ་འགྱུར་རོ། །གླིང་དེ་དག་ན་ལྷ་དང་། ཀླུ་དང་། གནོད་སྦྱིན་དང་། དྲི་ཟ་འཁོད་པ་གང་དག་ཡིན་པ་དེ་དག་ཐམས་ཅད་ནི་འདི་ལྟ་སྟེ། 
[153a.3]ཐམས་ཅད་མཁྱེན་པ་ཉིད་ཀྱི་སེམས་དང་བློ་གྲོས་སུ་བློ་གྲོས་གཅིག་གོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་དེ་དག་སངས་རྒྱས་ཀྱི་ཆོས་ལ་དགའ་བ་མ་གཏོགས་པར་གཞན་ལ་དགའ་བ་མི་སྐྱེད་དོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། མི་དེ་དག་ཀྱང་ལྷ་ཞེས་བྱ་བ་
[153a.4]འམ། ཀླུ་ཞེས་བྱ་བའམ། དྲི་ཟ་ཞེས་བྱ་བའམ། མི་ཞེས་བྱ་བར་མིང་དུ་གདགས་པ་ཙམ་ཡོད་པ་མ་གཏོགས་པར་ཐ་དད་དུ་དབྱེར་མེད་དོ། །མཽད་གལ་གྱི་བུ་འདི་ཇི་སྙམ་དུ་སེམས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འབྱུང་འཇིག་རྟེན་
[153a.5]གྱི་ཁམས་དེ་ན་ཆོས་སྟོན་པ་གང་ཡིན་པ་དེ་གཞན་ཞིག་ཡིན་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་ཆོས་སྟོན་ཏོ། །མཽད་གལ་གྱི་བུ་འདི་ཡང་སངས་རྒྱས་ཀྱི་རྫུ་འཕྲུལ་གྱིས་རྣམ་པར་
[153a.6]འཕྲུལ་པའི་ཆོ་འཕྲུལ་ཡིན་ཏེ། དེ་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་ཀུན་ཤེས་པར་སླ་བ་མ་ཡིན་ནོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ནས་བྱང་ཕྱོགས་སུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་སུམ་ཁྲི་དྲུག་སྟོང་འདས་པ་
[153a.7]ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་འཇིགས་མེད་ཅེས་བྱ་བ་རིན་པོ་ཆེ་སྣ་གཉིས་ཏེ། གསེར་དང་དངུལ་ལས་གྲུབ་པ་ཞིག་ཡོད་དེ། དེ་ན་སེམས་ཅན་དམྱལ་བའི་འཇིགས་པ་ཡང་མེད། དུད་འགྲོའི་སྐྱེ་གནས་ཀྱི་འཇིགས་པ་ཡང་མེད། གཤིན་རྗེའི་འཇིག་རྟེན་གྱི་འཇིགས་པ་
[153b]
[153b.1]ཡང་མེད། མི་ཁོམ་པའི་འཇིགས་པ་ཡང་མེད། ངན་འགྲོའི་འཇིགས་པ་ཡང་མེད་དོ། །དེ་ན་སེམས་ཅན་སུ་ཡང་ཚུལ་ཁྲིམས་ཉམས་པའམ། ལྟ་བ་ཉམས་པའམ། ཆོ་ག་ཉམས་པ་མེད་དོ། །དེ་ན་གཞན་མུ་སྟེགས་ཅན་སྤྱོད་པ་པ་དང་། ཀུན་ཏུ་རྒྱུ་རྣམས་ཀྱི་མིང་
[153b.2]དུ་གདགས་པ་ཡང་མེད་དོ། །མཽད་གལ་གྱི་བུ་འཇིག་རྟེན་གྱི་ཁམས་འཇིགས་མེད་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིགས་མེད་སྦྱིན་ཞེས་བྱ་བ་ད་ལྟར་ཆོས་སྟོན་ཏེ། མཽད་གལ་གྱི་བུ་དེ་བཞིན་གཤེགས་པ་དེ་ནི་འདི་ལྟ་སྟེ། 
[153b.3]ཉན་ཐོས་སུ་འགྱུར་བ་དང་། རང་སངས་རྒྱས་སུ་འགྱུར་བ་དང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་བའི་ཐེག་པ་གསུམ་ལས་བརྩམས་ནས་སེམས་ཅན་རྣམས་ལ་ཆོས་སྟོན་ཏོ། །མཽད་གལ་གྱི་བུ། དེ་བཞིན་
[153b.4]གཤེགས་པ་དེ་གང་གི་ཚེ་བྱང་ཆུབ་མངོན་པར་རྫོགས་པར་འཚང་རྒྱ་བར་བྱ་བའི་ཕྱིར་བྱང་ཆུབ་ཀྱི་ཤིང་དྲུང་དུ་འགྲོ་བར་འདོད་པ་དང་། བྱང་ཆུབ་ཀྱི་ཤིང་དྲུང་ན་འདུག་པ་དེ་ལ་བདུད་བློ་གྲོས་བཟང་པོ་ཞེས་བྱ་བ་ལ་སོགས་པ་བདུད་ཁྲག་ཁྲིག་ཕྲག་བདུན་ཅུ་རྩ་གཉིས་འོང་བར་འགྱུར་རོ། །དེའི་
[153b.5]ཚེ་དེ་བཞིན་གཤེགས་པ་བྱང་ཆུབ་སེམས་དཔར་གྱུར་པ། ད་དུང་ཐམས་ཅད་མཁྱེན་པ་མ་ཐོབ་པ་དེས་བདུད་ཇི་སྙེད་ཡོད་པ་དེ་སྙེད་ཀྱི་བྱང་ཆུབ་ཀྱི་ཤིང་སྤྲུལ་པར་བྱེད་དོ། །བྱང་ཆུབ་ཀྱི་ཤིང་ཇི་སྙེད་ཡོད་པ་དེ་སྙེད་ཀྱི་བྱང་ཆུབ་སེམས་དཔའ་རང་རང་གི་བྱང་ཆུབ་ཀྱི་ཤིང་དྲུང་ན་འདུག་
[153b.6]པ་དག་སྤྲུལ་ཏེ། དེར་བདུད་དེ་དག་ངོ་མཚར་དུ་གྱུར་ནས་ཡང་དག་པའི་བྱང་ཆུབ་སེམས་དཔའ་དེ་གང་ཡིན། བདག་ཅག་གིས་གང་གི་བར་ཆད་བྱ་སྙམ་མོ། །དེ་ནས་སྤྲུལ་པའི་བྱང་ཆུབ་སེམས་དཔའ་དེ་དག་གིས་བདུད་དེ་དག་ལ་འདི་སྐད་ཅེས་སྨྲས་སོ། །གྲོགས་པོ་དག་
[153b.7]ཆོས་ཐམས་ཅད་ནི་སྒྱུ་མ་ལྟ་བུ་ཡིན་ན་འདི་ལ་ཇི་ལྟར་ཁྱོད་ཀྱིས་བར་ཆད་བྱ། གཞན་ཡང་ཁྱེད་ཀུན་གྱིས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའམ། གང་ཡང་དག་པར་འཛུད་པ་དེའི་བསོད་ནམས་ཇི་སྙེད་འཕེལ་བར་འགྱུར་བ་ཤེས་སམ། ཁྱོད་ཀྱིས་ནི་དེ་ཡང་
[154a]
[154a.1]མི་རྟོགས་སོ། །གལ་ཏེ་ཁྱོད་ཀྱིས་བྱང་ཆུབ་སེམས་དཔའི་ཐེག་པ་ལ་ཞུགས་པའི་བར་ཆད་བྱེད་པའི་བསོད་ནམས་མ་ཡིན་པ་ཇི་སྙེད་འཕེལ་བར་འགྱུར་བ་ཤེས་ན་ནི་ཁྱེད་བར་ཆད་བྱེད་པའི་ཕྱིར་བརྟུལ་བར་མ་བྱེད་ཅིག །དེ་ནས་བདུད་རྣམས་ཀྱིས་སྨྲས་པ། གང་
[154a.2]བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའམ། གང་གཞན་ལ་ཁོང་དུ་ཆུད་པར་བགྱིས་ཏེ་ཡང་དག་པར་འཛིན་དུ་འཇུག་པ་དེ་བསོད་ནམས་ཇི་སྙེད་ཅིག་བསྐྱེད་པར་བགྱིད། སྨྲས་པ། གྲོགས་པོ་དག་གང་གིས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་རིན་
[154a.3]པོ་ཆེས་ཡོངས་སུ་བཀང་སྟེ་སྦྱིན་པ་བྱིན་པ་བས། གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། དེ་ནི་དེ་བས་ཆེས་བསོད་ནམས་མང་དུ་སྐྱེད་པར་འགྱུར་རོ། །གྲོགས་པོ་དག་གང་གིས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་ཀྱི་སེམས་ཅན་དེ་དག་ཐམས་ཅད་
[154a.4]ལ་བདེ་བའི་ཡོ་བྱད་ཐམས་ཅད་ཀྱིས་བསྐལ་པ་འབུམ་གྱི་བར་དུ་བཀུར་སྟི་བྱས་པ་བས། གང་གིས་གཞན་ལ་ཁོང་དུ་ཆུད་པར་བྱས་ཏེ་ཡང་དག་པར་འཛིན་དུ་བཅུག་ན་དེ་ནི་དེ་བས་ཆེས་བསོད་ནམས་མང་དུ་སྐྱེད་པར་འགྱུར་རོ། །དེ་དག་གིས་སྨྲས་པ། གང་གིས་བླ་ན་མེད་པ་ཡང་དག་པར་
[154a.5]རྫོགས་པའི་བྱང་ཆུབ་ལས་བྱང་ཆུབ་སེམས་དཔའི་བར་ཆད་བགྱིས་ན་དེ་བསོད་ནམས་མ་ལགས་པ་ཇི་སྙེད་ཅིག་སྐྱེད་པར་འགྱུར། སྤྲུལ་པའི་བྱང་ཆུབ་སེམས་དཔའ་རྣམས་ཀྱིས་སྨྲས་པ། སེམས་ཅན་དེ་དག་གི་མིག་ཕྱུང་ན་དེ་བསོད་ནམས་མ་ཡིན་པ་ཇི་ཙམ་ཞིག་སྐྱེས་པར་འགྱུར། དེ་དག་གིས་
[154a.6]སྨྲས་པ་མང་ངོ་། །སྨྲས་པ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་བྱང་ཆུབ་སེམས་དཔའི་བར་ཆད་བྱས་པ་ནི་དེ་བས་ཆེས་བསོད་ནམས་མ་ཡིན་པ་མང་དུ་སྐྱེད་པར་འགྱུར་རོ། །དེ་ནས་བདུད་མང་པོ་དེ་དག་གདམས་ངག་འདི་དག་བསྟན་པ་དང་། ཆོ་འཕྲུལ་འདི་ལྟ་བུ་
[154a.7]མཐོང་ནས་ཐམས་ཅད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །སྤྲུལ་པའི་བྱང་ཆུབ་སེམས་དཔའ་དེ་དག་ཐམས་ཅད་ལ་ཡང་ལྷའི་མེ་ཏོག་དང་། མེ་ཏོག་ཕྲེང་དང་། བྱུག་པ་རྣམས་ཀྱིས་མངོན་པར་གཏོར་ཏོ། །སིལ་སྙན་བརྒྱ་སྟོང་དག་ཀྱང་ཀུན་ཏུ་དཀྲོལ་
[154b]
[154b.1]ཏེ། ཚིག་འདི་སྐད་དུ་དེད་དཔོན་ཆེན་པོ་ཁྱོད་མྱུར་བ་མྱུར་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་དེའི་འོག་ཏུ་བདག་ཅག་ཀྱང་བྱང་ཆུབ་ལ་དགོད་དུ་གསོལ་ཞེས་ཀྱང་འཛེར་ཏོ། །དེར་ལྷ་གཞན་དག་གིས་ཀྱང་སྒྲ་ཕྱུང་སྟེ། ཀྱེ་མ་བདུད་
[154b.2]འདི་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་ཕྱིར་འདི་རྣམས་ནི་ངན་འགྲོའི་འཇིགས་པ་ཐམས་ཅད་ལས་རབ་ཏུ་གྲོལ་ལོ། །ཀྱེ་མ་དེ་བཞིན་གཤེགས་པ་འདི་ནི་འཇིགས་པ་མེད་པ་སྦྱིན་པ་སྟེ། དེ་བས་ན་དེ་བཞིན་གཤེགས་པ་འདིའི་མཚན་ནི་འཇིགས་
[154b.3]མེད་སྦྱིན་འཇིགས་མེད་སྦྱིན་ཞེས་བྱའོ་ཞེས་འཛེར་ཏོ། །མཽད་གལ་གྱི་བུ་འདི་ཇི་སྙམ་དུ་སེམས། འཇིག་རྟེན་གྱི་ཁམས་དེ་ན་སེམས་ཅན་དེ་དག་ལ་ཆོས་སྟོན་པའི་དེ་བཞིན་གཤེགས་པ་དེ་གཞན་ཞིག་ཡིན་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་མི་བལྟའོ། །
[154b.4]དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་ཆོས་སྟོན་ཏོ། །མཽད་གལ་གྱི་བུ་འདི་ཡང་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་ཡིན་ཏེ། དེ་ལ་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་
[154b.5]གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ནས་ཤར་དང་ལྷོའི་ཕྱོགས་མཚམས་སུ་གླིང་ཆེན་པོ་བཞིའི་འཇིག་རྟེན་གྱི་ཁམས་བརྒྱད་ཁྲི་བཞི་སྟོང་འདས་པ་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀུན་ནས་སྣ་ཚོགས་ཅན་ཞེས་བྱ་བ་ཞིག་ཡོད་དེ། དེ་ན་དེ་བཞིན་
[154b.6]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་སྣ་ཚོགས་ཅན་ཞེས་བྱ་བས་ཆོས་སྟོན་ཏོ། །མཽད་གལ་གྱི་བུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ཡང་བཀྲ་ཞིང་བལྟ་ན་སྡུག་ལ་མིག་མངས་རིས་སུ་འདུག་ཅིང་རིན་པོ་ཆེའི་དྲ་བས་ཁེབས་ལ། ཀ་ཙ་
[154b.7]ལིན་དི་ཀ་ལྟར་རེག་ན་བདེ་བའི་རྩྭ་སྔོན་པོ་ཁྲུན་དུ་སོར་བཞི་ཙམ་གྱིས་ཀུན་ཏུ་ཁྱབ་པར་འདུག་གོ། །ས་ཆེན་པོ་དེ་ཡང་རྐང་པ་བཏེག་ན་ནི་པར་ཅེས་བྱེད་ལ་རྐང་པ་བཞག་ན་ནི་ནེམས་ཞེས་བྱེད་དེ། ས་ཆེན་པོ་དེ་ལག་མཐིལ་ལྟར་མཉམ་པར་འདུག་གོ། །མཽད་གལ་གྱི་བུ་ཀུན་ནས་
[155a]
[155a.1]སྣ་ཚོགས་ཅན་གྱི་འཇིག་རྟེན་གྱི་ཁམས་དེ་ན་གྲོང་ཁྱེར་ཆེན་པོ་བཟང་མཆོག་ཅེས་བྱ་བ་འབྱོར་ཅིང་རྒྱས་ལ་བདེ་བ་དང་། ལོ་ལེགས་པ་དང་། ཉམས་དགའ་བ་དང་། སྐྱེ་བོ་དང་། མི་མང་པོས་གང་བ་ཞིག་ཡོད་དེ། གྲོང་ཁྱེར་དེའི་ཤར་ཕྱོགས་ནས་ནུབ་ཕྱོགས་
[155a.2]ཀྱི་ཆུར་ནི་དཔག་ཚད་སུམ་ཅུ་རྩ་གཉིས་ཡོད་དོ། །ལྷོ་ཕྱོགས་ནས་བྱང་ཕྱོགས་ཀྱི་ཞེང་དུ་ནི་དཔག་ཚད་བཅུ་གཉིས་ཡོད་དོ། །མཽད་གལ་གྱི་བུ་གྲོང་ཁྱེར་ཆེན་པོ་བཟང་མཆོག་དེའི་ནང་ན་སེམས་ཅན་ཆེས་མང་བ་དག་གནས་ཀྱི། ཡུལ་ཨང་ག་དང་། མ་ག་དྷཱ་དང་། ཀུ་རུ་འདི་དག་ན་ནི་དེ་ལྟ་མ་
[155a.3]ཡིན་ནོ། །མཽད་གལ་གྱི་བུ་དེ་ལྟར་ན་དེ་བཞིན་གཤེགས་པ་མེ་ཏོག་སྣ་ཚོགས་ཅན་ནི་གྲོང་ཁྱེར་ཆེན་པོ་བཟང་མཆོག་ན་གནས་ཤིང་བཞུགས་ཏེ། དེའི་ཆོས་བསྟན་པ་གཅིག་གིས་སེམས་ཅན་ཁྲག་ཁྲིག་ཕྲག་སུམ་ཅུ་ནི་དགྲ་བཅོམ་པ་ཉིད་དུ་བཏུལ་ཏོ། །ཁྲག་ཁྲིག་ཕྲག་སུམ་ཅུ་ནི་ཕྱིར་མི་འོང་བའི་
[155a.4]འབྲས་བུ་ལ་བཏུལ་ཏོ། །ཁྲག་ཁྲིག་ཕྲག་སུམ་ཅུ་ནི་ལན་ཅིག་ཕྱིར་འོང་བའི་འབྲས་བུ་ལ་བཏུལ་ཏོ། །ཁྲག་ཁྲིག་ཕྲག་སུམ་ཅུ་ནི་རྒྱུན་དུ་ཞུགས་པའི་འབྲས་བུ་ལ་བཏུལ་ཏོ། །ཁྲག་ཁྲིག་ཕྲག་སུམ་ཅུ་ནི་རང་སངས་རྒྱས་ཀྱི་བྱང་ཆུབ་ཏུ་ཡོངས་སུ་སྨིན་པར་བྱས་སོ། །དེའི་ཉིས་འགྱུར་ནི་
[155a.5]བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །གཞན་ཡང་སེམས་ཅན་དཔག་ཏུ་མེད་པ་དག་གི་དགེ་བའི་རྩ་བ་ཡོངས་སུ་སྨིན་པར་བྱས་སོ། །མཽད་གལ་གྱི་བུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ན་སྦྲང་རྩི་འབྱུང་ཞེས་བྱ་བའི་ཤིང་ལྗོན་པ་རྟག་ཏུ་མེ་ཏོག་
[155a.6]དང་ལྡན་པ་དང་། རྟག་ཏུ་འབྲས་བུ་དང་ལྡན་པ་དག་ཡོད་དེ། མེ་ཏོག་དང་། འབྲས་བུ་དེ་དག་གི་རོ་ནི་དཔེར་ན་རོ་བརྒྱ་དང་སྦྱར་བའི་འབྲས་ཅན་དང་འདྲ་སྟེ། དེ་ལས་སྐྱེས་པའམ། བུད་མེད་དག་གིས་མེ་ཏོག་གཅིག་གམ། འབྲས་བུ་གཅིག་ཟོས་ན་དེ་ཉིན་མཚན་བདུན་
[155a.7]གྱི་བར་དུ་དེས་འཚོ་བར་འགྱུར་ཏེ། སྤྲོ་བ་དང་མདོག་ཀྱང་ཉམས་པར་མི་འགྱུར་ལ། ལུས་གཟི་བྱིན་དང་ཁ་དོག་དང་ལྡན་པར་ཡང་ཉམས་སུ་ཚོར་བར་འགྱུར་བ་དང་། ཟོ་བདོག་ཡང་བར་འགྱུར་རོ། །ཟོས་ནས་ཀྱང་ཕྱི་ས་དང་གཅི་བ་མེད་ལ། ངར་སྣབས་དང་
[155b]
[155b.1]སྣབས་ཀྱང་མེད་དོ། །འཇིག་རྟེན་གྱི་ཁམས་དེ་ན་ཞིང་རྨེད་པ་ཡང་མེད། ཚོང་བྱེད་པ་ཡང་མེད། རྩིས་བྱེད་པ་ཡང་མེད། ལས་སུ་བྱ་བ་ཡང་མེད་དེ། སེམས་ཅན་དེ་དག་ནི་མེ་ཏོག་དང་འབྲས་བུ་ཟའོ། །དེ་ན་ཕྱུག་པོ་ཡང་མེད། དབུལ་པོ་ཡང་མེད་དེ། 
[155b.2]སེམས་ཅན་དེ་དག་ལོངས་སྤྱོད་མཉམ་མོ། །མཽད་གལ་གྱི་བུ་དེ་བཞིན་གཤེགས་པ་དེའི་ཉན་ཐོས་ཀྱི་དགེ་འདུན་ནི་འབུམ་ཕྲག་དགུ་བཅུ་རྩ་དགུ་ཡོད་དོ། །དེ་བཞིན་གཤེགས་པ་དེ་ཡང་མེ་ཏོག་ཀུན་ཏུ་རྒྱས་པ་ཞེས་བྱ་བའི་སྐྱེད་མོས་ཚལ་དེ་ན་བཞུགས་ཏེ། བཅོམ་ལྡན་འདས་
[155b.3]དེ་ཉན་ཐོས་ཀྱི་དགེ་འདུན་དང་བཅས་པར་བཞུགས་ནས་གདུགས་ཚོད་ལ་བབ་པ་ན་ཤིང་ལྗོན་པ་རྣམས་དེར་འདུད་པར་འགྱུར་ཏེ། མེ་ཏོག་དང་འབྲས་བུ་དེ་དག་བཅོམ་ལྡན་འདས་དང་། དགེ་སློང་རྣམས་ཀྱི་ལྷུང་བཟེད་ཀྱི་ནང་དུ་འབྲུལ་བར་འགྱུར་ལ། བཤོས་གསོལ་ཟིན་པར་རིག་
[155b.4]ནས་ཤིང་ལྗོན་པ་དེ་དག་ཕྱིར་རངས་ཏེ་སྔ་མཁོ་བཞིན་དུ་འདུག་གོ། །མཽད་གལ་གྱི་བུ་འཇིག་རྟེན་གྱི་ཁམས་དེའི་ཡོན་ཏན་ནི་དེ་དག་ཡིན་ཏེ། དེ་བས་ཀྱང་ལྷག་པར་ཡོད་དོ། །མཽད་གལ་གྱི་བུ་འདི་ཇི་སྙམ་དུ་སེམས། དེ་བཞིན་གཤེགས་པ་འཇིག་རྟེན་གྱི་ཁམས་དེ་ན་སེམས་ཅན་
[155b.5]དེ་དག་ལ་ཆོས་སྟོན་པ་དེ་གཞན་ཞིག་ཡིན་པར་ཁྱོད་སོམ་ཉིའམ། ཡིད་གཉིས་སམ། ཐེ་ཚོམ་ཟ་ན་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མེ་ཏོག་སྣ་ཚོགས་ཅན་ཞེས་བྱ་བའི་མིང་གིས་ཆོས་སྟོན་ཏོ། །མཽད་གལ་གྱི་བུ་འདི་ཡང་
[155b.6]སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་ཡིན་ཏེ། དེ་ལ་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ནས་ལྷོ་དང་ནུབ་ཀྱི་ཕྱོགས་མཚམས་སུ་
[155b.7]གླིང་ཆེན་པོ་བཞི་པའི་འཇིག་རྟེན་གྱི་ཁམས་བདུན་ཁྲི་འདས་པ་ན། གླིང་ཆེན་པོ་བཞི་པའི་འཇིག་རྟེན་གྱི་ཁམས་རྣམ་པར་ཕྱེ་བའི་བློ་གྲོས་ཞེས་བྱ་བ་ཞིག་ཡོད་དེ། དེ་ན་གླིང་གཅིག་ནའང་རྒྱལ་པོ་བརྒྱད་ཁྲི་ཡོད་དོ། །གླིང་གཅིག་ལ་ཡང་གྲོང་ཁྱེར་བརྒྱད་ཁྲི་དང་། ཚོང་འདུས་
[156a]
[156a.1]བརྒྱད་ཁྲི་ཡོད་དོ། །གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། ཚོང་འདུས་དེ་དག་ཐམས་ཅད་ན་ཡང་མི་བྱེ་བ་ཕྲག་འབུམ་དག་གིས་ཡོངས་སུ་གང་ངོ་། །རྒྱལ་པོ་དེ་དག་ཐམས་ཅད་ཀྱང་རང་རང་གི་རྒྱལ་སྲིད་ཀྱིས་ཆོག་པར་འཛིན་ཏོ། །
[156a.2]རྒྱལ་པོ་དེ་དག་ཐམས་ཅད་ཀྱང་ཆོས་དང་ལྡན་པའི་རྒྱལ་པོ་སྟེ་ཆོས་མ་ཡིན་པ་སྤངས་པ་ཤ་སྟག་གོ། །རྒྱལ་པོ་དེ་དག་ཐམས་ཅད་ལ་ཡང་བཙུན་མོ་བུད་མེད་བརྒྱད་ཁྲི་བཞི་སྟོང་བརྒྱད་ཁྲི་བཞི་སྟོང་ཡོད་དེ་བུད་མེད་དེ་དག་ཐམས་ཅད་ཀྱང་ཡུལ་གྱི་བཟང་མོ་ཤ་སྟག་གོ། །རྒྱལ་པོ་རེ་
[156a.3]རེ་ལ་ཡང་བུ་ལྔ་བརྒྱ་ལྔ་བརྒྱ་ཡོད་དོ། །རྒྱལ་པོ་རེ་རེ་ལ་ཡང་བུ་མོ་ཁྲི་ཉིས་སྟོང་ཉིས་སྟོང་ཡོད་དེ། དེ་དག་ཐམས་ཅད་ཀྱང་ཡུལ་གྱི་བཟང་མོ་ཤ་སྟག་གོ། །རྒྱལ་པོ་དེ་དག་ཐམས་ཅད་ཀྱང་ཆད་པ་མེད་པ་དང་། མཚོན་ཆ་མེད་པར་རང་རང་གི་འོག་ཏུ་གཏོགས་པ་
[156a.4]འདུལ་བར་བྱེད་དོ། །མཽད་གལ་གྱི་བུ་འཇིག་རྟེན་གྱི་ཁམས་རྣམ་པར་ཕྱེ་བའི་བློ་གྲོས་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་ཟེར་རབ་ཏུ་འགྱེད་པ་ཞེས་བྱ་བ་ཆོས་སྟོན་ཏོ། །མཽད་གལ་གྱི་བུ་དེ་བཞིན་གཤེགས་པ་དེ་ནི་བླ་ན་མེད་པ་ཡང་དག་
[156a.5]པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་གླིང་ཆེན་པོ་བཞི་པའི་འཇིག་རྟེན་གྱི་ཁམས་དེར་ཏ་ལ་བདུན་སྲིད་ཙམ་གྱི་ནམ་མཁའ་ལ་མངོན་པར་འཕགས་ནས་སྐྱིལ་མོ་ཀྲུང་བཅས་ཏེ། སྐྱིལ་མོ་ཀྲུང་གཅིག་གིས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཁྱབ་པར་
[156a.6]བྱས་ནས་འོད་ཟེར་དག་རབ་ཏུ་འགྱེད་པ་དང་། མེ་ཏོག་གི་ཆར་འབེབས་པ་དང་། སིལ་སྙན་བརྒྱ་སྟོང་དག་དཀྲོལ་བཞིན་དུ་ས་ཆེན་པོ་རྣམ་པ་དྲུག་ཏུ་རབ་ཏུ་བསྐྱོད་ནས། ཚངས་པའི་སྒྲ་སྐད་ལྟ་བུ་དགེ་བའི་རྩ་བ་འབུམ་ཕྲག་དུ་མས་ཡང་དག་པར་བསྒྲུབས་པའི་གསུང་གིས་ཆོས་ཀྱི་
[156a.7]འཁོར་ལོ་བསྐོར་ཏེ། འདི་ལྟ་སྟེ། ཉོན་མོངས་པ་ཐམས་ཅད་ཟད་པར་བྱ་བའི་ཕྱིར་རྡུལ་མེད་པ་མྱ་ངན་ལས་འདས་པ་ཡང་དག་པར་སྟོན་ཏེ། བྱང་ཆུབ་སེམས་དཔའ་རྣམས་བསྡུ་བའི་ཕྱིར་ཆོས་སྟོན་ཏོ། །དེས་དེ་ལྟ་དེ་ལྟར་ཆོས་བསྟན་པས་གླིང་བཞི་པའི་རྒྱལ་པོ་བརྒྱད་ཁྲི་
[156b]
[156b.1]བུ་དང་བཅས། ཆུང་མ་དང་བཅས། བུ་མོ་དང་བཅས་པ་དེ་དག་མ་གཏོགས་པའི་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དེ་དག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །རྒྱལ་པོ་དེ་དག་བུ་དང་བཅས། ཆུང་མ་དང་
[156b.2]བཅས། བུ་མོ་དང་བཅས་པས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ་ཐམས་ཅད་ཀྱིས་ཚིག་འཐུན་པར་དེ་བཞིན་གཤེགས་པ་ལ་རབ་ཏུ་འབྱུང་བར་གསོལ་བ་འདེབས་སོ། །དེ་དག་ཐམས་ཅད་ཀྱང་དེ་བཞིན་གཤེགས་པས་དགེ་སློང་ཚུར་
[156b.3]ཤོག་ཅེས་གསུངས་པས་རབ་ཏུ་བྱུང་ངོ་། །དེ་ལྟར་ཐམས་ཅད་རབ་ཏུ་བྱུང་ནས་སོ་སོའི་གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། ཚོང་འདུས་དང་། རྒྱལ་པོའི་ཕོ་བྲང་དག་ཏུ་གནས་པའི་ལོངས་སྤྱོད་ཀྱིས་གནས་སོ། །མ་རྨོས་མ་བཏབ་པའི་
[156b.4]འབྲས་ས་ལུ་ཡང་བྱུང་ངོ་། །ལྷ་རྣམས་ཀྱང་དེ་དག་ལ་བསྙེན་བཀུར་བྱེད་དོ། །དེ་ནས་དེ་བཞིན་གཤེགས་པ་དེའི་ཆོས་བསྟན་པ་གཉིས་པ་ལ་ཉན་ཐོས་ཀྱི་ཐེག་པ་པ་ཐམས་ཅད་ནི་ལན་ཅིག་ཕྱིར་འོང་བའི་འབྲས་བུ་ལ་བཀོད་དོ། །བྱང་ཆུབ་སེམས་དཔའི་ཐེག་པ་པ་རྣམས་
[156b.5]ནི་ཆོས་རྣམས་ལ་མི་སྐྱེ་བ་དང་འཐུན་པའི་བཟོད་པ་ལ་འགོད་དོ། །ཆོས་བསྟན་པ་གསུམ་པ་ལ་ནི་ཉན་ཐོས་ཀྱི་ཐེག་པ་པ་རྣམས་ནི་ཕྱིར་མི་འོང་བའི་འབྲས་བུ་ལ་འགོད་དོ། །བྱང་ཆུབ་སེམས་དཔའི་ཐེག་པ་པ་རྣམས་ནི་མངོན་པར་ཤེས་པ་ལྔ་འཐོབ་བོ། །ཆོས་བསྟན་པ་བཞི་པ་
[156b.6]ལ་ནི་ཉན་ཐོས་ཀྱི་ཐེག་པ་པ་ཐམས་ཅད་ནི་དགྲ་བཅོམ་པ་ཉིད་ལ་འགོད་དོ། །བྱང་ཆུབ་སེམས་དཔའི་ཐེག་པ་པ་རྣམས་ནི་ཆོས་རྣམས་ལ་མི་སྐྱེ་བར་བཟོད་པ་འཐོབ་བོ། །རྒྱལ་པོའི་བཙུན་མོ་དེ་དག་དང་། སྲས་དེ་དག་དང་། རྒྱལ་པོའི་བུ་མོ་དེ་དག་ནི་ལུས་དེ་ཉིད་ཀྱིས་བུད་
[156b.7]མེད་ཀྱི་ལུས་ལས་གྱུར་ཏེ། སྐྱེས་པའི་ལུས་ཐོབ་པར་གྱུར་ནས་དེ་དག་ཐམས་ཅད་ཀྱང་དེ་བཞིན་གཤེགས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །མཽད་གལ་གྱི་བུ་འདི་ཇི་སྙམ་དུ་སེམས། འཇིག་རྟེན་གྱི་ཁམས་དེ་ན་དེ་བཞིན་གཤེགས་པ་
[157a]
[157a.1]ཆོས་སྟོན་པ་དེ་གཞན་ཞིག་ཡིན་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་ཆོས་སྟོན་ཏོ། །མཽད་གལ་གྱི་བུ་འདི་ཡང་སངས་རྒྱས་ཀྱི་རྫུ་འཕྲུལ་གྱིས་
[157a.2]རྣམ་པར་འཕྲུལ་པའི་ཆོ་འཕྲུལ་ཡིན་ཏེ། དེ་ལ་ནི་ཉན་ཐོས་དང་རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ནས་ནུབ་དང་བྱང་གི་ཕྱོགས་མཚམས་སུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་
[157a.3]ལྔ་ཁྲི་ལྔ་སྟོང་འདས་པ་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་སྤོས་ལྡན་ཞེས་བྱ་བ་ཞིག་ཡོད་དེ། ཙན་དན་སྦྲུལ་གྱི་སྙིང་པོ་འབའ་ཞིག་ཡོད་ལ་སྤོས་དེ་སྲང་གཅིག་ལ་ནི་འཛམ་བུ་གླིང་འདི་རིའོ། །དེ་ན་ཤིང་ལྗོན་པ་སྤོས་ཀྱི་ངད་ཀུན་ནས་ལྡང་བ་ཞེས་བྱ་བ་དག་ཀྱང་ཡོད་དེ་ཤིང་
[157a.4]གཅིག་ལས་ཁོ་ར་ཁོར་ཡུག་ཏུ་དཔག་ཚད་བཅུར་སྤོས་ཀྱི་ངད་ལྡང་ངོ་། །དེ་ན་ས་ཆེན་པོ་ལས་པད་མ་ཤིང་རྟའི་འཕང་ལོ་ཙམ་ལ་འདབ་མ་འབུམ་ཕྲག་དུ་མ་དང་། ཁ་དོག་འབུམ་ཕྲག་དུ་མ་དང་ལྡན་པ། འཇམ་ཞིང་ཀ་ཙ་ལིན་དི་ཀ་ལྟར་རེག་ན་བདེ་བ་འཕང་དུ་ཁྲུ་བཅུ་པ་ཙམ་དག་སྐྱེས་
[157a.5]ཏེ། པད་མ་རེ་རེའི་དྲིས་ཀྱང་གླིང་བཞི་པའི་འཇིག་རྟེན་གྱི་ཁམས་དེ་དྲི་བསུང་ཞིམ་པར་བྱེད་དོ། །གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ན་ཙན་དན་གྱི་ཁང་པ་བརྩེགས་པ་དང་། ཙན་དན་གྱི་འཆག་ས་པད་མ་དང་མེ་ཏོག་གིས་གང་བར་འདུག་གོ། །ཁང་པ་བརྩེགས་
[157a.6]པ་ཤ་སྟག་འབུམ་ཕྲག་དུ་མས་འཇིག་རྟེན་གྱི་ཁམས་དེ་ཁྱབ་པར་འདུག་གོ། །དེ་ན་གྲོང་དང་གྲོང་ཁྱེར་གྱི་ཡོངས་སུ་འཛིན་པ་མེད་དེ། དཔེར་ན་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་ཉེ་བར་སྤྱད་པ་དང་། ལོངས་སྤྱོད་ཇི་ལྟ་བ་དེ་བཞིན་དུ་འཇིག་རྟེན་གྱི་ཁམས་དེ་ན་མི་དེ་དག་
[157a.7]གི་ཉེ་བར་སྤྱད་པ་དང་། ལོངས་སྤྱོད་ཀྱང་དེ་དང་འདྲའོ། །མཽད་གལ་གྱི་བུ་འཇིག་རྟེན་གྱི་ཁམས་སྤོས་ལྡན་དེ་ན་དེ་བཞིན་གཤེགས་པ་སྤོས་འགྱེད་འོད་ཟེར་ཅན་ཞེས་བྱ་བ་ད་ལྟར་ཆོས་སྟོན་ཏེ། དེ་བཞིན་གཤེགས་པ་དེ་ནི་ཉན་ཐོས་དང་རང་སངས་རྒྱས་ཀྱི་གཏམ་ཡོངས་སུ་སྤངས་
[157b]
[157b.1]པ་བྱང་ཆུབ་སེམས་དཔའི་གཏམ་འབའ་ཞིག་གསུང་ངོ་། །གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་ཀྱང་རྫུ་འཕྲུལ་ཐོབ་པ་ཤ་སྟག་གིས་ཡོངས་སུ་གང་ངོ་། །བྱང་ཆུབ་སེམས་དཔའི་འཁོར་དེ་ན་བྱང་ཆུབ་སེམས་
[157b.2]དཔའ་ཆོས་ཐམས་ཅད་ལ་རྣམ་པར་འཕྲུལ་པའི་རྒྱལ་པོ་ཞེས་བྱ་བ་བསམ་གྱིས་མི་ཁྱབ་པའི་འཇུག་པ་དང་ལྡན་པ། བཟོད་པ་གཉིས་པ་ཐོབ་པ། མངོན་པར་ཤེས་པ་རྣམས་ལ་མཁས་པ། སྤོབས་པས་རྟོགས་པར་ཁོང་དུ་ཆུད་པ། སངས་རྒྱས་འབུམ་ཕྲག་དུ་མ་མང་
[157b.3]པོ་ལ་བསྙེན་བཀུར་བྱས་པ་འདུག་སྟེ། མཽད་གལ་གྱི་བུ་བྱང་ཆུབ་སེམས་དཔའ་ཆོས་ཐམས་ཅད་ལ་རྣམ་པར་འཕྲུལ་པའི་རྒྱལ་པོ་དེ་ལ་དེ་བཞིན་གཤེགས་པ་དེས་བསྐུལ་ཏེ་སྐབས་ཕྱེ་ནས་ཆོས་སྟོན་ཏེ། བཅོམ་ལྡན་འདས་དེའི་སྤྱན་སྔར་སྟན་ལས་ལངས་ནས་དེ་བཞིན་གཤེགས་
[157b.4]པའི་ཞབས་ལ་ཕྱག་འཚལ་ཏེ། དེ་བཞིན་གཤེགས་པ་ལ་ལན་གསུམ་བསྐོར་བ་བྱས་ནས་སྟེང་གི་བར་སྣང་ལ་མངོན་པར་འཕགས་ཏེ་སྐྱིལ་མོ་ཀྲུང་གིས་ཁོ་ར་ཁོར་ཡུག་ཏུ་དཔག་ཚད་བཅུར་ཁྱབ་པར་བྱས་ནས་སྤུའི་ཁུང་བུ་ཐམས་ཅད་ནས་འོད་ཟེར་དག་བཀྱེ་སྟེ། འཇིག་རྟེན་གྱི་
[157b.5]ཁམས་ཐམས་ཅད་འོད་ཀྱིས་ཁྱབ་པར་བྱས་ནས་མེ་ཏོག་ཁ་དོག་སྣ་ཚོགས་འབུམ་དང་ལྡན་པ། ཤིང་རྟའི་འཕང་ལོ་ཙམ་དག་གིས་ས་ཆེན་པོ་དེ་དག་ལ་མི་འགྲེང་ཙམ་དུ་བཀྲམ་སྟེ། འཇིག་རྟེན་གྱི་ཁམས་ཐམས་ཅད་དུ་ལྷ་དང་མིའི་སིལ་སྙན་དག་གི་སྒྲ་འབྱིན་ཏོ། །སིལ་སྙན་དེ་དག་
[157b.6]ལས་ཀྱང་ཆོས་ཀྱི་ཕྱག་རྒྱའི་སྒྲ་བརྒྱད་བརྒྱ་འབྱུང་ངོ་། །ཆོས་ཀྱི་ཕྱག་རྒྱ་རེ་རེ་ལ་ཡང་མདོ་བྱེ་བ་ཕྲག་བརྒྱད་ཅུ་རྩ་བཞི་བསྡུས་སོ། །མདོ་རེ་རེ་ལ་ཡང་ཚིགས་སུ་བཅད་པ་བདུན་ཁྲི་ཉིས་སྟོང་གིས་བརྗོད་དོ། །དེས་སྐྱིལ་མོ་ཀྲུང་དེ་ལས་མ་ལངས་པར་སེམས་ཅན་བྱེ་བ་ཁྲག་ཁྲིག་འབུམ་
[157b.7]ཕྲག་དགུ་བཅུ་རྩ་དྲུག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ལ་བཀོད་དེ་ཐམས་ཅད་ཀྱང་ཆོས་རྣམས་མི་སྐྱེ་བར་བཟོད་པ་ཐོབ་པར་བྱས་སོ། །མཽད་གལ་གྱི་བུ་འཇིག་རྟེན་གྱི་ཁམས་དེ་དེ་ལྟ་བུའི་བྱང་ཆུབ་སེམས་དཔའ་དག་གིས་ཡོངས་སུ་གང་ངོ་། །དེ་ན་སེམས་
[158a]
[158a.1]ཅན་ཞར་བའམ། ཐེང་པོའམ། གྱོལ་པོའམ། འོན་པའམ། དབུལ་པོའམ། མདོག་ངན་པ་འགའ་ཡང་མེད་དེ། སེམས་ཅན་དེ་དག་ཐམས་ཅད་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པའི་བྱང་ཆུབ་སེམས་དཔའ་ཤ་སྟག་གོ། །སེམས་ཅན་དེ་དག་ནི་
[158a.2]ཆོས་ཀྱི་དགའ་བའི་དགའ་བ་མ་གཏོགས་པར་གཞན་ཅི་ལ་ཡང་དགའ་བ་མེད་དོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་ནི་བསམ་གཏན་གྱི་དགའ་བའི་ཟས་མ་གཏོགས་པར་ཟས་གཞན་ཅི་ཡང་མེད་དོ། །དེ་ན་མི་ཁོམ་པར་ལྷུང་ཞིང་སྐྱེ་བ་ཡང་མེད་དོ། །དེ་ནས་ཤི་འཕོས་ནས་
[158a.3]ཀྱང་དེ་བཞིན་གཤེགས་པའི་འགྲོ་བ་མ་གཏོགས་པར་འགྲོ་བ་གཞན་དུ་འགྲོ་བ་མེད་དོ། །མཽད་གལ་གྱི་བུ་འདི་ཇི་སྙམ་དུ་སེམས། འཇིག་རྟེན་གྱི་ཁམས་དེ་ན་བཞུགས་པའི་དེ་བཞིན་གཤེགས་པ་སྤོས་འགྱེད་འོད་ཟེར་ཅན་ཞེས་བྱ་བ་དེ་གཞན་ཞིག་ཡིན་སྙམ་དུ་སེམས་ན་མཽད་གལ་གྱི་བུ་ཁྱོད་ཀྱིས་
[158a.4]དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་སེམས་ཅན་རྣམས་ལ་ཆོས་སྟོན་ཏོ། །མཽད་གལ་གྱི་བུ་འདི་ཡང་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་ཡིན་ཏེ། དེ་ལ་ནི་ཉན་ཐོས་དང་རང་སངས་རྒྱས་ཐམས་ཅད་ཀྱིས་
[158a.5]འཇུག་པར་མི་ནུས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ནས་བྱང་དང་ཤར་གྱི་ཕྱོགས་མཚམས་སུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་བཞི་ཁྲི་ཉིས་སྟོང་འདས་པ་ན། གླིང་ཆེན་པོ་བཞི་པའི་འཇིག་རྟེན་གྱི་ཁམས་མྱ་ངན་གྱིས་འཇོམས་པ་ཞེས་
[158a.6]བྱ་བ་ཞིག་ཡོད་དེ། དེ་ན་སེམས་ཅན་འཁོད་པ་རྣམས་ནི་འདོད་ཆགས་ཀྱིས་ཆགས་པ་དང་། ཞེ་སྡང་གིས་སྡང་བ་དང་། གཏི་མུག་གིས་རྨོངས་པ་དང་། བརྐམ་པ་དང་། བརླང་བ་དང་། རྒོད་པ་དང་། མུ་ཅོར་སྨྲ་བ་དང་། དབང་པོ་ཞན་པ་དང་། སེར་སྣ་ཅན་དང་། ཚུལ་
[158a.7]ཁྲིམས་འཆལ་པ་དང་། གནོད་སེམས་ཆེ་བ་དང་། ལེ་ལོ་ཅན་དང་། སྙོམ་ལས་ཅན་དང་། བརྗེད་ངས་པ་དང་། ཤེས་བཞིན་མེད་པ་དང་། བདག་ཏུ་ལྟ་བ་དང་། སེམས་ཅན་དང་། སྲོག་དང་། གང་ཟག་ཏུ་ལྟ་བ་དང་། ཤེས་རབ་འཆལ་པ་དང་། ལུག་ལྟར་
[158b]
[158b.1]ལྐུགས་པ་དང་། ངོ་ཚ་མི་ཤེས་པ་དང་། ཁྲེལ་མེད་པ་དང་། གུས་པ་མེད་པ་དང་། སེམས་འཁྲུལ་པ་ཤ་སྟག་གོ། །སེམས་ཅན་དེ་དག་ནི་ཁ་དོག་ངན་པ་དང་། ཆུང་བར་གྲགས་པ་དང་། བྱད་ངན་པ་དང་། དཀའ་བས་འཚོ་བ་དང་། གཅིག་ལ་གཅིག་འདྲིད་པས་གནས་
[158b.2]པ་ཤ་སྟག་གོ། །དེ་ན་ཟླ་བ་དྲུག་ཏུ་ཆར་མི་འབབ་སྟེ། ལོ་ཏོག་ལེགས་པར་མི་སྨིན་ཏོ། །ས་ཆེན་པོ་དེ་ནི་རྩུབ་པ་དང་། མཁྲང་པ་དང་། ཚེར་མ་སྣ་ཚོགས་ཅན་དང་། གཡང་ས་དང་། རི་བྲག་གིས་གང་ངོ་། །འཇིག་རྟེན་གྱི་ཁམས་དེ་ན་སེམས་ཅན་དེ་དག་གི་ཆུ་ནི་འབྲུ་མར་
[158b.3]གྱི་སྙིགས་མ་དང་དྲི་མ་དང་འདྲའོ། །སེམས་ཅན་དེ་དག་ནི་གོས་དང་། ཆོས་གོས་དང་། ལོངས་སྤྱོད་དག་གིས་དབུལ་བ་དང་། བཀྲེན་པ་དང་། གཞན་གྱི་ནོར་འཕྲོག་པ་ཤ་སྟག་གོ། །འཇིག་རྟེན་གྱི་ཁམས་དེ་ན་རྒྱལ་པོ་སྡང་ཆགས་ཞེས་བྱ་བ་ཞིག་ཡོད་དེ། སེམས་ཅན་དེ་
[158b.4]དག་ལ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དེ་སེམས་ཅན་དེ་དག་གི་ནོར་དང་འབྲུ་བྱུང་ངོ་ཅོག་རྒྱལ་པོའི་མཛོད་དུ་འབྲུབ་པར་བྱེད་དོ། །སེམས་ཅན་དེ་དག་ནི་ཆད་པ་དང་བརྡེག་པ་འབའ་ཞིག་གིས་གཟིར་བ་ཤ་སྟག་གོ། །མཽད་གལ་གྱི་བུ་དེ་དག་ནི་འཇིག་རྟེན་གྱི་ཁམས་དེ་ན་ཚེ་དེའི་སྡུག་
[158b.5]བསྔལ་ཡིན་ནོ། །གང་འཆི་བ་དེ་དག་ཀྱང་ཤི་ནས་ཕལ་ཆེར་སེམས་ཅན་དམྱལ་བ་རྣམས་དང་། དུད་འགྲོའི་སྐྱེ་གནས་རྣམས་དང་། གཤིན་རྗེའི་འཇིག་རྟེན་དུ་སྐྱེ་བར་འགྱུར་རོ། །མཽད་གལ་གྱི་བུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་དེ་ན་དེ་བཞིན་གཤེགས་པ་དགྲ་བཅོམ་པ་
[158b.6]ཡང་དག་པར་རྫོགས་པའི་སངས་རྒྱས་སྙིང་བརྩེ་བ་དང་སྙིང་རྗེའི་སེམས་ཡིད་ལ་བྱེད་པ་ཞེས་བྱ་བ་ཆོས་སྟོན་ཏེ། མཽད་གལ་གྱི་བུ་དེ་བཞིན་གཤེགས་པ་དེ་ནི་ཆོ་འཕྲུལ་རྣམ་པ་བཅྭ་བརྒྱད་ཀྱིས་ཆོས་སྟོན་ཏོ། །དེས་ལོ་བདུན་བརྒྱའི་བར་དུ་ཆོས་བསྟན་ཀྱང་སེམས་ཅན་གཅིག་གིས་ཀྱང་ཆོས་
[158b.7]མངོན་པར་རྟོགས་པར་མ་གྱུར་ལ་དེ་བཞིན་གཤེགས་པ་དེ་ཡང་སྐྱོ་བ་མེད་པའི་སྟེང་དུ་སྙིང་རྗེ་ཆེན་པོས་ཆོས་ཀྱང་སྟོན་ཏོ། །མཽད་གལ་གྱི་བུ་དེ་ལྟར་ན་དེ་བཞིན་གཤེགས་པ་དེ་གྲོང་ངམ། གྲོང་ཁྱེར་རམ། གྲོང་རྡལ་དུ་གནས་ཤིང་བཞུགས་ལ་སེམས་ཅན་དེ་དག་གིས་སྤྱོས་ཤིང་བརྒྱད་བཀག་སྟེ། སྨོད་
[159a]
[159a.1]ཅིང་བཤུང་བར་བྱེད་ཀྱང་དེར་སེམས་ཅན་ཡོངས་སུ་སྨིན་པར་བྱ་བའི་ཕྱིར་སྙིང་རྗེ་ཆེན་པོས་དེ་དག་བཟོད་པར་མཛད་དོ། །མཽད་གལ་གྱི་བུ་དེ་བཞིན་གཤེགས་པ་དེས་ལོ་བདུན་བརྒྱ་བས་ཀྱང་ལྷག་པས་སེམས་ཅན་ཁ་ཅིག་ཡོངས་སུ་སྨིན་པར་མཛད་དེ་ཆོས་བསྟན་པ་ལན་ཅིག་ལ། 
[159a.2]སེམས་ཅན་ཁྲག་ཁྲིག་ཕྲག་བརྒྱད་ཅུ་རྩ་བཞིས་ནི་དགྲ་བཅོམ་པ་ཉིད་ཐོབ་བོ། །ཁྲག་ཁྲིག་ཕྲག་བརྒྱད་ཅུ་རྩ་བཞིས་ནི་ཕྱིར་མི་འོང་བའི་འབྲས་བུ་ཐོབ་བོ། །ཁྲག་ཁྲིག་ཕྲག་བརྒྱད་ཅུ་རྩ་བཞིས་ནི་ལན་ཅིག་ཕྱིར་འོང་བའི་འབྲས་བུ་ཐོབ་བོ། །ཁྲག་ཁྲིག་ཕྲག་བརྒྱད་ཅུ་རྩ་བཞིས་ནི་རྒྱུན་དུ་
[159a.3]ཞུགས་པའི་འབྲས་བུ་ཐོབ་སྟེ། དེ་དག་ཀྱང་ཉི་མ་གཅིག་ལ་རབ་ཏུ་བྱུང་བ་བསྙེན་པར་རྫོགས་སོ། །སློབ་པ་དང་མི་སློབ་པ་དེ་དག་ཐམས་ཅད་ཀྱང་གཅིག་ལ་གཅིག་ལུང་བསྟན་པས་ཉི་མ་གཅིག་གིས་ཡོངས་སུ་མྱ་ངན་ལས་འདས་སོ། །དེ་བཞིན་གཤེགས་པ་དེ་ནི་བྱང་ཆུབ་སེམས་དཔའ་ལྔ་
[159a.4]ལས་ཀྱི་སྒྲིབ་པས་དེར་སྐྱེས་ཏེ། སྡུག་བསྔལ་གྱི་ཚོར་བ་ཉམས་སུ་མྱོང་བ་དེ་དག་ཡོངས་སུ་སྨིན་པར་མཛད་པའི་ཕྱིར་ད་དུང་ཡང་བཞུགས་སོ། །དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་ཚེ་དང་ལྡན་པ་མཽད་གལ་གྱི་བུ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་
[159a.5]འདས་ལས་ཀྱི་སྒྲིབ་པ་གང་གིས་ན་བྱང་ཆུབ་སེམས་དཔའ་རྣམས་རེ་ཞིག་འཇིག་རྟེན་གྱི་ཁམས་ཉོན་མོངས་པར་སྐྱེ་བར་འགྱུར་ལགས། བཀའ་སྩལ་པ། མཽད་གལ་གྱི་བུ་བྱང་ཆུབ་སེམས་དཔའ་ཆོས་བཞི་དང་ལྡན་ན་རེ་ཞིག་སྐྱེ་བ་ངན་པ་ལེན་པར་འགྱུར་རོ། །བཞི་གང་ཞེ་ན། མཽད་
[159a.6]གལ་གྱི་བུ་བྱང་ཆུབ་སེམས་དཔའ་བྱང་ཆུབ་སེམས་དཔའི་མིང་གིས་རྙེད་པས་འཚོ་བར་བྱེད་ལ་བྱང་ཆུབ་སེམས་དཔའི་བསླབ་པ་ལ་མི་སློབ་པ་དང་། མཽད་གལ་གྱི་བུ་གཞན་ཡང་བྱང་ཆུབ་སེམས་དཔའ་དམ་པའི་ཆོས་སྤོང་བ་ཡལ་བར་འདོར་ཞིང་ཟློག་པར་མི་བྱེད་པ་དང་། མཽད་གལ་གྱི་བུ་གཞན་
[159a.7]ཡང་བྱང་ཆུབ་སེམས་དཔའ་བྱང་ཆུབ་སེམས་དཔའ་གཞན་དག་གི་རྙེད་པའི་བར་ཆད་བྱེད་ཅིང་བསྔགས་པ་མ་ཡིན་པ་བརྗོད་པ་དང་། མཽད་གལ་གྱི་བུ་གཞན་ཡང་བྱང་ཆུབ་སེམས་དཔའ་ལུས་ཀྱི་ལས་དང་། ངག་གི་ལས་དང་། ཡིད་ཀྱི་ལས་མ་བསྲུངས་པ་དང་ལྡན་པ་སྟེ། མཽད་གལ་
[159b]
[159b.1]གྱི་བུ་བྱང་ཆུབ་སེམས་དཔའ་ཆོས་བཞི་པོ་དེ་དག་དང་ལྡན་ན་རེ་ཞིག་འགྲོ་བ་ངན་པར་འགྲོ་བར་འགྱུར་རོ། །མཽད་གལ་གྱི་བུ་འདི་ཇི་སྙམ་དུ་སེམས། འཇིག་རྟེན་གྱི་ཁམས་དེ་ན་བཞུགས་པའི་དེ་བཞིན་གཤེགས་པ་སྙིང་བརྩེ་བ་དང་སྙིང་རྗེའི་སེམས་ཡིད་ལ་བྱེད་པ་ཞེས་བྱ་བ་དེ་གཞན་
[159b.2]ཞིག་ཡིན་སྙམ་དུ་སེམས་ན། མཽད་གལ་གྱི་བུ་ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ང་ཉིད་འཇིག་རྟེན་གྱི་ཁམས་དེ་ན་མིང་དེ་སྐད་ཅེས་བྱ་བས་སེམས་ཅན་རྣམས་ལ་ཆོས་སྟོན་ཏོ། །མཽད་གལ་གྱི་བུ་འདི་ཡང་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་
[159b.3]འཕྲུལ་ཡིན་ཏེ། དེ་ལ་ནི་ཉན་ཐོས་དང་རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་གྱི་བུ་དེ་ལྟར་ན་དེ་བཞིན་གཤེགས་པ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དེ། དེ་ལ་ནི་སྟོན་པས་མ་བསྟན་
[159b.4]པའི་བར་དུ་ཁྱེད་ཉན་ཐོས་རྣམས་ཀྱིས་འཇུག་པར་མི་ནུས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་ཡོད་དེ། དེ་ན་དེ་བཞིན་གཤེགས་པ་མོས་པ་ཇི་ལྟ་བ་བཞིན་དུ་སེམས་ཅན་རྣམས་ལ་
[159b.5]ཆོས་སྟོན་ཏོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཉིད་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་གང་ན་ང་ཚངས་པའི་གཟུགས་ཀྱིས་ཆོས་སྟོན་ཏེ། དེ་བཞིན་གཤེགས་པ་རབ་ཏུ་འབྱུང་བ་དང་། གོས་ངུར་སྨྲིག་མི་སྟོན་པ་ཡང་ཡོད་དོ། །
[159b.6]དེ་བཞིན་དུ་བརྒྱ་བྱིན་གྱི་གཟུགས་ཀྱིས་ཀྱང་ང་ཆོས་སྟོན་ཏོ། །དེ་བཞིན་དུ་སྐྱེ་བ་ཐམས་ཅད་ཀྱིས་ཀྱང་ང་ཆོས་སྟོན་ཏོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ན་ཇི་ལྟ་བུར་མོས་པའི་སེམས་ཅན་རྣམས་ལ་ཇི་ལྟར་མོས་པ་བཞིན་དུ་
[159b.7]ང་ཆོས་སྟོན་ཏོ། །སངས་རྒྱས་ཀྱི་ཞིང་ཚད་མེད་པ་གཞན་དང་གཞན་དག་ཏུ་ཡང་ང་ཆོས་སྟོན་ཏེ། དེ་ལ་ནི་ཉན་ཐོས་དང་རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་སོ། །མཽད་གལ་གྱི་བུ་དཔེར་ན་ཟླ་བའི་དཀྱིལ་འཁོར་རམ། ཉི་མའི་དཀྱིལ་འཁོར་ནི་གཞལ་
[160a]
[160a.1]མེད་ཁང་ནས་ཀྱང་མི་གཡོ་ལ་གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་ཐམས་ཅད་དུ་ཡང་དག་པར་སྣང་ངོ་། །མཽད་གལ་གྱི་བུ་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་རང་གི་སངས་རྒྱས་
[160a.2]ཀྱི་ཞིང་ལས་ཀྱང་མ་གཡོས་ལ་སངས་རྒྱས་ཀྱི་ཞིང་དཔག་ཏུ་མེད་པ་དག་ཏུ་ཡང་དག་པར་སྣང་སྟེ། སེམས་ཅན་ཇི་ལྟར་ཡོངས་སུ་སྨིན་པར་གྱུར་པ་རྣམས་ལ་ཆོས་སྟོན་ཏོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་མཽད་གལ་གྱི་བུ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་གང་
[160a.3]སུམ་ཅུ་རྩ་གསུམ་དག་ན་བཞུགས་པ་དང་། འཛམ་བུའི་གླིང་དང་། ལྷའི་གནས་རྣམས་དང་། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གླིང་ཆེན་པོ་བཞི་པའི་འཇིག་རྟེན་གྱི་ཁམས་གཞན་དང་གཞན་དག་ན་ཆོས་སྟོན་ཅིང་བཞུགས་པ་ལ་དེ་བཞིན་གཤེགས་པ་ཡང་དག་པ་
[160a.4]གང་ལགས། གང་ལ་ཡོན་ཕུལ་ན་མཐུ་ཆེ་བར་འགྱུར་བའི་དེ་བཞིན་གཤེགས་པ་ཡང་དག་པ་ནི་འདི་ལགས་སོ་སྙམ་དུ་བདག་གིས་ཇི་ལྟར་འཚལ་བར་བགྱི། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་བཀའ་སྩལ་ཏོ། །མཽད་
[160a.5]གལ་གྱི་བུ་དེའི་ཕྱིར་ཁྱོད་ཉིད་ལ་ཕྱིར་དྲི་བར་བྱས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །མཽད་གལ་གྱི་བུ་འདི་ཇི་སྙམ་དུ་སེམས། སྒྱུ་མ་མཁན་གྱིས་སྤྲུལ་པའི་སྐྱེས་པའམ། བུད་མེད་གང་ཡིན་པ་དེ་ལ་ཡང་དག་པ་གང་ཡིན། གསོལ་པ། བཅོམ་ལྡན་འདས་
[160a.6]དེ་ལ་ནི་ཡང་དག་པ་ཅི་ཡང་མ་མཆིས་སོ། །དེ་ཅིའི་སླད་དུ་ཞེ་ན། སྒྱུ་མ་མཁན་གྱིས་གསང་སྔགས་དང་རིག་སྔགས་ཀྱི་སྟོབས་བསྐྱེད་དེ། སྤྲུལ་པ་སྤྲུལ་པར་བྱས་པས་ན་དེ་དག་ལ་ནི་ཁྱད་པར་མ་མཆིས་སོ། །བཀའ་སྩལ་པ། མཽད་གལ་གྱི་བུ་ཅི་གང་གི་ཕྱིར་སྤྲུལ་པ་
[160a.7]དེའི་བྱ་བ་བྱེད་དམ། གསོལ་པ། བཅོམ་ལྡན་འདས་བགྱིད་ལགས་སོ། །བཀའ་སྩལ་པ། མཽད་གལ་གྱི་བུ་དེ་བཞིན་དུ་སྒྱུ་མ་ལྟ་བུའི་ཆོས་ཐམས་ཅད་ལ་ནི་ཁྱད་པར་རམ་ཐ་དད་དུ་དབྱེ་བ་མེད་དོ། །མཽད་གལ་གྱི་བུ་ཇི་ལྟར་སྒྱུ་མ་མཁན་གྱི་གསང་སྔགས་དང་རིག་སྔགས་ཀྱི་སྟོབས་
[160b]
[160b.1]ཀྱིས་སྤྲུལ་པ་མང་པོ་སྤྲུལ་ལ། དེ་དག་ཀྱང་མཉམ་ཞིང་ཁྱད་པར་མེད་པ་དེ་བཞིན་དུ་མཽད་གལ་གྱི་བུ་དེ་བཞིན་གཤེགས་པའི་ཤེས་རབ་དང་། རིག་པ་དང་། ཡེ་ཤེས་ཀྱིས་སངས་རྒྱས་ཀྱི་ཞིང་ཐམས་ཅད་དུ་སྟོན་པར་མཛད་ལ། དེ་དག་ཀྱང་མཉམ་ཞིང་ཁྱད་པར་མེད་པ་འདི་ལྟ་
[160b.2]སྟེ། སངས་རྒྱས་ཀྱི་ཕྲིན་ལས་ཀྱི་བྱ་བ་བྱེད་དེ་དེ་ལ་ཡོན་ཕུལ་བ་གང་ཡིན་པ་དེ་དག་གི་རྣམ་པར་སྨིན་པ་ཡང་མཉམ་པར་འགྱུར་རོ། །མཽད་གལ་གྱི་བུ་སངས་རྒྱས་བཅོམ་ལྡན་འདས་རྣམས་ནི་ཅུང་ཟད་ཀྱང་ཐ་དད་དུ་དབྱེར་མེད་དོ། །མཽད་གལ་གྱི་བུ་དེ་ལྟ་བས་ན་ཡང་དག་པ་མ་ཡིན་པ་དང་། 
[160b.3]སྒྱུ་མ་ལྟ་བུར་གྱུར་པའི་ཆོས་ཐམས་ཅད་ནི་ཆོས་ཀྱི་དབྱིངས་སུ་ཁྱད་པར་ར་མ་ཐ་དད་དུ་དབྱེར་མེད་དོ། །མཽད་གལ་གྱི་བུ་དེ་བཞིན་གཤེགས་པ་ནི་བཞེད་ན་འཇིག་རྟེན་གྱི་ཁམས་གཅིག་ཏུ་ཡང་མཚན་སུམ་ཅུ་རྩ་གཉིས་དང་ལྡན་པའི་དེ་བཞིན་གཤེགས་པ་དེའི་རང་བཞིན་དང་ཆུ་ཞེང་དང་ལྡན་
[160b.4]པ་གང་གཱའི་ཀླུང་གི་བྱེ་མ་སྙེད་སྤྲུལ་པར་མཛད་དེ། དེ་དག་ཀྱང་རྣམ་པ་དྲུག་ཅུ་དང་ལྡན་པའི་ངག་གི་ལས་ཀྱིས་ཆོས་སྟོན་ཏོ། །དེ་བཞིན་གཤེགས་པ་དེ་དག་ཐམས་ཅད་ཀྱིས་ཀྱང་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་མཁྱེན་ཏོ། །དེ་བཞིན་གཤེགས་པ་དེ་དག་ཐམས་ཅད་ཀྱང་ཇི་ལྟར་
[160b.5]མོས་པའི་སེམས་ཅན་རྣམས་ལ་མོས་པ་དང་། དབང་པོ་ཇི་ལྟ་བ་བཞིན་དུ་འཇུག་པའི་ཤེས་པ་བསྐྱེད་པའི་ཕྱིར་ཆོས་སྟོན་ཏོ། །དེ་བཞིན་གཤེགས་པ་དེ་དག་ཐམས་ཅད་ཀྱི་ཆོས་བསྟན་པས་སེམས་ཅན་སྣ་ཚོགས་ངེས་པར་འབྱུང་བར་འགྱུར་ཏེ། དེ་ལྟར་སྡུག་བསྔལ་ཡང་དག་པར་
[160b.6]ཟད་པར་བྱ་བའི་ཕྱིར་དེ་བཞིན་གཤེགས་པ་དེ་དག་ཐམས་ཅད་ཆོ་འཕྲུལ་རྣམ་པ་བཞིས་ཆོས་སྟོན་ཏོ། །དེ་བཞིན་གཤེགས་པ་དེ་དག་ཐམས་ཅད་ནི་སངས་རྒྱས་ཀྱི་ཡོན་ཏན་ཐམས་ཅད་ཀྱང་ཡང་དག་པར་སྟོན་ཏོ། །མཽད་གལ་གྱི་བུ་འདི་ཇི་སྙམ་དུ་སེམས། དེ་དག་ལ་ཆེས་ཁྱད་པར་དུ་
[160b.7]འཕགས་པའམ། ཆེས་གཟུགས་དང་ལྡན་པའམ། ཆེས་ཁ་དོག་དང་ལྡན་པའམ། ཆེས་སྤོབས་པ་དང་ལྡན་པའམ། ཆེས་ཡེ་ཤེས་དང་ལྡན་པའམ། ཆེས་རྫུ་འཕྲུལ་དང་ལྡན་པའམ། ཆེས་ཆོས་སྟོན་པ་དང་ལྡན་པའམ། ཆེས་སེམས་ཅན་ཡོངས་སུ་དགྲོལ་བ་དང་
[161a]
[161a.1]ལྡན་པ་གང་ཡིན། གསོལ་པ། བཅོམ་ལྡན་འདས་དེ་ལ་ནི་ཐ་དད་པར་བསྟན་པར་མི་ནུས་ལགས་སོ། །བཀའ་བསྩལ་པ། མཽད་གལ་གྱི་བུ་དེ་ལྟ་བས་ན་རྣམ་གྲངས་འདིས་ཀྱང་ཆོས་ཐམས་ཅད་ནི་སྤྲུལ་པའི་ངོ་བོ་ཉིད་དེ། ཁྱད་པར་ཡང་མེད། ཐ་དད་དུ་དབྱེར་ཡང་མེད་
[161a.2]པ་དེ་ལྟར་རིག་པར་བྱའོ། །མཽད་གལ་གྱི་བུ་ཆོས་ཐམས་ཅད་སྤྲུལ་པའི་ངོ་བོ་ཉིད་དུ་ཤེས་པ་གང་ཡིན་པ་དེ་དག་ནི་སོ་སོའི་སྐྱེ་བོ་རྣམས་ལའང་ཐ་དད་པར་དབྱེ་བར་མི་འདོད་ན་སངས་རྒྱས་བཅོམ་ལྡན་འདས་རྣམས་ལྟ་ཅི་སྨོས། དེ་ཅིའི་ཕྱིར་ཞེ་ན། མཽད་གལ་གྱི་བུ་ཆོས་ཐམས་ཅད་ནི་
[161a.3]རང་བཞིན་གྱིས་སྟོང་པ། ཀུན་དུ་བརྟགས་པ་དང་། ཡོངས་སུ་བརྟགས་པ་ལས་བྱུང་བ་སྟེ། དེ་དག་ལ་ཇི་ལྟར་འདོད་པ་དེ་བཞིན་དུ་རྣམ་པར་སྒྲུབ་མོད་ཀྱི། ཆོས་ཀྱི་དབྱིངས་ནི་སྐྱེ་བ་ཡང་མེད་འཇིག་པ་ཡང་མེད་དོ། །མཽད་གལ་གྱི་བུ་ཆོས་ཀྱི་དབྱིངས་དེ་ནི་དེ་བཞིན་གཤེགས་པས་
[161a.4]དེ་བཞིན་དུ་ཐུགས་སུ་ཆུད་དེ། དེ་ཐུགས་སུ་ཆུད་པའི་ཕྱིར་དེ་བཞིན་གཤེགས་པས་སྤུའི་ཁུང་བུ་གཅིག་ནས་འཛམ་བུའི་གླིང་གི་སེམས་ཅན་ཇི་སྙེད་པ་དེ་དག་ཐམས་ཅད་ཀྱི་མདུན་དུ་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་ཡང་དག་པར་སྟོན་ལ། དེ་དག་ཀྱང་
[161a.5]གཅིག་གིས་གཅིག་མི་ཤེས་སོ། །མཽད་གལ་གྱི་བུ་འཛམ་བུའི་གླིང་ལྟ་ཞོག་གི། །གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་སེམས་ཅན་ལྷའམ། མིའམ། དེ་མ་ཡིན་པའི་སྐྱེ་བའི་གནས་ན་གནས་པ་ཇི་སྙེད་པའི་སེམས་ཅན་དེ་དག་ཐམས་ཅད་ཀྱི་མདུན་དུ་དེ་བཞིན་
[161a.6]གཤེགས་པས་སྤུའི་ཁུང་བུ་གཅིག་ནས་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་ཡང་དག་པར་སྟོན་ལ། དེ་དག་ཀྱང་གཅིག་གིས་གཅིག་མི་ཤེས་སོ། །མཽད་གལ་གྱི་བུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ལྟ་ཞོག་གི །མཽད་
[161a.7]གལ་གྱི་བུ་ནན་གྱིས་དཔེར་བྱ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་དུ་བསྡུ་བར་བསྡུས་པ་ཇི་སྙེད་པ་དེ་དག་ཐམས་ཅད་སྔ་ཕྱི་མེད་པར་མིའི་ལུས་ཐོབ་པར་གྱུར་ལ། མཽད་གལ་གྱི་བུ་སེམས་ཅན་མིར་གྱུར་པ་དེ་དག་ཐམས་ཅད་ཀྱི་མདུན་དུ་དེ་བཞིན་
[161b]
[161b.1]གཤེགས་པས་སྤུའི་ཁུང་བུ་གཅིག་ནས་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་ཡང་དག་པར་སྟོན་པར་མཛད་ལ། དེ་དག་ཀྱང་གཅིག་གིས་གཅིག་མི་ཤེས་སོ། །མཽད་གལ་གྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་
[161b.2]ཐམས་ཅད་ལྟ་ཞོག་གི །མཽད་གལ་གྱི་བུ་ཤར་ཕྱོགས་ཀྱི་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དག་ན་སེམས་ཅན་དུ་སྨོས་པ་གང་ཡིན་པའི་སེམས་ཅན་གྱི་ཁམས་ནི་ཆེས་མང་གི་སའི་ཁམས་ནི་དེ་ལྟ་མ་ཡིན་ནོ། །དེ་བཞིན་དུ་ལྷོ་དང་། ནུབ་དང་། བྱང་གི་ཕྱོགས་དང་། 
[161b.3]ཕྱོགས་མཚམས་དང་། འོག་དང་སྟེང་གི་ཕྱོགས་བཅུར་ཁོ་ར་ཁོར་ཡུག་ཏུ་ཕྱོགས་རེ་རེར་ཡང་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དག་ན་སེམས་ཅན་དུ་སྨོས་པ་གང་ཡིན་པའི་སེམས་ཅན་གྱི་ཁམས་ནི་ཆེས་མང་གི །སའི་ཁམས་ནི་དེ་ལྟ་མ་ཡིན་ནོ། །མཽད་གལ་གྱི་
[161b.4]བུ་ནན་གྱིས་དཔེར་བྱ་ན། སེམས་ཅན་དེ་དག་ཐམས་ཅད་ཀྱིས་སྔ་ཕྱི་མེད་པར་མིའི་ལུས་ཐོབ་པར་གྱུར་ཀྱང་། མཽད་གལ་གྱི་བུ་སེམས་ཅན་དེ་དག་ཐམས་ཅད་ལ་ཡང་དེ་བཞིན་གཤེགས་པས་སྤུའི་ཁུང་བུ་གཅིག་ནས་རེ་རེའི་མདུན་དུ་དེ་བཞིན་གཤེགས་པ་དགེ་སློང་གི་དགེ་འདུན་དང་
[161b.5]བཅས་པ་ཡང་དག་པར་སྟོན་ལ་སེམས་ཅན་དེ་དག་ཀྱང་གཅིག་གིས་གཅིག་མི་ཤེས་སོ། །མཽད་གལ་གྱི་བུ་ཕྱོགས་བཅུར་གང་གཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་དག་ན་སེམས་ཅན་འཁོད་པ་རྣམས་ལྟ་ཞོག་གི །མཽད་གལ་གྱི་བུ་དེ་བཞིན་གཤེགས་པ་ནི་གདན་
[161b.6]འདི་ལ་བཞུགས་བཞིན་དུ་སངས་རྒྱས་ཀྱི་སྤྱན་སྒྲིབ་པ་མེད་པ་དང་ཐོགས་པ་མེད་པས་སངས་རྒྱས་ཀྱི་ཞིང་ཇི་སྙེད་ཡོད་པ་རྣམས་གཟིགས་ཏེ། དེ་དག་ནི་ངས་ཀྱང་སངས་རྒྱས་ཀྱི་ཡེ་ཤེས་མ་ཉམས་པས་བསྐལ་པ་འབུམ་དུ་ཡང་དཔེར་བླང་བ་བགྲངས་པའི་ཚུལ་གྱིས་བསྟན་པར་སླ་བ་མ་
[161b.7]ཡིན་ཏེ། སངས་རྒྱས་ཀྱི་ཞིང་དེ་དག་ནི་དེ་ཙམ་དུ་དཔག་ཏུ་མེད་དོ། །ངས་གདན་འདི་ལ་བཞུགས་བཞིན་དུ་གང་གཟིགས་པ་དང་། དེ་བཞིན་གཤེགས་པས་དཔེར་བླང་བ་བགྲངས་པ་དག་གིས་བསྟན་པ་གང་ཡིན་པ་དེ་ནི་སེམས་ཅན་ཐམས་ཅད་རང་སངས་རྒྱས་དང་འདྲ་བར་གྱུར་པས་
[162a]
[162a.1]ཀྱང་ཤེས་པའམ། གཞལ་བའམ། བརྟག་པར་སླ་བ་མ་ཡིན་ན་ཉན་ཐོས་རྣམས་ཀྱིས་ལྟ་ཅི་སྨོས་ཏེ། དེ་བཞིན་གཤེགས་པ་འབའ་ཞིག་གིས་སངས་རྒྱས་ཀྱི་ཞིང་དེ་དག་བརྒྱ་ཕྲག་ཇི་སྙེད་ཡོད་པ་དང་། སྟོང་ཕྲག་ཇི་སྙེད་ཡོད་པ་དང་། འབུམ་ཕྲག་ཇི་སྙེད་ཡོད་པ་དང་། 
[162a.2]བྱེ་བ་འབུམ་ཕྲག་ཇི་སྙེད་ཡོད་པ་དང་། གཏམས་ཕྲག་ཇི་སྙེད་ཡོད་པ་དང་། དཀྲིགས་ཕྲག་ཇི་སྙེད་ཡོད་པ་དང་། མི་འཁྲུགས་ཕྲག་ཇི་སྙེད་ཡོད་པ་དང་། གྲངས་མེད་པ་ཕྲག་ཇི་སྙེད་ཡོད་པ་དང་། དཔག་ཏུ་མེད་པ་ཕྲག་ཇི་སྙེད་ཡོད་པ་དང་། གང་གཱའི་ཀླུང་གི་བྱེ་མ་སྙེད་ཕྲག་ཇི་སྙེད་ཡོད་
[162a.3]པ་དང་། སྟོང་གསུམ་གྱི་རྡུལ་ཕྲ་རབ་ཀྱི་རྡུལ་ཡོངས་སུ་གང་བ་ཇི་སྙེད་ཡོད་པ་མཁྱེན་ཏོ། །མཽད་གལ་གྱི་བུ་ངས་སངས་རྒྱས་ཀྱི་སྤྱན་སྒྲིབ་པ་མེད་པ་དང་ཐོགས་པ་མེད་པས་སངས་རྒྱས་ཀྱི་ཞིང་ཇི་སྙེད་མཐོང་བའི་སངས་རྒྱས་ཀྱི་ཞིང་དེ་དག་ན་སེམས་ཅན་གང་སེམས་ཅན་དུ་བསྡུ་བས་བསྡུས་
[162a.4]ཤིང་སྨོས་པའི་སེམས་ཅན་གྱི་ཁམས་རྣམས་ནི་ཆེས་མང་གི་སའི་ཁམས་ནི་དེ་ལྟ་མ་ཡིན་ནོ། །སེམས་ཅན་དེ་དག་ཐམས་ཅད་ཀྱིས་སྔ་ཕྱི་མེད་པར་མིའི་ལུས་ཐོབ་པར་གྱུར་ལ་ཐོབ་ནས་ཀྱང་འཁོར་ལོས་སྒྱུར་བའི་རྒྱལ་པོར་གྱུར་ཏེ། འཁོར་ལོས་སྒྱུར་བའི་རྒྱལ་པོ་རེ་རེ་ལ་ཡང་དེ་སྙེད་ཀྱི་
[162a.5]འཁོར་ཡོད་པར་གྱུར་ཀྱང་། མཽད་གལ་གྱི་བུ་འཁོར་ལོས་སྒྱུར་བའི་རྒྱལ་པོ་འཁོར་དང་བཅས་པ་དེ་དག་ཐམས་ཅད་ལ་དེ་བཞིན་གཤེགས་པས་སྤུའི་ཁུང་བུ་གཅིག་ནས་རེ་རེའི་མདུན་དུ་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་ཡང་དག་པར་སྟོན་ལ་གཅིག་གིས་གཅིག་
[162a.6]ཀྱང་མི་ཤེས་ཏེ་རང་རང་གི་དེ་བཞིན་གཤེགས་པ་མཐོང་ངོ་། །དེ་བཞིན་དུ་སྤུའི་ཁུང་བུ་ཐམས་ཅད་ནས་ཀྱང་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་ཡང་དག་པར་སྟོན་ཀྱང་དེ་བཞིན་གཤེགས་པའི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་གྱི་བརྒྱའི་ཆའམ། 
[162a.7]སྟོང་གི་ཆའམ། འབུམ་གྱི་ཆའམ། བྱེ་བ་ཕྲག་འབུམ་གྱི་ཆའམ། གྲངས་སམ། ཆའམ། བགྲང་བའམ། དཔེའམ། རྒྱུ་ཙམ་ཡང་ཡང་དག་པར་བསྟན་པར་མི་འགྱུར་ཏེ་མཽད་གལ་གྱི་བུ་དེ་ལྟར་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་རྫུ་
[162b]
[162b.1]འཕྲུལ་དང་ཡེ་ཤེས་དཔག་ཏུ་མེད་པ་དང་ལྡན་ནོ། །མཽད་གལ་གྱི་བུ་འདི་ཇི་སྙམ་དུ་སེམས། སེམས་ཅན་འཁོར་ལོས་སྒྱུར་བར་གྱུར་པ་དེ་དག་གི་བསོད་ནམས་ཀྱི་ཕུང་པོ་གང་གི་འཁོར་ལོས་སྒྱུར་བའི་རྒྱལ་སྲིད་དང་རིན་པོ་ཆེ་སྣ་བདུན་ཐོབ་པའི་བསོད་ནམས་ཀྱི་ཕུང་པོ་མང་ངམ་གསོལ་པ། བཅོམ་ལྡན་
[162b.2]འདས་མང་ལགས་སོ། །བདེ་བར་གཤེགས་པ་དཔག་ཏུ་མ་མཆིས་སོ། །བཀའ་སྩལ་པ། མཽད་གལ་གྱི་བུ་ཁྱོད་མོས་པར་བྱའོ། །ཁོང་དུ་ཆུད་པར་བྱའོ། །སེམས་ཅན་འཁོར་ལོས་སྒྱུར་བར་གྱུར་པ་དེ་དག་ཐམས་ཅད་ཀྱི་བསོད་ནམས་ཀྱི་ཕུང་པོ་དེ་བས་ཆེས་མང་བའི་བསོད་ནམས་ཀྱི་ཕུང་
[162b.3]པོས་དེ་བཞིན་གཤེགས་པའི་སྤུའི་ཁུང་བུ་གཅིག་ཡོངས་སུ་འགྲུབ་པར་འགྱུར་རོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་མཽད་གལ་གྱི་བུ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་སྟོན་པ་འདི་ལྟར་རྫུ་འཕྲུལ་ཆེ་བ་དང་། འདི་ལྟར་ཆེ་བར་གྲགས་པ་
[162b.4]དང་། འདི་ལྟར་མཐུ་ཆེ་བ་ནི་བདག་གིས་རྙེད་པ་ལེགས་པར་རྙེད་ལགས་སོ། །དེ་ལྟ་ལགས་ཀྱིས་ཀྱང་བདག་ནི་རྒྱུའི་རྗེས་སུ་འགྲོ་བའི་ཆོས་ཐམས་ཅད་ལ་ཐོགས་པ་མ་མཆིས་པའི་ཡེ་ཤེས་འདི་ལྟ་བུ་ལས་དམན་པར་གྱུར་པ་ལགས་སོ། །བཅོམ་ལྡན་འདས་དེ་བཞིན་གཤེགས་
[162b.5]པའི་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་འདི་ཐོས་ནས་ལན་ཅིག་སེམས་བསྐྱེད་པའི་སེམས་ཅན་དེ་དག་ཀྱང་རྙེད་པ་ལེགས་པར་རྙེད་པ་ལགས་ན་གང་དག་མོས་པར་བགྱིད་ལ་མོས་ཤིང་ཡིད་ཆེས་ནས་ཀྱང་རྫུ་འཕྲུལ་དང་ཡེ་ཤེས་འདི་ལྟ་བུ་ཡོངས་སུ་རྫོགས་
[162b.6]པར་བགྱི་བའི་སླད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལྟ་སྨོས་ཀྱང་ཅི་འཚལ་ཏེ་སེམས་ཅན་དེ་དག་ནི་ལྷ་དང་བཅས་པའི་འཇིག་རྟེན་ན་ཕྱག་བགྱི་བའི་གནས་ལགས་སོ། །བཀའ་སྩལ་པ། མཽད་གལ་གྱི་བུ་དེ་ནི་དེ་བཞིན་ཏེ། ཁྱོད་ཇི་སྐད་ཟེར་
[162b.7]བ་བཞིན་དུ་སེམས་ཅན་གང་དག་དེ་བཞིན་གཤེགས་པའི་ཡོན་ཏན་རྣམས་ལ་ཡིད་ཆེས་པ་དེ་དག་གིས་ནི་རྙེད་པ་ལེགས་པར་རྙེད་དོ། །དེ་དག་ནི་ལོག་པར་ལྟུང་བའི་དོགས་པ་མེད་པར་ཤེས་པར་བྱའོ། །དེ་ནས་ལྷ་དེ་དག་དང་། ཀླུ་དེ་དག་དང་། བརྒྱ་བྱིན་དེ་དག་དང་། ཚངས་པ་དེ་
[163a]
[163a.1]དག་གིས་བཅོམ་ལྡན་འདས་ལས་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་འདི་ཐོས་ནས་ཚིག་འཐུན་པར་སངས་རྒྱས་བཅོམ་ལྡན་འདས་རྣམས་ལ་ཕྱག་འཚལ་ལོ་ཕྱག་འཚལ་ལོ། །སེམས་ཅན་གང་དག་གིས་ཡེ་ཤེས་འདི་ལྟ་བུ་ཡོངས་སུ་རྫོགས་པར་
[163a.2]བྱ་བའི་ཕྱིར་སེམས་བསྐྱེད་པའམ་སྐྱེད་པར་འགྱུར་བ་དེ་དག་ལ་ཡང་ཕྱག་འཚལ་ལོ། །ཇི་ལྟར་ད་ལྟར་ན་དེ་བཞིན་གཤེགས་པ་རྣམ་པར་འཕྲུལ་པ་དེ་བཞིན་དུ་དེ་དག་ཀྱང་རྣམ་པར་འཕྲུལ་པར་འགྱུར་ཏེ་དེ་བས་ན་བདག་ཅག་གིས་འདི་ལ་སོམ་ཉིའམ་ཡིད་གཉིས་སམ་ཐེ་ཚོམ་ཟ་བར་མི་བྱའོ་ཞེས་
[163a.3]ཆེད་དུ་བརྗོད་པ་ཆེད་དུ་བརྗོད་དོ། །དེ་ནས་ལྷ་དང་ཀླུ་དང་གནོད་སྦྱིན་དང་དྲི་ཟ་དེ་དག་དང་། བརྒྱ་བྱིན་དེ་དག་དང་། ཚངས་པ་དེ་དག་གིས་བཅོམ་ལྡན་འདས་ལ་མཆོད་པ་བྱ་བ་དང་། ཆོས་ཀྱི་རྣམ་གྲངས་འདི་ལ་གུས་པར་བྱ་བའི་ཕྱིར་སིལ་སྙན་འབུམ་སྒྲ་ཕྱུང་ངོ་། །ལྷའི་མེ་ཏོག་ཨུད་པ་ལ་དང་། པད་མ་
[163a.4]དང་། ཀུ་མུ་ད་དང་། པད་མ་དཀར་པོ་དག་གིས་སུམ་ཅུ་རྩ་གསུམ་གྱི་གནས་ཐམས་ཅད་ལ་མངོན་པར་གཏོར་ཏོ། །ཆོས་ཀྱི་རྣམ་གྲངས་འདི་བསྟན་པ་ན་སྔོན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པའི་ལྷ་ཁྲག་ཁྲིག་ཕྲག་བདུན་ཅུ་རྩ་གཉིས་ཀྱིས་སེམས་བསྐྱེད་དེ་ཚིག་
[163a.5]འདི་སྐད་དུ་ཇི་ལྟར་ད་ལྟར་ན་དེ་བཞིན་གཤེགས་པ་སེང་གེའི་སྒྲ་སྒྲོགས་པ་དེ་བཞིན་དུ་བདག་ཅག་ཀྱང་མ་འོངས་པའི་དུས་ན་ལྷ་དང་བཅས་པའི་འཇིག་རྟེན་གྱི་མདུན་དུ་བླ་ན་མེད་པའི་སེང་གེའི་སྒྲ་སྒྲོགས་པར་གྱུར་ཅིག་ཅེས་སྨྲས་སོ། །དེ་ནས་བཅོམ་ལྡན་འདས་ལ་ལྷའི་བུ་ཟླ་བ་དང་ཟླ་མཆོག་གིས་འདི་
[163a.6]སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་ཆོས་ཀྱི་རྣམ་གྲངས་འདི་འཛིན་པ་དང་། འཆང་བ་དང་། ཀློག་པ་དང་། ཀུན་ཆུབ་པར་བགྱིད་པ་དང་། གཞན་དག་ལ་ཡང་རྒྱ་ཆེར་ཡང་དག་པར་སྟོན་པ་དེ་བསོད་ནམས་ཇི་ཙམ་ཞིག་སྐྱེད་པར་འགྱུར་ལགས། དེ་སྐད་ཅེས་
[163a.7]གསོལ་པ་དང་། བཅོམ་ལྡན་འདས་ཀྱིས་ལྷའི་བུ་ཟླ་བ་དང་ཟླ་མཆོག་ལ་འདི་སྐད་ཅེས་བཀའ་སྩལ་ཏོ། །ལྷའི་བུ་དག་རིགས་ཀྱི་བུའམ་རིགས་ཀྱི་བུ་མོ་གང་ཆོས་ཀྱི་རྣམ་གྲངས་འདི་བདག་ཉིད་ཀྱང་འཆང་ལ་གཞན་དག་ལ་ཡང་སྟོན་པ་དེ་ནི་དཀོན་མཆོག་གསུམ་རྒྱུན་མི་གཅད་པའི་ཕྱིར་ཞུགས་པ་ཡིན་
[163b]
[163b.1]ནོ། །དེ་ཅིའི་ཕྱིར་ཞེ་ན། ལྷའི་བུ་འདི་ལྟར་ཆོས་ཀྱི་རྣམ་གྲངས་འདི་ཐོས་ན་ཉན་ཐོས་ཀྱི་སེམས་སམ། རང་སངས་རྒྱས་ཀྱི་སེམས་བསྐྱེད་པར་མི་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་འབའ་ཞིག་ཏུ་སེམས་བསྐྱེད་པར་འགྱུར་བའི་ཕྱིར་རོ། །དེ་ཅིའི་ཕྱིར་ཞེ་ན། 
[163b.2]ལྷའི་བུ་རྒྱ་ཆེན་པོ་ལ་མོས་པ་དབང་པོ་རྣོན་པོ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ་རྣམས་ནི་ཆོས་ཀྱི་རྣམ་གྲངས་འདི་ལ་དགའ་བ་སྐྱེ་བར་འགྱུར་གྱི། ཆུང་ངུ་ལ་མོས་པ་རྣམས་ནི་དེ་ལྟ་མ་ཡིན་ནོ། །ལྷའི་བུ་རྣམ་གྲངས་འདིས་ན་གང་དག་ཆོས་ཀྱི་རྣམ་གྲངས་འདི་འཆང་བ་དང་། 
[163b.3]ཀློག་པ་རྣམས་ནི་ཅི་ནས་དཀོན་མཆོག་གསུམ་གྱི་རྒྱུན་མི་གཅད་པའི་ཕྱིར་གནས་པ་ཡིན་པ་དེ་ལྟར་རིག་པར་བྱའོ། །ལྷའི་བུ་འདི་ཇི་སྙམ་དུ་སེམས། གང་དཀོན་མཆོག་གསུམ་རྒྱུན་མི་གཅད་པའི་ཕྱིར་གནས་པ་དེའི་བསྔགས་པའི་མཐའ་འམ། བསོད་ནམས་ཀྱི་མཐའ་སངས་རྒྱས་
[163b.4]འབུམ་སྐུ་ཚེའི་ཚད་བསྐལ་པར་བཞུགས་པས་ཀྱང་བསྟན་པའམ། བཤད་པར་སྤྱོད་དམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། ལྷའི་བུ་རྣམ་གྲངས་འདིས་ཀྱང་གང་ཆོས་ཀྱི་རྣམ་གྲངས་འདི་འཆང་བའམ། གཞན་དག་ལ་སྟོན་པ་དེ་
[163b.5]བསོད་ནམས་ཚད་མེད་པ་སྐྱེད་པར་འགྱུར་བར་མཁས་པས་དེ་ལྟར་རིག་པར་བྱའོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བྱམས་པས་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། འདི་ཇི་ལྟར་གཟུང་བར་བགྱི། 
[163b.6]བཅོམ་ལྡན་འདས་ཀྱིས་བཀའ་སྩལ་པ། བྱམས་པ་དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་སུམ་ཅུ་རྩ་གསུམ་པའི་ལེའུ་ཞེས་བྱ་བར་ཟུང་ཤིག །སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པའི་ཆོ་འཕྲུལ་ཞེས་བྱ་བར་ཡང་ཟུང་ཤིག །བཅོམ་ལྡན་འདས་ཀྱིས་
[163b.7]དེ་སྐད་ཅེས་བཀའ་སྩལ་ནས། ལྷའི་བུ་ཟླ་བ་དང་། ཟླ་མཆོག་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་། ཚེ་དང་ལྡན་པ་མཽད་གལ་གྱི་བུ་ཆེན་པོ་དང་། ཚངས་པ་དེ་དག་དང་། བརྒྱ་བྱིན་དེ་དག་དང་། ལྷ་དང་། མི་དང་། ལྷ་མ་ཡིན་དང་། 
[164a]
[164a.1]དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་སུམ་ཅུ་རྩ་གསུམ་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་པྲཛྙཱ་བར་མ་དང་། ཞུ་ཆེན་
[164a.2]གྱི་ལོ་ཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།། {T224}༄༅༅། །རྒྱ་གར་སྐད་དུ། ཨཱརྱ་སྠཱི་ར་ཨ་དྷྱཱ་ཤ་ཡ་པ་རི་བརྟ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་ལྷག་
[164a.3]པའི་བསམ་པ་བརྟན་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ། དགེ་སློང་སྟོང་ཉིས་བརྒྱ་
[164a.4]ལྔ་བཅུའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་ལྔ་བརྒྱ་ཙམ་དང་ཐབས་ཅིག་ཏུ་བཞུགས་སོ། །དེའི་ཚེ་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་ནང་པར་སྔར་ཤམ་ཐབས་དང་། ཆོས་གོས་བགོས། ལྷུང་བཟེད་ཐོགས་ཏེ་རྒྱལ་པོའི་ཁབ་ཏུ་བསོད་
[164a.5]སྙོམས་ལ་སོང་ངོ་། །དེ་ནས་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་བསོད་སྙོམས་ཀྱི་ཕྱིར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་མཐར་ཆགས་སུ་རྒྱུ་བ་ན། ཚོང་དཔོན་ཞིག་གི་ཁྱིམ་ན་བུ་མོ་གཟུགས་བཟང་བ་མཛེས་པ། བལྟ་ན་སྡུག་པ། ཁ་དོག་བཟང་པོ་རྒྱས་པ་
[164a.6]མཆོག་དང་ལྡན་པ་ཞིག་ཡོད་པ་མཐོང་ངོ་། །དེས་བུ་མོ་དེ་མཐོང་ནས་འདོད་ཆགས་ཀྱིས་ཡོངས་སུ་གདུང་བ་སྐྱེས་ཏེ། དེས་མི་སྡུག་པ་ཡིད་ལ་བྱའོ་སྙམ་དུ་བསམས་ཀྱང་དེའི་སེམས་སྡུག་པའི་མཚན་མ་འབའ་ཞིག་གིས་ཡོངས་སུ་ཟིན་ཏེ་འདུག་པར་གྱུར་ཏོ། །དེ་ནས་བྱང་ཆུབ་
[164a.7]སེམས་དཔའ་ལྷག་པའི་བསམ་པ་བརྟན་པ་དགའ་བར་འཛིན་པའི་སེམས་ཀྱིས་ཁྱིམ་དེ་ནས་བསོད་སྙོམས་མ་བླངས་པར་རྒྱལ་པོའི་ཁབ་ཀྱི་གྲོང་ཁྱེར་ནས་ལྷུང་བཟེད་སྟོང་བཞིན་དུ་ཕྱིར་སོང་སྟེ། འདོད་པའི་རྟོག་པ་དེ་ཡིད་ལ་མི་བྱ་བར་བྱ་བའི་ཕྱིར་འབད་ན་སོ་སོར་བརྟག་པའི་
[164b]
[164b.1]སྟོབས་ཀྱིས་ཀྱང་འདོད་པའི་རྟོག་པ་བསལ་མ་ནུས་ནས། བཅོམ་ལྡན་འདས་ཀྱིས་ལྷའི་སྤྱན་རྣམ་པར་དག་པ་མིའི་ལས་འདས་པས་བྱང་ཆུབ་སེམས་དཔའ་ལྷག་པའི་བསམ་པ་བརྟན་པའི་འདོད་པའི་རྟོག་པ་དང་ལྡན་པ་སོ་སོར་རྟོག་པའི་སྟོབས་ཀྱིས་ཀྱང་འདོད་པའི་རྟོག་པ་
[164b.2]བསལ་མ་ནུས་པ་གཟིགས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་གདུལ་བར་བྱ་བའི་དབང་གི་ཕྱིར་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་ལམ་གང་ནས་འགྲོ་བའི་ལམ་དེར་ཚོང་དཔོན་གྱི་བུ་མོ་དེ་ཅི་འདྲ་བ་དེ་
[164b.3]འདྲ་བའི་བུ་མོ་ཞིག་སྤྲུལ་ནས་བྱང་ཆུབ་སེམས་དཔའ་ལྷག་པའི་བསམ་པ་བརྟན་པས་སྤྲུལ་པའི་བུ་མོ་དེ་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །རིགས་ཀྱི་བུ་མོ་ཁྱོད་གར་འགྲོ། །སྤྲུལ་པའི་བུ་མོས་སྨྲས་པ། ཁྱོད་གར་བཞུད་པ་དེར་བདག་མཆིའོ། །
[164b.4]དེ་ནས་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་འཇིགས་ཤིང་སྐྲག་ནས་བྲོས་སོ། །བྲོས་ནས་རི་བགྲོད་དཀའ་བ་ཞིག་ཏུ་སོང་ངོ་། །སྤྲུལ་པའི་བུ་མོ་དེ་ཡང་རི་བགྲོད་དཀའ་བ་དེ་ཉིད་དུ་སོང་ངོ་། །དེ་ནས་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་
[164b.5]ལུས་ངལ་ཆད་དེ་འདུག་གོ། །སྤྲུལ་པའི་བུ་མོ་དེ་ཡང་བྱང་ཆུབ་སེམས་དཔའ་ལྷག་པའི་བསམ་པ་བརྟན་པའི་མདུན་དུ་འདུག་གོ། །འདུག་ནས་ཀྱང་ཚིགས་སུ་བཅད་པ་འདི་སྐད་ཅེས་སྨྲས་སོ། །བདག་ནི་སེམས་ཀྱིས་སྤང་བར་གྱིས། །ལུས་ནི་བྲོས་པས་ཅི་ཞིག་བྱ། །
[164b.6]བརྟན་པོ་ལུས་ནི་བྲོས་པ་ཡིས། །འདོད་ཆགས་སྤོང་བར་མི་འགྱུར་རོ། །དེ་ནས་སྤྲུལ་པའི་བུ་མོ་དེས་ཚིགས་སུ་བཅད་པ་དེ་སྐད་ཅེས་སྨྲས་ནས་རི་བགྲོད་དཀའ་བ་དེ་ལས་ལྷུང་ངོ་། །ལྷུང་ནས་དེའི་མགོ་ཡང་ལོགས་ཤིག་ཏུ་སོང་ངོ་། །ལག་པ་ཡང་ལོགས་ཤིག །རྐང་པ་ཡང་
[164b.7]ལོགས་ཤིག །ཡན་ལག་དང་ཉིང་ལག་རྣམས་ཀྱང་ལོགས་ཤིག་ཏུ་སོང་སྟེ། འདི་ལྟ་སྟེ་དཔེར་ན་ཁ་བ་བཅངས་པ་ལས་རབ་ཏུ་དྲོས་ཤིང་རབ་ཏུ་ཞུ་ནས་ས་ལ་ཐིམ་པ་དེ་བཞིན་དུ་སྤྲུལ་པའི་བུ་མོ་དེ། དེ་ཉིད་དུ་མི་སྣང་བར་གྱུར་ཏོ། །དེ་ནས་བྱང་ཆུབ་སེམས་དཔའ་ལྷག་
[165a]
[165a.1]པའི་བསམ་པ་བརྟན་པས། སྤྲུལ་པའི་བུ་མོ་དེ་མ་མཐོང་ནས་འདོད་ཆགས་ཀྱི་སེམས་དེ་ཉིད་ཞི་བར་གྱུར་ཏེ། དེ་སྐྱོ་བ་ཆེན་པོ་སྐྱེས་སོ། །དེས་སྐྱོ་བ་ཆེན་པོ་ཐོབ་སྟེ། སྤྲུལ་པས་ཚིགས་སུ་བཅད་པ་སྨྲས་པ་དེ་མངོན་སུམ་དུ་གྱུར་ནས་དེ་འདི་སྙམ་དུ་སེམས་ཏེ། 
[165a.2]རང་བཞིན་འདི་དག་ཐམས་ཅད་བཅོམ་ལྡན་འདས་ལ་བདག་གིས་གསོལ་ཏོ། །དེ་ལྟར་བྱས་ན་བཅོམ་ལྡན་འདས་ཀྱི་ཐུགས་ཀྱིས་སེམས་མཁྱེན་ནས་ཅི་ནས་བདག་གིས་ཆོས་མངོན་པར་རྟོགས་པར་འགྱུར་བའི་ཆོས་སྟོན་པར་འགྱུར་སྙམ་མོ། །དེ་ནས་བྱང་ཆུབ་སེམས་
[165a.3]དཔའ་ལྷག་པའི་བསམ་པ་བརྟན་པ་བགྲོད་དཀའ་བ་དེ་ནས་བྱུང་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །དེའི་ཚེ་བཅོམ་ལྡན་འདས་འཁོར་འབུམ་ཕྲག་དུ་མས་ཡོངས་
[165a.4]སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་ཏོ། །བྱང་ཆུབ་སེམས་དཔའ་ལྷག་པའི་བསམ་པ་བརྟན་པས་བཅོམ་ལྡན་འདས་ཀྱི་བཀའ་རྫོགས་པར་རིག་ནས་བླ་གོས་ཕྲག་པ་གཅིག་ཏུ་གཟར་ཏེ། པུས་མོའི་ལྷ་ང་ས་ལ་བཙུགས་ནས། བཅོམ་ལྡན་འདས་ག་ལ་བ་
[165a.5]དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་རང་བཞིན་ཐམས་ཅད་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གང་ལམ་གྱིས་འབྱུང་བ་ཡོངས་སུ་ཚོལ་བ་དེ་ནི་དེ་བཞིན་ཏེ། རིགས་ཀྱི་བུ་དེ་བཞིན་གཤེགས་པས་ནི་ཆགས་
[165a.6]པར་འགྱུར་བའི་ཆོས་རྣམས་སྤངས་པས་འདོད་ཆགས་སྤངས་པར་མ་གསུངས་སོ། །དེ་བཞིན་དུ་ཞེ་སྡང་བར་འགྱུར་བ་དང་། གཏི་མུག་པར་འགྱུར་བའི་ཆོས་རྣམས་སྤངས་པས་དེ་བཞིན་གཤེགས་པས་གཏི་མུག་སྤངས་པར་མ་གསུངས་སོ། །དེ་ཅིའི་ཕྱིར་ཞེ་ན། 
[165a.7]རིགས་ཀྱི་བུ་དེ་བཞིན་གཤེགས་པ་ནི་ཆོས་གང་ཡང་དོར་བར་བྱ་བའམ། ཐོབ་པར་བྱ་བའི་ཕྱིར་ཆོས་མི་སྟོན་ཏོ། །ཡོངས་སུ་ཤེས་པར་བྱ་བ་དང་། ཡོངས་སུ་སྤང་བར་བྱ་བ་དང་། བསྒོམ་པར་བྱ་བ་དང་། མངོན་སུམ་དུ་བྱ་བ་དང་། མངོན་པར་རྟོགས་པར་བྱ་
[165b]
[165b.1]བ་དང་། འཁོར་བ་ལས་བསྐྱོད་པར་བྱ་བ་དང་། མྱ་ངན་ལས་འདས་པར་འགྲོ་བར་བྱ་བ་དང་། བསལ་བར་བྱ་བ་དང་། གཞག་པར་བྱ་བ་དང་། དབྱེ་བར་བྱ་བའི་ཕྱིར་ཆོས་མི་སྟོན་ཏོ། །རིགས་ཀྱི་བུ་གཉིས་སུ་དབྱེ་བ་ནི་དེ་བཞིན་གཤེགས་པ་རྣམས་ཀྱི་ཆོས་ཉིད་མ་ཡིན་ནོ། །
[165b.2]གཉིས་སུ་སྤྱོད་པ་གང་ཡིན་པ་དེ་དག་ནི་ཡང་དག་པ་ལ་ཞུགས་པ་མ་ཡིན་ནོ། །རིགས་ཀྱི་བུ་གཉིས་གང་ཞེ་ན། བདག་གིས་འདོད་ཆགས་སྤང་བར་བྱའོ་སྙམ་པ་འདི་ནི་གཉིས་སོ། །བདག་གིས་ཞེ་སྡང་སྤང་བར་བྱའོ། །བདག་གིས་གཏི་མུག་སྤང་བར་བྱའོ་སྙམ་པ་འདི་ནི་
[165b.3]གཉིས་སོ། །དེ་ལྟར་སྦྱོར་བ་གང་ཡིན་པ་དེ་དག་ནི་ཡང་དག་པ་ལ་ཞུགས་པ་མ་ཡིན་ཏེ། དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན། མི་ལ་ལ་ཞིག་གིས་སྒྱུ་མ་མཁན་གྱི་རོལ་མོ་བྱུང་བའི་ཚེ། སྒྱུ་མ་མཁན་གྱིས་སྤྲུལ་པའི་བུད་མེད་མཐོང་
[165b.4]ན་འདོད་ཆགས་ཀྱི་སེམས་བསྐྱེད་དེ། དེ་འདོད་ཆགས་ཀྱིས་སེམས་དཀྲིས་ནས་འཁོར་གྱིས་འཇིགས་ཤིང་བག་ཚ་སྟེ་སྟན་ལས་ལངས་ནས་སོང་སྟེ། དེ་སོང་ནས་བུད་མེད་དེ་ཉིད་ལ་མི་སྡུག་པ་ཡིད་ལ་བྱེད་ཅིང་། མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་
[165b.5]མེད་པར་ཡིད་ལ་བྱེད་ན། རིགས་ཀྱི་བུ་འདི་ཇི་སྙམ་དུ་སེམས། ཅི་མི་དེ་ཡང་དག་པར་ཞུགས་པ་ཡིན་ནམ། འོན་ཏེ་ལོག་པར་ཞུགས་པ་ཡིན། གསོལ་པ། བཅོམ་ལྡན་འདས་གང་བུད་མེད་མ་མཆིས་པ་ལ་མི་སྡུག་པར་ཡིད་ལ་བགྱིད་ཅིང་མི་རྟག་པ་དང་། སྡུག་བསྔལ་
[165b.6]བ་དང་། སྟོང་པ་དང་། བདག་མེད་པར་ཡིད་ལ་བགྱིད་པའི་མི་དེའི་མངོན་པར་བརྩོན་པ་དེ་ནི་ལོག་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་འདི་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ཁ་ཅིག་མ་སྐྱེས་
[165b.7]མ་བྱུང་བའི་ཆོས་རྣམས་ལ་མི་སྡུག་པར་ཡིད་ལ་བྱེད་ཅིང་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་ཡིད་ལ་བྱེད་པ་གང་ཡིན་པ་རྣམས་ཀྱང་དེ་དང་འདྲ་བར་བལྟ་བར་བྱའོ། །ང་ནི་མི་བླུན་པོ་དེ་དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། 
[166a]
[166a.1]དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན་མི་ལ་ལ་གཉིད་ལོག་པའི་རྨི་ལམ་དུ་བདག་གི་ཁྱིམ་དུ་རྒྱལ་པོའི་བཙུན་མོ་མཐོང་ནས་དེ་དང་ལྷན་ཅིག་ཉལ་བར་བྱེད་དེ། དྲན་པ་ཉམས་པའི་ཕྱིར། བདག་ནི་གསད་དོ་སྙམ་དུ་
[166a.2]དེ་ལྟར་སེམས་ནས་རྒྱལ་པོས་མ་ཚོར་གྲང་། དེས་བདག་གསད་དུ་འོང་ངོ་སྙམ་ནས་དེ་འཇིགས་ཤིང་སྐྲག་སྟེ་བྲོས་ན་འདི་ཇི་སྙམ་དུ་སེམས། ཅི་མི་དེ་འཇིགས་ཤིང་སྐྲག་སྟེ་བྲོས་པས་རྒྱལ་པོའི་བཙུན་མོའི་ཕྱིར་འཇིགས་པ་དེ་ལས་ཐར་བར་འགྱུར་རམ། གསོལ་པ། 
[166a.3]བཅོམ་ལྡན་འདས་དེ་ནི་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལྟར་མི་དེས་བུད་མེད་མ་མཆིས་པར་བུད་མེད་ཀྱི་འདུ་ཤེས་བསྐྱེད་དེ་ཡང་དག་པ་མ་ལགས་པ་ཀུན་བརྟགས་པའི་སླད་དུའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་
[166a.4]འདི་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ཁ་ཅིག་འདོད་ཆགས་མེད་པ་ལ་འདོད་ཆགས་ཀྱི་འདུ་ཤེས་བསྐྱེད་ནས་འདོད་ཆགས་ཀྱི་འཇིགས་པས་སྐྲག་སྟེ། འདོད་ཆགས་ལས་ངེས་པར་འབྱུང་བ་ཡོངས་སུ་ཚོལ་བ་དང་། དེ་བཞིན་དུ་ཞེ་
[166a.5]སྡང་མེད་པར་ཞེ་སྡང་གི་འདུ་ཤེས་བསྐྱེད། གཏི་མུག་མེད་པར་གཏི་མུག་གི་འདུ་ཤེས་བསྐྱེད་ནས་གཏི་མུག་གི་འཇིགས་པས་སྐྲག་སྟེ། གཏི་མུག་ལས་ངེས་པར་འབྱུང་བ་ཡོངས་སུ་ཚོལ་བ་གང་ཡིན་པ་རྣམས་ཀྱང་དེ་དང་འདྲ་བར་བལྟ་བར་བྱའོ། །ང་ནི་མི་བླུན་པོ་དེ་
[166a.6]དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན། མི་དེས་མེད་བཞིན་དུ་སྒྲོ་བཏགས་པས་འཇིགས་པ་མེད་པ་ལ་འཇིགས་པའི་འདུ་ཤེས་བསྐྱེད་པ་དེ་བཞིན་དུ། རིགས་ཀྱི་བུ་བྱིས་པ་སོ་སོའི་
[166a.7]སྐྱེ་བོ་རྣམས་ནི་འདོད་ཆགས་ཀྱི་མཐའ་མ་ཤེས་ནས་འདོད་ཆགས་ཀྱི་མཐའི་འཇིགས་པས་སྐྲག་སྟེ། འདོད་ཆགས་ཀྱི་མཐའ་ལས་ངེས་པར་འབྱུང་བ་ཡོངས་སུ་ཚོལ་ལོ། །ཞེ་སྡང་གི་མཐའ་ཅི་ཡང་མེད་པའི་མཐར་མ་ཤེས་ནས་ཞེ་སྡང་གི་མཐའི་འཇིགས་པས་སྐྲག་
[166b]
[166b.1]ཅིང་ཅི་ཡང་མེད་པའི་མཐའ་ལས་ངེས་པར་འབྱུང་བ་ཡོངས་སུ་ཚོལ་ལོ། །གཏི་མུག་གི་མཐའ་སྟོང་པ་ཉིད་ཀྱི་མཐར་མ་ཤེས་ནས་གཏི་མུག་གི་མཐའི་འཇིགས་པས་སྐྲག་སྟེ། སྟོང་པ་ཉིད་ཀྱི་མཐའ་ལས་ངེས་པར་འབྱུང་བ་ཡོངས་སུ་ཚོལ་བར་བྱེད་དོ། །ང་ནི་མི་བླུན་པོ་དེ་དག་ལ་
[166b.2]ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན། མི་ལ་ལ་ཞིག་སོས་ཀའི་ཟླ་བ་ཐ་མའི་ཉི་མ་གུང་ལ་ལམ་དུ་ཞུགས་ནས་ཚ་བས་ཉེན་ཏེ་ངལ་ཆད་ནས་སྐོམ་ཞིང་གདུངས་ཏེ་ཤིན་ཏུ་སོ་སོར་རྟོག་པའི་སྟོབས་དང་ལྡན་པར་
[166b.3]གྱུར་ནས། དེས་འབྲོག་དགོན་པར་སྨིག་རྒྱུའི་ཆུ་འདལ་པ་ཆེན་པོའི་རྒྱུན་འབབ་པ་མཐོང་ལ། དེ་དེར་འདི་ལྟར་སོ་སོར་རྟོག་པར་བྱེད་དེ། བདག་ཁྱིམ་དུ་མ་ཕྱིན་གྱི་བར་དུ་རེ་ཞིག་ཆུ་འདི་བཏུང་བར་མི་བྱའོ་སྙམ་ནས་དེས་སྨིག་རྒྱུ་དེ་བོར་ཏེ་རང་གི་ཁྱིམ་དུ་སོང་ངོ་། །རང་གི་ཁྱིམ་དུ་སོང་ནས་
[166b.4]བདག་སྐོམ་ལ་ཆུ་མཐོང་བཞིན་དུ་མ་འཐུངས་པར་བོར་བ་ནི་བདག་གིས་ངོ་མཚར་ཅིག་བྱས་སོ། །བདག་གིས་མཆོག་ཏུ་ངོ་མཚར་བ་ཞིག་བྱས་སོ་ཞེས་ཆེད་དུ་བརྗོད་པ་ཆེད་དུ་བརྗོད་ན། རིགས་ཀྱི་བུ་འདི་ཇི་སྙམ་དུ་སེམས། མི་དེས་ཆུ་མེད་ཅིང་ཡོད་པ་མ་ཡིན་པ་མ་འཐུངས་ཏེ་བོར་
[166b.5]བ་ལ་ངོ་མཚར་ཅིག་བྱས་པ་ཡོད་དམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ན་ཆབ་ཀྱང་མ་མཆིས། ཆབ་ཏུ་གདགས་པ་ཡང་མ་མཆིས་ཏེ། བཅོམ་ལྡན་འདས་མི་དེ་ཆབ་མ་མཆིས་པར་འདུ་ཤེས་འཁྲུལ་ཏེ། དེ་ཆབ་དོར་
[166b.6]བར་སོ་སོར་རྟོག་པར་བགྱིད་ཅིང་མི་བདེན་པའི་དགའ་བ་དང་། མཆོག་ཏུ་དགའ་བ་བསྐྱེད་ནས་དགའ་བ་དེས་མགུ་བར་འཛིན་པར་བྱས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་འདི་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ཁ་ཅིག་དེ་བཞིན་
[166b.7]གཤེགས་པའི་དགོངས་པའི་ཚིག་མ་ཤེས་ནས། སེར་སྣའི་སེམས་ཡོངས་སུ་སྤང་བའི་ཕྱིར་སྦྱིན་པ་མེད་པར་སྦྱིན་པའི་འདུ་ཤེས་སྐྱེད་དེ་མེད་བཞིན་དུ་སོ་སོར་རྟོག་པར་བྱེད་ལ། མི་བདེན་པའི་དགའ་བ་དང་། མཆོག་ཏུ་དགའ་བ་སྐྱེད་ཅིང་བདག་ཅག་གིས་ནི་སེར་སྣའི་སེམས་བསལ་ཏོ་
[167a]
[167a.1]སྙམ་སྟེ། དགའ་བ་དེས་མགུ་བར་འཛིན་པ་དང་། འཆལ་པའི་ཚུལ་ཁྲིམས་ཀྱི་སེམས་ཡོངས་སུ་སྤང་བའི་ཕྱིར་ཚུལ་ཁྲིམས་མེད་པར་ཚུལ་ཁྲིམས་ཀྱི་འདུ་ཤེས་སྐྱེད་དེ་མེད་བཞིན་དུ་སོ་སོར་རྟོག་པར་བྱེད་ལ། མི་བདེན་པའི་དགའ་བ་དང་། མཆོག་ཏུ་དགའ་བ་སྐྱེད་ཅིང་
[167a.2]བདག་ཅག་གིས་ནི་འཆལ་པའི་ཚུལ་ཁྲིམས་ཀྱི་སེམས་བསལ་ཏོ་སྙམ་སྟེ། དགའ་བ་དེས་མགུ་བར་འཛིན་པ་དང་། གནོད་སེམས་ཀྱི་སེམས་ཡོངས་སུ་སྤང་བའི་ཕྱིར་བཟོད་པ་མེད་པར་བཟོད་པའི་འདུ་ཤེས་སྐྱེད་དེ་མེད་བཞིན་དུ་སོ་སོར་རྟོག་པར་བྱེད་ལ། མི་བདེན་པའི་དགའ་བ་དང་། 
[167a.3]མཆོག་ཏུ་དགའ་བ་སྐྱེད་ཅིང་བདག་ཅག་གིས་ནི་གནོད་སེམས་ཀྱི་སེམས་བསལ་ཏོ་སྙམ་སྟེ། དགའ་བ་དེས་མགུ་བར་འཛིན་པ་དང་། ལེ་ལོའི་སེམས་ཡོངས་སུ་སྤང་བའི་ཕྱིར་བརྩོན་འགྲུས་མེད་པར་བརྩོན་འགྲུས་ཀྱི་འདུ་ཤེས་སྐྱེད་དེ། མེད་བཞིན་དུ་སོ་སོར་རྟོག་པར་བྱེད་ལ། མི་
[167a.4]བདེན་པའི་དགའ་བ་དང་། མཆོག་ཏུ་དགའ་བ་སྐྱེད་ཅིང་བདག་ཅག་གིས་ནི་ལེ་ལོའི་སེམས་བསལ་ཏོ་སྙམ་སྟེ། དགའ་བ་དེས་མགུ་བར་འཛིན་པ་དང་། རྣམ་པར་གཡེངས་པའི་སེམས་ཡོངས་སུ་སྤང་བའི་ཕྱིར་བསམ་གཏན་མེད་པར་བསམ་གཏན་གྱི་འདུ་ཤེས་སྐྱེད་དེ་མེད་བཞིན་དུ་སོ་
[167a.5]སོར་རྟོག་པར་བྱེད་ལ། མི་བདེན་པའི་དགའ་བ་དང་། མཆོག་ཏུ་དགའ་བ་སྐྱེད་ཅིང་བདག་ཅག་གིས་ནི་རྣམ་པར་གཡེངས་པའི་སེམས་བསལ་ཏོ་སྙམ་སྟེ། དགའ་བ་དེས་མགུ་བར་འཛིན་པ་དང་། མི་ཤེས་པའི་སེམས་ཡོངས་སུ་སྤང་བའི་ཕྱིར་ཤེས་རབ་མེད་པར་ཤེས་རབ་ཀྱི་འདུ་ཤེས་
[167a.6]སྐྱེད་དེ་མེད་བཞིན་དུ་སོ་སོར་རྟོག་པར་བྱེད་ལ། མི་བདེན་པའི་དགའ་བ་དང་། མཆོག་ཏུ་དགའ་བ་སྐྱེད་ཅིང་བདག་ཅག་གིས་ནི་མི་ཤེས་པའི་སེམས་བསལ་ཏོ་སྙམ་སྟེ། དགའ་བ་དེས་མགུ་བར་འཛིན་པ་གང་ཡིན་པ་རྣམས་ཀྱང་དེ་དང་འདྲ་བར་བལྟ་བར་བྱའོ། །ང་ནི་མི་བླུན་པོ་དེ་དག་
[167a.7]ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན་མི་ཞིག་ཆུ་མེད་པར་འདུ་ཤེས་འཁྲུལ་ཏེ། དེ་ཆུ་དོར་བར་སོ་སོར་རྟོག་པར་བྱེད་ལ། མི་བདེན་པའི་དགའ་བ་དང་། མཆོག་ཏུ་དགའ་བ་སྐྱེད་ཅིང་དགའ་བ་དེས་མགུ་
[167b]
[167b.1]བར་འཛིན་པ་དེ་བཞིན་དུ་རིགས་ཀྱི་བུ་འདི་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ཁ་ཅིག་དེ་བཞིན་གཤེགས་པའི་ཆོས་ཀྱི་དབྱིངས་མ་ཤེས་ནས་རྒྱུན་དུ་ཞུགས་པའི་འབྲས་བུ་མེད་པར་རྒྱུན་དུ་ཞུགས་པའི་འབྲས་བུར་འདུ་ཤེས་འཁྲུལ། ལན་ཅིག་ཕྱིར་འོང་བའི་འབྲས་བུ་མེད་
[167b.2]པར་ལན་ཅིག་ཕྱིར་འོང་བའི་འབྲས་བུར་འདུ་ཤེས་འཁྲུལ། ཕྱིར་མི་འོང་བའི་འབྲས་བུ་མེད་པར་ཕྱིར་མི་འོང་བའི་འབྲས་བུར་འདུ་ཤེས་འཁྲུལ། དགྲ་བཅོམ་པ་ཉིད་ཀྱི་འབྲས་བུ་མེད་པར་དགྲ་བཅོམ་པ་ཉིད་ཀྱི་འབྲས་བུར་འདུ་ཤེས་འཁྲུལ། རང་སངས་རྒྱས་ཉིད་ཀྱི་འབྲས་བུ་མེད་པར་རང་སངས་རྒྱས་
[167b.3]ཉིད་ཀྱི་འབྲས་བུར་འདུ་ཤེས་འཁྲུལ། སངས་རྒྱས་ཉིད་ཀྱི་འབྲས་བུ་མེད་པར་སངས་རྒྱས་ཉིད་ཀྱི་འབྲས་བུར་འདུ་ཤེས་འཁྲུལ། མྱ་ངན་ལས་འདས་པའི་འབྲས་བུ་མེད་པར་མྱ་ངན་ལས་འདས་པའི་འབྲས་བུར་འདུ་ཤེས་འཁྲུལ་ཏེ། མེད་བཞིན་དུ་སོ་སོར་རྟོག་པར་བྱེད་ལ། མི་བདེན་པའི་དགའ་
[167b.4]བ་དང་། མཆོག་ཏུ་དགའ་བ་སྐྱེད་ཅིང་དགའ་བ་དེས་མགུ་བར་འཛིན་པ་གང་ཡིན་པ་རྣམས་ཀྱང་དེ་དང་འདྲ་བར་བལྟ་བར་བྱའོ། །ང་ནི་མི་བླུན་པོ་དེ་དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་དེ་ལྟ་བས་ན་རིགས་ཀྱི་བུའམ། 
[167b.5]རིགས་ཀྱི་བུ་མོ་དད་པ་ཅན་རྣམས་ཀྱིས་ཇི་ལྟར་སྨིག་རྒྱུ་ལ་ཆུའི་འདུ་ཤེས་སྐྱེད་པ་དེ་ལྟ་བུར་ཆོས་རྣམས་རབ་ཏུ་ཤེས་པར་བྱའོ། །དེ་ལྟར་ཆོས་རྣམས་རབ་ཏུ་ཤེས་པ་དེ་དག་ནི་ཡང་དག་པར་ཞུགས་པ་ཡིན་ནམ་གཞན་དུ་ཤེས་པ་གང་དག་ཡིན་པ་དེ་དག་ནི་ཡང་དག་པར་ཞུགས་པ་མ་ཡིན་ནོ། །ང་ནི་
[167b.6]མི་བླུན་པོ་དེ་དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན་བུད་མེད་གཅིག་གིས་མེ་ལོང་བླངས་ཏེ་བཞིན་གྱི་མཚན་མ་བརྟགས་ན་དེས་མེ་ལོང་ཤིན་ཏུ་ཕྱིས་པ་དེ་ལ་གཟུགས་བརྙན་མཛེས་ཤིང་བལྟ་ན་སྡུག་པ་མཐོང་
[167b.7]ནས། དེས་དེ་ལ་བདག་གིས་གཟུགས་བརྙན་འདི་ལ་འདོད་ཆགས་ཀྱི་སེམས་བསྐྱེད་པར་མི་བྱའོ། །དེ་ཅིའི་ཕྱིར་ཞེ་ན། འདི་ནི་བདག་གི་མ་ཡིན་ལ་བདག་ཀྱང་འདིའི་མ་ཡིན་པའི་ཕྱིར་རོ་སྙམ་དུ་སོ་སོར་རྟོག་པར་བྱེད་ན། རིགས་ཀྱི་བུ་འདི་ཇི་སྙམ་དུ་སེམས། དེ་ལྟར་གཟུགས་བརྙན་དེ་
[168a]
[168a.1]བུད་མེད་འདི་ལ་འདོད་ཆགས་ཀྱི་སེམས་མི་སྐྱེད་པ་ངོ་མཚར་ཏོ་སྙམ་དུ་འཛིན་ཏམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་གཟུགས་བརྙན་ནི་རྣམ་པར་རྟོག་པ་མ་མཆིས་པ་དང་། ཡོངས་སུ་མ་གྲུབ་པ་
[168a.2]ལགས་ཏེ། དེ་ལ་རྟོག་པ་ཅི་ཡང་མ་མཆིས་པའི་སླད་དུའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དེ་དེ་བཞིན་ཏེ། བྱིས་པ་སོ་སོའི་སྐྱེ་བོ་རྣམས་ནི་གཟུགས་རྣམས་ལ་རྟོག་པར་བྱེད་དེ་གཟུགས་འདི་དག་ནི་ངན་ནོ། །འདི་དག་ནི་འབྲིང་ངོ་། །འདི་དག་ནི་རབ་བོ་སྙམ་
[168a.3]དུ་སེམས་མོད་ཀྱི་འོན་ཀྱང་གཟུགས་རྣམས་ནི་གཟུགས་ཀྱི་ངོ་བོ་ཉིད་ལ་རྣམ་པར་རྟོག་པ་མི་སྐྱེད་དེ་རྟོག་པར་མི་བྱེད། རྣམ་པར་རྟོག་པར་མི་བྱེད་དོ། །སྒྲ་དང་། དྲི་དང་། རོ་དང་རེག་བྱ་རྣམས་ཀྱང་དེ་དང་འདྲའོ། །འདི་ལྟར་ཡང་བྱིས་པ་སོ་སོའི་སྐྱེ་བོ་རྣམས་ནི་ཆོས་རྣམས་ལ་རྟོག་པར་བྱེད་
[168a.4]དེ་ཆོས་འདི་དག་ནི་ངན་ནོ། །འདི་དག་ནི་འབྲིང་ངོ་། །འདི་དག་ནི་རབ་བོ་སྙམ་དུ་སེམས་མོད་ཀྱི། འོན་ཀྱང་ཆོས་རྣམས་ནི་ཆོས་ཀྱི་ངོ་བོ་ཉིད་ལ་རྣམ་པར་རྟོག་པ་མི་སྐྱེད་དེ། རྟོག་པར་མི་བྱེད། རྣམ་པར་རྟོག་པར་མི་བྱེད་དོ། །རིགས་ཀྱི་བུ་འདི་ལྟ་སྟེ་དཔེར་ན་བུད་མེད་དེས་མེད་པ་ལ་ཡོད་པའི་
[168a.5]འདུ་ཤེས་བསྐྱེད་ནས། དེ་ཡང་སོ་སོར་རྟོག་པར་བྱེད་ཅིང་དེ་ལ་མངོན་པར་ཞེན་པ་དེ་བཞིན་དུ་རིགས་ཀྱི་བུ་འདི་དག་ནི་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ཁ་ཅིག་ཆོས་ཐམས་ཅད་གཟུགས་བརྙན་ལྟ་བུར་ཤེས་ནས་འདི་སྐད་དུ་བདག་ཅག་གཟུགས་རྣམས་ལ་
[168a.6]ཆགས་པར་མི་བྱའོ། །དེ་བཞིན་དུ་བདག་ཅག་སྒྲ་རྣམས་དང་། དྲི་རྣམས་དང་། རོ་རྣམས་དང་། རེག་བྱ་རྣམས་དང་། ཆོས་རྣམས་ལ་ཆགས་པར་མི་བྱའོ། །བདག་ཅག་གིས་སྡོམ་པ་བསྒྲུབ་པར་བྱའོ་ཞེས་ཟེར་ཏེ། དེ་དག་མེད་པ་དེ་ལ་ཡོད་པར་འདུ་ཤེས་བསྐྱེད་ནས་མེད་བཞིན་དུ་
[168a.7]སོ་སོར་རྟོག་པར་བྱེད་དེ་དེ་ལ་མངོན་པར་ཞེན་ལ། དེས་ཀྱང་དགའ་བར་འཛིན་ཅིང་བདག་ལ་ནི་སྟོད་པར་བྱེད། གཞན་ལ་ནི་བརྙས་པར་བྱེད་པ་གང་དག་ཡིན་པ་རྣམས་ཀྱང་དེ་དང་འདྲ་བར་བལྟ་བར་བྱའོ། །ང་ནི་མི་བླུན་པོ་དེ་དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་
[168b]
[168b.1]ལོག་པར་ཞུགས་པ་ཞེས་བྱའོ། །རིགས་ཀྱི་བུ་འདི་ལྟ་སྟེ་དཔེར་ན་མོ་ཤམ་ཞིག་ཡོད་ལ་དེ་དྲན་པ་ཉམས་པས་འདི་ལྟར་བདག་ནི་བུ་མི་འདོད་པར་བྱའོ་ཞེས་དམ་འཆའ་བར་བྱེད་པ་དེ་ལ། བུད་མེད་ལ་ལ་ཞིག་གིས་ཡིད་བསྲུང་བའི་ཕྱིར་ཤེས་ཤིང་རྟོགས་བཞིན་དུ་འདི་སྐད་ཅེས། ཁྱོད་
[168b.2]ཀྱི་བུ་གཟུགས་བཟང་ཞིང་མཛེས་ལ་བལྟ་ན་སྡུག་པ་ཞིག་ཡོད་པར་འགྱུར་གྱིས། འདི་ལྟར་དམ་མི་བཅའ་བར་གསོལ་ཞེས་ཟེར་ལ། དེ་ནས་མོ་ཤམ་དེས་བུད་མེད་དེའི་ཚིག་མཉན་ནས་དྲན་པ་ཉམས་པས་བདག་གི་བུ་གཟུགས་བཟང་ཞིང་མཛེས་ལ་བལྟ་ན་སྡུག་པ་ཞིག་ཡོད་
[168b.3]པར་འགྱུར་རོ་སྙམ་དུ་རེ་བའི་སེམས་སྐྱེད་པར་བྱེད་དེ། སེམས་འཁྲུལ་པ་དེས་འདུ་ཤེས་ཀྱི་རྣམ་པ་དེས་སེམས་ཡོངས་སུ་མགུ་བར་བྱེད་ལ། བུ་ནི་སྐྱེས་ཀྱང་མ་སྐྱེས་སྐྱེ་བར་ཡང་མི་འགྱུར་བ་དེ་བཞིན་དུ་རིགས་ཀྱི་བུ་དེ་བཞིན་གཤེགས་པ་ནི་ཆོས་ཐམས་ཅད། མོ་ཤམ་གྱི་བུ་དང་
[168b.4]འདྲ་བར་མཁྱེན་ཅིང་གཟིགས་བཞིན་དུ་འཇིག་རྟེན་གྱི་རྗེས་སུ་འཐུན་པར་བྱ་བའི་ཕྱིར་གཉིས་སུ་སྟོན་ཏེ། འདས་པའི་དུས་ན་ཁྱོད་མིང་འདི་ཞེས་བྱ་བར་གྱུར། རིགས་ནི་འདི་ཞེས་བྱ། རུས་ནི་འདི་ཞེས་བྱ། ཁ་དོག་ནི་འདི་འདྲ་བར་གྱུར། ཟས་ནི་འདི་ལྟ་བུ་ཞིག་ཟ་ཟ། ཡུན་
[168b.5]ནི་འདི་སྲིད་ཅིག་ཏུ་གནས་གནས། བདེ་བ་དང་སྡུག་བསྔལ་ནི་འདི་ལྟ་བུ་ཞིག་ཉམས་སུ་མྱོང་། ཚེའི་མཐའ་ནི་འདི་སྲིད་ཅིག་ཏུ་གྱུར་ཏོ། །མ་འོངས་པའི་དུས་ན་ནི་འདི་ལྟ་བུ་ཞིག་ཏུ་འགྱུར་ཏེ། མིང་ནི་འདི་སྐད་ཅེས་བྱ་བར་འགྱུར། རིགས་ནི་འདི་ཞེས་བྱ། རུས་ནི་འདི་
[168b.6]ཞེས་བྱ། ཁ་དོག་ནི་འདི་འདྲ་བར་འགྱུར། ཟས་ནི་འདི་ལྟ་བུ་ཞིག་ཟ་བར་འགྱུར། ཡུན་ནི་འདི་སྲིད་ཅིག་ཏུ་གནས་པར་འགྱུར། བདེ་བ་དང་སྡུག་བསྔལ་ནི་འདི་ལྟ་བུ་ཞིག་ཉམས་སུ་མྱོང་བར་འགྱུར། ཚེའི་མཐའ་ནི་འདི་སྲིད་ཅིག་ཏུ་འགྱུར་རོ། །དེ་བཞིན་དུ་ད་ལྟར་བྱུང་
[168b.7]བའི་དུས་ན་མིང་ནི་འདི་ཞེས་བྱ། རིགས་ནི་འདི་ཞེས་བྱ། རུས་ནི་འདི་ཞེས་བྱ། ཁ་དོག་ནི་འདི་འདྲ་བ་ཞིག །ཟས་ནི་འདི་ལྟ་བུ་ཞིག་ཟ། ཡུན་ནི་འདི་སྲིད་ཅིག་གནས། བདེ་བ་དང་སྡུག་བསྔལ་བ་ནི་འདི་ལྟ་བུ་ཞིག་ཉམས་སུ་མྱོང་། ཚེའི་མཐའ་ནི་འདི་སྲིད་ཅིག་ཐུབ་པོ་ཞེས་
[169a]
[169a.1]སྟོན་པར་མཛད་དོ། །རིགས་ཀྱི་བུ་དཔེར་ན་མོ་ཤམ་དེ་རང་གི་བརྟགས་པས་བུའི་འདུ་ཤེས་དེས་རེ་བར་བྱེད་ལ་བུ་དེ་ནི་མི་སྐྱེ་བའི་ཆོས་ཅན་ནོ། །མི་སྐྱེ་བའི་ཆོས་ཅན་ཡིན་པས་ན་མི་འགག་པའི་ཆོས་ཅན་ནོ། །མི་འགག་པའི་ཆོས་ཅན་ཡིན་པས་ན་རྣམ་པར་རིག་བྱེད་མ་ཡིན་
[169a.2]པའི་ཆོས་ཅན་ནོ། །རིགས་ཀྱི་བུ་དེ་བཞིན་དུ་གཟུགས་ཐམས་ཅད་ནི་གཟུགས་ཀྱི་ངོ་བོ་ཉིད་ཀྱིས་མི་སྐྱེ་བའི་ཆོས་ཅན་ནོ། །མི་སྐྱེ་བའི་ཆོས་ཅན་ཡིན་པས་ན་མི་འགག་པའི་ཆོས་ཅན་ནོ། །མི་འགག་པའི་ཆོས་ཅན་ཡིན་པས་ན་རྣམ་པར་རིག་བྱེད་མ་ཡིན་པའི་ཆོན་ཅན་ནོ། །ཚོར་བ་
[169a.3]ཐམས་ཅད་དང་། འདུ་ཤེས་ཐམས་ཅད་དང་། འདུ་བྱེད་ཐམས་ཅད་དང་། རྣམ་པར་ཤེས་པ་ཐམས་ཅད་ཀྱང་དེ་དང་འདྲ་སྟེ། རྣམ་པར་ཤེས་པའི་ངོ་བོ་ཉིད་ཀྱིས་མི་སྐྱེ་བའི་ཆོས་ཅན་ནོ། །མི་སྐྱེ་བའི་ཆོས་ཅན་ཡིན་པས་ན་མི་འགག་པའི་ཆོས་ཅན་ནོ། །མི་འགག་པའི་ཆོས་
[169a.4]ཅན་ཡིན་པས་ན་རྣམ་པར་རིག་བྱེད་མ་ཡིན་པའི་ཆོས་ཅན་ཏེ། ཆོས་ཀྱི་ངོ་བོ་ཉིད་དེ་ལྟར་མི་ཤེས་པ་གང་དག་ཡིན་པ་དེ་དག་ནི་ཡང་དག་པར་ཞུགས་པ་མ་ཡིན་ནོ། །ང་ནི་མི་བླུན་པོ་དེ་དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །ཆོས་
[169a.5]རྣམས་དེ་ལྟར་ཤེས་པ་གང་དག་ཡིན་པ་དེ་དག་ནི་ཡང་དག་པར་ཞུགས་པ་ཡིན་ཏེ། དེ་དག་ནི་ལམ་ལ་གནས་པ་ཡིན་ནོ། །དེ་དག་ནི་ལམ་ལས་མི་གཡོ་བ་ཡིན་ནོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་རྣམས་ཀྱི་ཆོས་གནས་པ་ནི་ཆོས་ཀྱི་དབྱིངས་མི་གཡོ་བའི་
[169a.6]ཚུལ་གྱིས་མི་གཡོ་བ་ཡིན་པའི་ཕྱིར་རོ། །རིགས་ཀྱི་བུ་དེ་ལྟ་བས་ན། རིགས་ཀྱི་བུའམ། རིགས་ཀྱི་བུ་མོ་དེ་བཞིན་གཤེགས་པ་རྣམས་ཀྱི་ཆོས་ཀྱི་ཚུལ་ལ་འཇུག་པར་འདོད་པས་འདོད་ཆགས་ལས་གཡོ་བར་མི་བྱའོ། །ཞེ་སྡང་ལས་གཡོ་བར་མི་བྱའོ། །གཏི་མུག་ལས་
[169a.7]གཡོ་བར་མི་བྱའོ། །ཉོན་མོངས་པ་ཐམས་ཅད་ལས་གཡོ་བར་མི་བྱའོ། །མིག་དང་། གཟུགས་དང་། མིག་གི་རྣམ་པར་ཤེས་པ་ལས་གཡོ་བར་མི་བྱའོ། །དེ་བཞིན་དུ་རྣ་བ་དང་། སྒྲ་དང་། རྣ་བའི་རྣམ་པར་ཤེས་པ་དང་། སྣ་དང་། དྲི་དང་། སྣའི་རྣམ་པར་ཤེས་པ་
[169b]
[169b.1]དང་། ལྕེ་དང་། རོ་དང་། ལྕེའི་རྣམ་པར་ཤེས་པ་དང་། ལུས་དང་། རེག་བྱ་དང་། ལུས་ཀྱི་རྣམ་པར་ཤེས་པ་དང་། ཡིད་དང་། ཆོས་དང་། ཡིད་ཀྱི་རྣམ་པར་ཤེས་པ་ལས་གཡོ་བར་མི་བྱའོ། །ཆོས་ཐམས་ཅད་ཀྱི་འདུ་ཤེས་ལས་གཡོ་བར་མི་བྱའོ། །ཆོས་ཐམས་ཅད་ཀྱི་འདུ་ཤེས་ལ་ཡང་གནས་པར་
[169b.2]མི་བྱའོ། །དེ་ཅིའི་ཕྱིར་ཞེ་ན། གལ་ཏེ་འདོད་ཆགས་ལས་གཡོ་བར་གྱུར་ན་ཆོས་ཀྱི་དབྱིངས་ལས་གཡོ་བར་འགྱུར་རོ། །དེ་ཅིའི་ཕྱིར་ཞེ་ན། སྟོང་པ་ཉིད་མི་གཡོ་བའི་དོན་གྱིས་འདོད་ཆགས་ཉིད་ཆོས་ཀྱི་དབྱིངས་ཡིན་པའི་ཕྱིར་རོ། །གལ་ཏེ་ཞེ་སྡང་ལས་གཡོ་བར་གྱུར་ན་ཆོས་ཀྱི་དབྱིངས་ལས་གཡོ་
[169b.3]བར་འགྱུར་རོ། །དེ་ཅིའི་ཕྱིར་ཞེ་ན། མཚན་མ་མེད་པ་མི་གཡོ་བའི་དོན་གྱིས་ཞེ་སྡང་ཉིད་ཆོས་ཀྱི་དབྱིངས་ཡིན་པའི་ཕྱིར་རོ། །གལ་ཏེ་གཏི་མུག་ལས་གཡོ་བར་གྱུར་ན་ཆོས་ཀྱི་དབྱིངས་ལས་གཡོ་བར་འགྱུར་རོ། །དེ་ཅིའི་ཕྱིར་ཞེ་ན། སྨོན་པ་མེད་པ་མི་གཡོ་བའི་དོན་གྱིས་གཏི་མུག་ཉིད་
[169b.4]ཆོས་ཀྱི་དབྱིངས་ཡིན་པའི་ཕྱིར་རོ། །གལ་ཏེ་ཉོན་མོངས་པ་ཐམས་ཅད་ལས་གཡོ་བར་གྱུར་ན་ཆོས་ཀྱི་དབྱིངས་ལས་གཡོ་བར་འགྱུར་རོ། །དེ་ཅིའི་ཕྱིར་ཞེ་ན། ཉོན་མོངས་པ་ཐམས་ཅད་ཀྱི་ངོ་བོ་ཉིད་ཇི་ལྟ་བ་བཞིན་དུ་རྟོགས་པ་མི་གཡོ་བའི་དོན་གྱིས་ཉོན་མོངས་པ་ཐམས་ཅད་ཉིད་ཆོས་ཀྱི་དབྱིངས་
[169b.5]ཡིན་པའི་ཕྱིར་རོ། །གལ་ཏེ་མིག་དང་། གཟུགས་དང་། མིག་གི་རྣམ་པར་ཤེས་པ་ལས་གཡོ་བར་གྱུར་ན་ཆོས་ཀྱི་དབྱིངས་ལས་གཡོ་བར་འགྱུར་རོ། །དེ་ཅིའི་ཕྱིར་ཞེ་ན། རྟེན་ཅིང་འབྲེལ་པར་འབྱུང་བ་མི་གཡོ་བའི་དོན་གྱིས་མིག་དང་། གཟུགས་དང་། མིག་གི་རྣམ་པར་
[169b.6]ཤེས་པ་ཉིད་ཆོས་ཀྱི་དབྱིངས་ཡིན་པའི་ཕྱིར་རོ། །དེ་བཞིན་དུ་གལ་ཏེ་རྣ་བ་དང་། སྒྲ་དང་། རྣ་བའི་རྣམ་པར་ཤེས་པ་དང་། སྣ་དང་། དྲི་དང་། སྣའི་རྣམ་པར་ཤེས་པ་དང་། ལྕེ་དང་། རོ་དང་། ལྕེའི་རྣམ་པར་ཤེས་པ་དང་། ལུས་དང་། རེག་
[169b.7]བྱ་དང་། ལུས་ཀྱི་རྣམ་པར་ཤེས་པ་དང་། ཡིད་དང་། ཆོས་དང་། ཡིད་ཀྱི་རྣམ་པར་ཤེས་པ་ལས་གཡོ་བར་གྱུར་ན། ཆོས་ཀྱི་དབྱིངས་ལས་གཡོ་བར་འགྱུར་རོ། །དེ་ཅིའི་ཕྱིར་ཞེ་ན། རྟེན་ཅིང་འབྲེལ་པར་འབྱུང་བ་མི་གཡོ་བའི་དོན་གྱིས། ཡིད་དང་། 
[170a]
[170a.1]ཆོས་དང་། ཡིད་ཀྱི་རྣམ་པར་ཤེས་པ་ཉིད་ཆོས་ཀྱི་དབྱིངས་ཡིན་པའི་ཕྱིར་རོ། །གལ་ཏེ་ཆོས་ཐམས་ཅད་ཀྱི་འདུ་ཤེས་ལས་གཡོ་བར་གྱུར་ན་ཆོས་ཀྱི་དབྱིངས་ལས་གཡོ་བར་འགྱུར་རོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ཀྱི་འདུ་ཤེས་ཀྱི་ངོ་བོ་ཉིད་ཇི་ལྟ་བ་
[170a.2]བཞིན་དུ་རྟོགས་པ་མི་གཡོ་བའི་དོན་གྱིས་ཆོས་ཐམས་ཅད་ཀྱི་འདུ་ཤེས་ཉིད་ཆོས་ཀྱི་དབྱིངས་ཡིན་པའི་ཕྱིར་རོ། །ངས་དེ་ལས་དགོངས་ནས་ཚིག་འདི་སྐད་དུ་ལོག་པར་ལྟ་བ། ལོག་པར་ལྟ་བ་ཡིན་པར་མཐོང་ན། དེ་དེའི་ཡང་དག་པར་ལྟ་བ་ཡིན་ནོ་ཞེས་གསུངས་སོ། །བསལ་
[170a.3]བ་མེད་པ་དང་། གཞག་པ་མེད་པའི་ཚུལ་གྱིས་ལོག་པར་ལྟ་བ་ལས་ཀྱང་མི་གཡོ་ལ། ལོག་པར་ལྟ་བ་མེད་པར་གྱུར་པ་ལས་གུད་ན་ཡང་། ཡང་དག་པར་ལྟ་བ་མེད་དེ། ཆོས་ཐམས་ཅད་གཉིས་སུ་མེད་པའི་ཕྱིར། ལོག་པར་ལྟ་བ་ཡང་དག་པ་ཇི་ལྟ་བ་བཞིན་དུ་མཐོང་བ་
[170a.4]ཉིད་ཡང་དག་པར་ལྟ་བ་ཡིན་གྱི་གཉིས་སུ་འདུ་ཤེས་པ་ལ་ནི་ཡང་དག་པར་ལྟ་བ་མེད་དོ། །རིགས་ཀྱི་བུ་འདི་ལྟ་སྟེ་དཔེར་ན་མི་ལ་ལ་ཞིག་ནུབ་མོ་མུན་པ་མུན་ནག་གི་ནང་ན་ལམ་དུ་ཞུགས་ཏེ། དེས་འབྲོག་ཁོང་སྟོང་ཞིག་ཏུ་ཤིང་ལྗོན་པ་ཕལ་པོ་ཆེ་སྟུག་པོ་མཐོང་ལ། དེས་དེར་ཤིང་ཞིག་གི་
[170a.5]དྲུང་ན་ཆོམ་རྐུན་ཡོད་པའི་འདུ་ཤེས་བསྐྱེད་ནས་སྐྲག་སྟེ་ལམ་དེར་མ་སོང་ན། རིགས་ཀྱི་བུ་འདི་ཇི་སྙམ་དུ་སེམས། ཅི་མི་དེ་སྣང་བ་ཡང་མ་བྱུང་། ཤིང་དེ་ཡང་མངོན་སུམ་དུ་མ་བྱས་པར་ཤིང་སྟུག་པོ་དེ་ལས་འཕགས་པའམ། ཆོམ་རྐུན་གྱི་འཇིགས་པ་མེད་པར་འགྱུར་རམ། 
[170a.6]གསོལ་པ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་འདི་ཇི་སྙམ་དུ་སེམས། ཅི་མི་དེ་སྣང་བ་ཡང་ཡོད་ལ་ཤིང་ཡང་མངོན་སུམ་དུ་བྱས་ན་ཤིང་སྟུག་པོ་དེ་ལས་འཕགས་པའམ། ཆོམ་རྐུན་གྱི་འཇིགས་པ་མེད་པར་འགྱུར་རམ། 
[170a.7]གསོལ་པ། བཅོམ་ལྡན་འདས་དེ་དེ་ལྟ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལྟར་མི་དེས་འཇིགས་པ་མ་མཆིས་པ་ལ་འཇིགས་པའི་འདུ་ཤེས་བསྐྱེད་ཅིང་། ཡང་དག་པ་མ་ལགས་པ་ཀུན་བརྟགས་པའི་སླད་དུའོ། །བཅོམ་ལྡན་འདས་ཀྱིས་བཀའ་སྩལ་
[170b]
[170b.1]པ། རིགས་ཀྱི་བུ་དེ་བཞིན་དུ་བྱིས་པ་སོ་སོའི་སྐྱེ་བོ་རྩོད་པས་ཡང་དག་པ་མ་ཡིན་པའི་ཕྱིན་ཅི་ལོག་གིས་ཕྱིན་ཅི་ལོག་ཏུ་གྱུར་པ། མ་རིག་པའི་མུན་པས་མིག་ཀུན་ནས་གཡོགས་པ་ཐམས་ཅད་མེད་བཞིན་དུ་སྒྲོ་བཏགས་པས་འཁོར་བའི་འཇིགས་པས་སྐྲག་ནས་འཁོར་བ་ལས་ངེས་པར་འབྱུང་
[170b.2]བ་ཡོངས་སུ་ཚོལ་ལོ། །དེ་དག་གིས་གང་དུ་འཇིགས་པའི་འདུ་ཤེས་བསྐྱེད་པའི་འཁོར་བ་དེ་ཡང་དོན་དམ་པར་མི་དམིགས་ན་དེ་དག་མྱ་ངན་ལས་འདས་པ་ནི་འཇིགས་པ་མེད་པའོ་ཞེས་ཡོངས་སུ་ཚོལ་བར་བྱེད་དོ། །དགེ་བའི་བཤེས་གཉེན་གྱིས་ཡོངས་སུ་ཟིན་པ་ཡང་དག་པར་ཞུགས་པ་
[170b.3]རྣམས་ནི་འཁོར་བ་དེ་ཉིད་མྱ་ངན་ལས་འདས་པ་ཡིན་པར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ལ། ཆོས་ཐམས་ཅད་ཀྱི་སྐྱེ་བ་མེད་པ་ཡང་རབ་ཏུ་ཤེས་ཏེ། དེ་ལྟར་ཡང་དག་པར་ཞུགས་པ་དེ་དག་ནི་ཆོས་གང་ཡང་ལེན་པར་མི་བྱེད། འདོར་བར་མི་བྱེད། སེལ་བར་མི་བྱེད། འཇོག་
[170b.4]པར་མི་བྱེད་དོ། །ཆོས་ཀྱི་དབྱིངས་ལ་གནས་ཏེ་གཡོ་བ་མེད་དོ། །མི་གཡོ་བས་ན་གནས་སྒོམ་པར་མི་བྱེད། མི་སྒོམ་པས་ན་གནས་མེད་དོ། །གནས་མེད་པས་ན་གཡོ་བ་མེད་དེ། འདི་ནི་དེ་བཞིན་གཤེགས་པ་རྣམས་ཀྱི་ཆོས་ཀྱི་ཚུལ་གཡོ་བ་མེད་པ་སྟེ། དེ་ལ་ནི་གཡོ་བར་བྱ་བའམ་
[170b.5]འཕགས་པར་བྱ་བའམ། དོར་བར་བྱ་བའམ་བླང་བར་བྱ་བའི་ཆོས་ཅི་ཡང་མི་དམིགས་སོ། །དེ་ཅིའི་ཕྱིར་ཞེ་ན། ཆོས་ཀྱི་ཚུལ་ནི་ནམ་མཁའི་ཚུལ་ཉིད་ཡིན་ལ། ནམ་མཁའ་ལ་ནི་གཡོ་བ་ཡང་མེད། འཕགས་པ་ཡང་མེད་པའི་ཕྱིར་རོ། །རིགས་ཀྱི་བུ་དེ་ལྟར་ཡང་དག་པར་ཞུགས་པ་ཤེས་
[170b.6]པ་དང་ལྡན་པ་ནི་སེམས་ཅན་ཐམས་ཅད་ཀྱིས་ཀྱང་ཤེས་པའི་ཡོངས་སུ་ཤེས་པ་དེ་ལས་བསྐྱོད་ཅིང་བསྒུལ་བར་མི་ནུས་སོ། །དེ་ཅིའི་ཕྱིར་ཞེ་ན། འདི་ལྟར་དེས་མི་གཡོ་བའི་ཡེ་ཤེས་ཐོབ་པའི་ཕྱིར་རོ། །དེ་ནས་ཚེ་དང་ལྡན་པ་ཤཱ་རིའི་བུ་སྟན་ལས་ལངས་ཏེ། བླ་གོས་ཕྲག་པ་
[170b.7]གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་
[171a]
[171a.1]འདི་འཛིན་པའམ། ཀུན་ཆུབ་པར་བགྱིད་པའམ། མོས་པར་བགྱིད་པ་དེ་དག་ནི་ཤེས་རབ་དང་ལྡན་པའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་མི་ཤེས་པ་ཐམས་ཅད་སེལ་བ་དང་། ཤེས་པ་ཐམས་
[171a.2]ཅད་དང་ལྡན་པའི་སླད་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་མཽད་གལ་གྱི་བུ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་བར་བགྱིད་པའམ། མོས་
[171a.3]པར་བགྱིད་པ་དེ་དག་ནི། རྫུ་འཕྲུལ་དང་ལྡན་པའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་མིག་གི་རྣམ་པར་ཤེས་པར་བགྱི་བ་གང་ལགས་པ་དེ་ནི་རྫུ་འཕྲུལ་མ་ལགས་ཀྱི། བཅོམ་ལྡན་འདས་གང་མིག་གི་རྣམ་
[171a.4]པར་ཤེས་པར་བགྱི་བའི་ཆོས་ཐམས་ཅད་ལ་སེ་གོལ་གཏོགས་པ་ཙམ་ཡང་མོས་པར་མི་བགྱིད་པ་དེ་ནི་རྫུ་འཕྲུལ་གྱི་མཆོག་ལགས་པའི་སླད་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ནམ་གྲུས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་
[171a.5]ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་པར་བགྱིད་པའམ། མོས་པར་བགྱིད་པ་དེ་དག་ནི་བསམ་གཏན་པའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་ཉོན་མོངས་པ་ཐམས་
[171a.6]ཅད་ངེས་པར་སྲེག་པ་ལགས་པའི་སླད་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་པར་བགྱིད་པ་
[171a.7]འམ། མོས་པར་བགྱིད་པ་དེ་དག་ནི་ཉོན་མོངས་པ་མ་མཆིས་པར་གནས་པའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་ཉོན་མོངས་པའི་དགྲ་ཐམས་ཅད་དང་བྲལ་བ་དང་། ཆོས་ཐམས་ཅད་ཀྱིས་མ་གོས་
[171b]
[171b.1]པ་ལགས་པའི་སླད་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་པར་བགྱིད་པའམ། མོས་པར་བགྱིད་
[171b.2]པ་དེ་དག་ནི་སྦྱངས་པའི་ཡོན་ཏན་སྨྲ་བའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་ཉོན་མོངས་པ་ཐམས་ཅད་སྦྱངས་པ་དང་། ཆོས་ཐམས་ཅད་ཀྱིས་ཀུན་ནས་ཉོན་མོངས་པ་ཅན་དུ་མི་འགྱུར་བའི་སླད་དུའོ། །དེ་ནས་
[171b.3]བཅོམ་ལྡན་འདས་ལ་ཚེ་དང་ལྡན་པ་སྒྲ་གཅན་ཟིན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་པར་བགྱིད་པའམ། མོས་པར་བགྱིད་པ་དེ་དག་ནི་བསླབ་པ་ལ་དགའ་བའི་མཆོག་ཏུ་
[171b.4]བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་བསླབ་པ་ཐམས་ཅད་ཀྱི་ཕ་རོལ་ཏུ་ཕྱིན་པ་ལགས་པའི་སླད་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཉེ་བར་འཁོར་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་
[171b.5]རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་པར་བགྱིད་པའམ། མོས་པར་བགྱིད་པ་དེ་དག་ནི་འདུལ་བ་འཛིན་པའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་
[171b.6]ནི་ཉོན་མོངས་པ་ཐམས་ཅད་སེལ་བར་བགྱིད་པ་ལགས་པའི་སླད་དུའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་
[171b.7]པར་བགྱིད་པའམ། མོས་པར་བགྱིད་པ་དེ་དག་ནི་མང་དུ་ཐོས་པའི་མཆོག་ཏུ་བསྟན་པར་བགྱི་བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་ཐོས་པ་ཐམས་ཅད་དང་ལྡན་པ་ལགས་པའི་སླད་དུའོ། །དེ་ལྟར་ཉན་ཐོས་ཆེན་པོ་དེ་དག་ཐམས་ཅད་ཀྱིས་
[172a]
[172a.1]རང་རང་གི་མཆོག་བརྗོད་པ་དག་གིས་ཆོས་ཀྱི་རྣམ་གྲངས་འདི་མངོན་པར་བསྟོད་དོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དེ་ལྟ་བས་ན་ཁྱོད་ཀྱིས་ཆོས་ཐམས་ཅད་བསལ་བ་མེད་ཅིང་གཞག་པ་མེད་པ་ལ་གནས་
[172a.2]པས་སངས་རྒྱས་ཀྱི་བྱང་ཆུབ་འདི་བདག་ཉིད་ཀྱིས་ཡང་དག་པར་སྟོན་ཅིག །ཆོས་གང་ཡང་དོར་དུ་མེད་པ་དང་། ཐོབ་པར་བྱར་མེད་པར་ཆོས་སྟོན་ཅིག །ཡོངས་སུ་ཤེས་པར་བྱར་མེད་པ་དང་། སྤང་དུ་མེད་པ་དང་། བསྒོམ་དུ་མེད་པ་དང་། མངོན་སུམ་དུ་བྱར་མེད་པ་དང་། མངོན་
[172a.3]པར་རྟོགས་པར་བྱར་མེད་པ་དང་། འཁོར་བ་ལས་བསྐྱོད་དུ་མེད་པ་དང་། མྱ་ངན་ལས་འདས་པར་འགྲོར་མེད་པ་དང་། རྒྱུན་དུ་ཞུགས་པའི་འབྲས་བུ་ཐོབ་པར་བྱར་མེད་པ་དང་། ལན་ཅིག་ཕྱིར་འོང་བར་འགྱུར་བ་དང་། ཕྱིར་མི་འོང་བར་འགྱུར་བ་དང་། དགྲ་བཅོམ་པ་ཉིད་ཀྱི་འབྲས་
[172a.4]བུ་ཐོབ་པར་བྱར་མེད་པར་ཆོས་སྟོན་ཅིག །དེ་ཅིའི་ཕྱིར་ཞེ་ན། ཀུན་དགའ་བོ་ཆོས་ཐམས་ཅད་ནི་རྒྱུན་དུ་ཞུགས་པ་དང་། ལན་ཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པའི་ཆོས་ཡིན་ཏེ། ཆོས་ཀྱི་དབྱིངས་མཉམ་པ་ཉིད་ཀྱི་ཕྱིར་རོ། །ཀུན་དགའ་བོ་དེ་ལྟ་བས་ན། 
[172a.5]ཁྱོད་ཀྱིས་བྱང་ཆུབ་སེམས་དཔའི་ཐེག་པ་པའི་གང་ཟག་རྣམས་ལ་ཉན་ཐོས་དང་། རང་སངས་རྒྱས་ཀྱི་ས་ལས་བཟླར་མེད་པ་དང་། སངས་རྒྱས་ཀྱི་ཆོས་རྣམས་ཐོབ་པར་བྱར་མེད་པར་ཆོས་སྟོན་ཅིག །དེ་ཅིའི་ཕྱིར་ཞེ་ན། ཀུན་དགའ་བོ་ཆོས་ཐམས་ཅད་ནི་སངས་རྒྱས་ཀྱི་ཆོས་
[172a.6]ཡིན་ཏེ། ཆོས་ཀྱི་དབྱིངས་མཉམ་པ་ཉིད་ཀྱི་ཕྱིར་རོ། །ཀུན་དགའ་བོ། གཞན་ཡང་ཁྱོད་ཀྱིས་རྣལ་འབྱོར་སྤྱོད་པའི་དགེ་སློང་དགྲ་བཅོམ་པ་ཉིད་མངོན་སུམ་དུ་བྱ་བར་འདོད་པ་རྣམས་ལ་འདོད་ཆགས་དང་། ཞེ་སྡང་དང་། གཏི་མུག་སྤང་དུ་མེད་པར་ཆོས་སྟོན་ཅིག །དེ་
[172a.7]བཞིན་གཤེགས་པ་བལྟར་མེད་པ་དང་། ཆོས་མཉན་དུ་མེད་པ་དང་། དགེ་འདུན་ལ་བསྙེན་བཀུར་བྱར་མེད་པར་ཆོས་སྟོན་ཅིག །ཀུན་དགའ་བོ་འདོད་ཆགས་དང་། ཞེ་སྡང་དང་། གཏི་མུག་རྣམས་ནི་སྤང་དུ་མེད་པ་ཁོ་ན་སྟེ། འདོད་ཆགས་དང་། ཞེ་སྡང་དང་། གཏི་
[172b]
[172b.1]མུག་རྣམས་ཡ་མ་བརླ་ཡིན་པའི་ཕྱིར་རོ། །ཀུན་དགའ་བོ་སྐད་ཅིག་པ་རྣམས་ནི་སྤང་བར་བྱ་བ་མ་ཡིན་ཏེ་མེད་པའི་ཕྱིར་རོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་དེ་བཞིན་གཤེགས་པ་བལྟར་མ་མཆིས་
[172b.2]པ་ལགས། ཇི་ལྟར་ཆོས་མཉན་དུ་མ་མཆིས་པ་ལགས། ཇི་ལྟར་དགེ་འདུན་བསྙེན་བཀུར་བགྱིར་མ་མཆིས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ། དེ་ནི་མིག་གིས་བལྟ་བར་མི་ནུས་སོ། །ཀུན་དགའ་བོ་
[172b.3]ཆོས་ནི་བརྗོད་དུ་མེད་པ་སྟེ། དེ་ནི་རྣ་བས་མཉན་པར་མི་ནུས་སོ། །ཀུན་དགའ་བོ་དགེ་འདུན་ནི་འདུས་མ་བྱས་པ་སྟེ། དེ་ནི་ལུས་སམ། ངག་གམ། སེམས་ཀྱིས་བསྙེན་བཀུར་བྱར་མི་ནུས་སོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་
[172b.4]ལྡན་འདས་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཉིད་འདི་ལྟར་རྟོགས་པར་དཀའ་བ་ནི་ངོ་མཚར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་ནི་ཁྱོད་ཇི་སྐད་ཟེར་བ་དེ་བཞིན་ཏེ། རྣམ་གྲངས་འདིས་ན་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཉིད་
[172b.5]ནི་རྟོགས་པར་དཀའོ། །དེ་ཅིའི་ཕྱིར་ཞེ་ན། ཀུན་དགའ་བོ་ཉོན་མོངས་པ་ཐམས་ཅད་ལས་ཀྱང་སེམས་ཡོངས་སུ་སྦྱང་དགོས་ལ། ཆོས་གང་ལས་ཀྱང་བསྐྱོད་པར་ཡང་མི་བྱ། འཕགས་པར་ཡང་མི་བྱ་བའི་ཕྱིར་རོ། །ཀུན་དགའ་བོ་གང་རྣམ་གྲངས་འདིས་དེ་བཞིན་གཤེགས་པ་རྣམས་ཀྱི་ཆོས་
[172b.6]ཀྱི་ཚུལ་ལ་འཇུག་ཅིང་མོས་པར་བྱེད་པའི་སེམས་ཅན་དེ་དག་ནི་ངོ་མཚར་དུ་གྱུར་པ་ཡིན་པར་རིག་པར་བྱའོ། །ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་གང་དག་ངའི་བསྟན་པ་འདི་ལ་རབ་ཏུ་བྱུང་བ་ཆོས་ཀྱི་རྣམ་གྲངས་འདི་འཛིན་པའམ། ཀུན་ཆུབ་པར་བྱེད་པའམ། མོས་པར་བྱེད་
[172b.7]པ་དེ་དག་གིས་ནི་ཡུལ་འཁོར་གྱི་ཟས་ལེགས་པར་ཟོས་སོ། །དེ་དག་ནི་དེ་བཞིན་གཤེགས་པའི་བསྟན་པ་ལ་ལེགས་པར་རབ་ཏུ་བྱུང་ངོ་། །དེ་དག་གིས་ནི་མིའི་ལུས་ཐོབ་པ་ལེགས་པར་ཐོབ་བོ། །དེ་དག་གིས་ནི་བདུད་སྡིག་ཅན་བཏུལ་ལོ། །དེ་དག་གིས་ནི་ངའོ་སྙམ་པའི་ང་རྒྱལ་ངེས་
[173a]
[173a.1]པར་བཅོམ་མོ། །དེ་དག་གིས་ནི་སྦྱིན་གནས་སྦྱངས་སོ། །དེ་དག་གིས་ནི་ཡོན་གནས་སུ་གཟུང་བར་བྱའོ། །དེ་དག་གིས་ནི་བསོད་ནམས་ཀྱི་ཞིང་དུ་བལྟ་བར་བྱའོ། །དེ་ཅིའི་ཕྱིར་ཞེ་ན། ཀུན་དགའ་བོ་ཆོས་ཀྱི་རྣམ་གྲངས་འདི་ནི་མངོན་པའི་ང་རྒྱལ་ཅན་རྣམས་དང་། འབྲས་བུ་ལ་
[173a.2]དམིགས་པ་རྣམས་དང་། བྱང་ཆུབ་ལ་དམིགས་པ་རྣམས་དང་། སྔོན་གྱི་རྒྱལ་བ་རྣམས་ལ་བྱ་བ་མ་བྱས་པ་རྣམས་ཀྱིས་བཟོད་པར་མི་ནུས་པའི་ཕྱིར་རོ། །ཆོས་ཀྱི་རྣམ་གྲངས་འདི་བསྟན་པ་ན་བྱང་ཆུབ་སེམས་དཔའ་ལྷག་པའི་བསམ་པ་བརྟན་པས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །
[173a.3]དེ་ནས་བཅོམ་ལྡན་འདས་ཀྱིས་དེའི་ཚེ་འཛུམ་པ་མཛད་དོ། །འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཉིད་དེ། གང་གི་ཚེ་འཛུམ་པ་མཛད་པ་དེའི་ཚེ་བཅོམ་ལྡན་འདས་ཀྱི་ཞལ་གྱི་སྒོ་ནས་འོད་ཟེར་ཁ་དོག་དུ་མ་ཁ་དོག་སྣ་ཚོགས་འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་
[173a.4]དང་། བཙོད་ཀ་དང་ཤེལ་དང་། དངུལ་གྱི་ཁ་དོག་ལྟ་བུ་དག་བྱུང་ནས། འོད་ཟེར་དེ་དག་གིས་འཇིག་རྟེན་གྱི་ཁམས་མཐའ་ཡས་མུ་མེད་པ་སྣང་བས་ཁྱབ་པར་བྱས་ཏེ། ཚངས་པའི་འཇིག་རྟེན་གྱི་བར་དག་ཏུ་སོང་ནས་ཕྱིར་ལོག་སྟེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་
[173a.5]འདས་ཀྱི་སྤྱི་གཙུག་ཏུ་ནུབ་པར་གྱུར་ཏོ། །དེ་ནས་སངས་རྒྱས་ཀྱི་བྱིན་གྱི་རླབས་ཀྱིས་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་
[173a.6]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པ་རྣམས་ནི་རྒྱུ་མ་མཆིས་རྐྱེན་མ་མཆིས་པར་འཛུམ་པ་མི་མཛད་ན། བཅོམ་ལྡན་འདས་འཛུམ་པ་མཛད་པའི་རྒྱུ་ནི་གང་ལགས། རྐྱེན་ནི་གང་ལགས་དེ་སྐད་ཅེས་གསོལ་པ་དང་། བཅོམ་ལྡན་འདས་
[173a.7]ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་འཁོར་འདིའི་ནང་ནས་དགེ་སློང་མངོན་པའི་ང་རྒྱལ་ཅན་དུ་གྱུར་པ་ཉིས་བརྒྱ་པོ་དེ་དག་གིས་མངོན་པའི་ང་རྒྱལ་མེད་པའི་ཆོས་འདི་ཐོས་ནས་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །བྱང་ཆུབ་
[173b]
[173b.1]སེམས་དཔའ་ལྷག་པའི་བསམ་པ་བརྟན་པས་ནི་མི་སྐྱེ་བའི་ཆོས་ལ་བཟོད་པ་ཐོབ་བོ། །ཀུན་དགའ་བོ་བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་འདི་ནི་བསྐལ་པ་ཁྲིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། བསྐལ་པ་རིན་པོ་ཆེ་
[173b.2]ཐམས་ཅད་ཀུན་དུ་སྣང་བ་ལ། འཇིག་རྟེན་གྱི་ཁམས་མེ་ཏོག་ཐམས་ཅད་ཀྱིས་རྣམ་པར་བཀྲ་བ་ཞེས་བྱ་བར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེའི་པད་མ་དཔལ་གྱི་སྙིང་པོ་ཅན་ཞེས་བྱ་བར་འགྱུར་རོ། །དེའི་སངས་རྒྱས་ཀྱི་ཞིང་ཡང་ཡོན་ཏན་
[173b.3]བཀོད་པ་དཔག་ཏུ་མེད་པ་དང་ལྡན་པར་འགྱུར་ཏེ། སངས་རྒྱས་ཀྱི་ཞིང་དེ་ཡང་བྱང་ཆུབ་སེམས་དཔའ་འབའ་ཞིག་གིས་ཡོངས་སུ་གང་བར་འགྱུར་རོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདིའི་
[173b.4]མིང་ཅི་ལགས། འདི་ཇི་ལྟར་གཟུང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་ཀུན་དགའ་བོ་ཁྱོད་ཀྱིས་ཆོས་ཀྱི་རྣམ་གྲངས་འདི། ཆོས་ཐམས་ཅད་གཡོ་བ་མེད་པ་ཞེས་བྱ་བར་ཟུང་ཤིག །ལྷག་པའི་བསམ་པ་བརྟན་པའི་ལེའུ་ཞེས་བྱ་བར་ཡང་ཟུང་ཤིག །བཅོམ་
[173b.5]ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཀུན་དགའ་བོ་དང་། བྱང་ཆུབ་སེམས་དཔའ་ལྷག་པའི་བསམ་པ་བརྟན་པ་དང་། བྱང་ཆུབ་སེམས་དཔའ་དེ་དག་དང་། དགེ་སློང་དེ་དག་དང་། ཐམས་ཅད་དང་ལྡན་པའི་འཁོར་དེ་དང་། ལྷ་དང་། མི་དང་། ལྷ་མ་
[173b.6]ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།འཕགས་པ་ལྷག་པའི་བསམ་པ་བརྟན་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་
[173b.7]པོ་སུ་རེན་དྲ་བོ་དྷི་དང་། པྲ་ཛྙཱ་བར་མ་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།
[174a]
[174a.1]{T225}༄༅༅། །རྒྱ་གར་སྐད་དུ། ཨཱ་རྱ་ཏྲི་ཤ་ར་ཎ་ག་མ་ན་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་གསུམ་ལ་སྐྱབས་སུ་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། དཀོན་མཆོག་གསུམ་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་
[174a.2]འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་སོ། །དེ་ནས་དེའི་ཚེ་ཚེ་དང་ལྡན་པ་ཤ་ར་དྭ་ཏིའི་བུ་གཅིག་པུ་དབེན་པར་འདུག་པ་དང་། སེམས་ཀྱིས་སེམས་
[174a.3]ཀྱི་ཡོངས་སུ་རྟོག་པ་འདི་ལྟ་བུ་སྐྱེས་སོ། །སྟོན་པ་ནི་བདག་གི་མངོན་སུམ་དུ་གྱུར་ན། བདེ་བར་གཤེགས་པ་ཆོས་ཀྱི་རྗེའི་སྤྱན་སྔར་བདག་སོང་ལ། རིགས་ཀྱི་བུའམ། རིགས་ཀྱི་བུ་མོ་དད་པ་དང་ལྡན་པ་གང་ལ་ལ་སངས་རྒྱས་དང་། ཆོས་དང་། དགེ་སློང་གི་དགེ་འདུན་ལ་
[174a.4]སྐྱབས་སུ་སོང་བའི་གང་ཟག་དེའི་བསོད་ནམས་ཇི་སྙེད་ཅིག་སོགས་པར་འགྱུར་བའི་དོན་དེ་ཞུ་བར་བྱའོ་སྙམ་དུ་སེམས་སོ། །དེ་ནས་ཚེ་དང་ལྡན་པ་ཤཱ་རིའི་བུ་ཕྱེ་མ་རེད་ཀྱི་དུས་ཀྱི་ཚེ་ནང་དུ་ཡང་དག་འཇོག་ལས་ལངས་ཏེ། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་
[174a.5]འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །བཙུན་པ་བདག་གཅིག་པུ་དབེན་པར་མཆིས་ཏེ། ནང་དུ་ཡང་དག་འཇོག་ལ་མཆིས་པ་ན་སེམས་
[174a.6]ཀྱིས་སེམས་ཀྱི་ཡོངས་སུ་རྟོག་པ་འདི་ལྟ་བུ་སྐྱེས་ཏེ། རིགས་ཀྱི་བུའམ། རིགས་ཀྱི་བུ་མོ་དད་པ་དང་ལྡན་པ་གང་ལ་ལ་སངས་རྒྱས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆིས་པའི་གང་ཟག་དེའི་བསོད་ནམས་ཇི་སྙེད་ཅིག་སོགས་པར་འགྱུར་སྙམ་བགྱིད་
[174a.7]ལགས་སོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་རིའི་བུ་ཁྱོད་སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ལ་བདེ་བ་དང་། འཇིག་རྟེན་ལ་སྙིང་བརྩེ་བ་དང་། སྐྱེ་བོའི་ཚོགས་ཕལ་པོ་
[174b]
[174b.1]ཆེའི་དོན་དང་། ལྷ་དང་མི་རྣམས་ལ་ཕན་པ་དང་བདེ་བའི་ཕྱིར་ཞུས་པ་ལེགས་སོ་ལེགས་སོ། །གང་ཁྱོད་དེ་བཞིན་གཤེགས་པའི་སྤྱན་སྔར་འོངས་ཏེ་དོན་འདི་ཡོངས་སུ་ཞུ་བར་སེམས་པ་དེ་ནི་ཤཱ་རིའི་བུ་དོན་དེ་ཉིད་རྣམ་པར་ཤེས་པར་བྱ་བའི་ཕྱིར་དཔེས་བསྟན་པར་བྱ་སྟེ། སྐྱེས་བུ་
[174b.2]གང་ཟག་འགའ་ཞིག་རྫུ་འཕྲུལ་གྱི་མཐུ་འདི་ལྟ་བུ་དང་ལྡན་པར་གྱུར་པས་གང་འདི་འཛམ་བུའི་གླིང་དང་ཉེ་བའི་གླིང་ཞེང་དང་། སྲིད་དུ་དཔག་ཚད་བདུན་སྟོང་ཡོད་པའི་འཛམ་བུའི་གླིང་དེ་ན་གང་སྲོག་ཆགས་གནས་པ་དེ་དག་འཇིག་རྟེན་གྱི་ཁམས་གཞན་དུ་བཀོད་དེ། ལག་མཐིལ་ལྟར་
[174b.3]མཉམ་པར་བྱས་པར་རིན་པོ་ཆེ་སྣ་བདུན་ལ་འདི་ལྟ་སྟེ། གསེར་དང་། དངུལ་དང་། བཻ་དཱུརྱ་དང་། ཤེལ་དང་། མུ་ཏིག་དམར་པོ་དང་། རྡོའི་སྙིང་པོ་དང་། སྤུག་རྣམས་ལས་འཛམ་བུའི་གླིང་ཙམ་གྱི་མཆོད་རྟེན་སྲིད་དུ་ཚངས་པའི་འཇིག་རྟེན་གྱི་བར་ལ་ཐུག་པར་བརྩིགས་ཏེ། 
[174b.4]མཆོད་རྟེན་དེ་ལ་ལྷའི་སྤོས་དང་། ལྷའི་མེ་ཏོག་དང་། ལྷའི་ཕྲེང་བ་དང་། ལྷའི་གདུགས་དང་། རྒྱལ་མཚན་དང་། བ་དན་རྣམས་ཀྱིས་མཆོད་པ་བྱས་ལ། དེ་ནས་སྐྱེས་བུ་དེ་རྫུ་འཕྲུལ་གྱི་མཐུ་འདི་ལྟ་བུ་དང་ལྡན་པར་གྱུར་པས། གང་རྒྱ་མཚོ་ཆེན་པོ་བཞིའི་ཆུ་དེ་དག་
[174b.5]འཇིག་རྟེན་གྱི་ཁམས་གཞན་དུ་བྱོ་སྟེ། མ་རུ་ཀའི་ཏིལ་མར་གྱིས་རྒྱ་མཚོ་ཆེན་པོ་བཞི་ལྟར་བཀང་བའི་ནང་དུ་སྙིང་པོ་རི་རབ་ཙམ་བཙུགས་ལ། བསྐལ་པ་མང་པོའི་མཐའ་ཇི་སྲིད་པར་མར་མེའི་རྒྱུན་མི་འཆད་པར་བུས་ན། ཤཱ་རིའི་བུ་དེ་ཇི་སྙམ་དུ་སེམས། སྐྱེས་བུ་དེ་གཞི་
[174b.6]དེ་ལས་བསོད་ནམས་མང་དུ་སོགས་སྙམ་མམ། གསོལ་པ། བཅོམ་ལྡན་འདས་མང་ལགས་སོ། །བདེ་བར་གཤེགས་པ་མང་ལགས་སོ། །ཉན་ཐོས་དང་། རང་སངས་རྒྱས་ཐམས་ཅད་ལས་འདས་པ་ལགས་ཏེ། བཅོམ་ལྡན་འདས་འདི་ནི་དེ་བཞིན་གཤེགས་པའི་
[174b.7]ཡུལ་ལོ། །བདེ་བར་གཤེགས་པ་འདི་ནི་དེ་བཞིན་གཤེགས་པའི་ཡུལ་ལོ། །བཀའ་སྩལ་པ། ཤཱ་རིའི་བུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་སངས་རྒྱས་དང་། ཆོས་དང་། དགེ་འདུན་ལ་སྐྱབས་སུ་སོང་བའི་བསོད་ནམས་ཀྱི་ཕུང་པོ་དེ་ལ་བསོད་ནམས་
[175a]
[175a.1]ཀྱི་ཕུང་པོ་སྔ་མ་དེས་བརྒྱའི་ཆར་ཡང་ཉེ་བར་མི་འགྲོ་སྟེ། སྟོང་དང་། བརྒྱ་སྟོང་གི་ཆ་དང་། གྲངས་དང་། རྒྱུ་དང་། བགྲང་བར་ཡང་ཉེ་བར་མི་འགྲོའོ། །དེ་ནས་ཆོས་ཀྱི་རྣམ་གྲངས་འདི་བཤད་པའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་གཡོས། 
[175a.2]རབ་ཏུ་གཡོས། ཀུན་ཏུ་རབ་ཏུ་གཡོས། འགུལ་རབ་ཏུ་འགུལ། ཀུན་ཏུ་རབ་ཏུ་འགུལ། ལྡེག་རབ་ཏུ་ལྡེག །ཀུན་ཏུ་རབ་ཏུ་ལྡེག་གོ། །དེའི་ཚེ་དེར་གློག་གི་རྒྱུན་ཆེན་པོ་བྱུང་ངོ་། །ལྷ་རྣམས་ཀྱིས་ཀྱང་རྔ་སྒྲ་བསྒྲགས་སོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་
[175a.3]བོས་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། ཇི་ལྟར་གཟུང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་འདི་ལྟར་ཆོས་ཀྱི་རྣམ་གྲངས་འདི་སྒོ་མཐའ་ཡས་པས་བསྒྲུབ་པ་ཞེས་བྱ་བར་ཟུང་ཤིག །
[175a.4]དེའི་དོན་ནི་དེ་ལྟར་བལྟ་བར་བྱ་སྟེ། དེ་དེ་བཞིན་དུ་ཟུང་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཤཱ་རིའི་བུ་དང་། དགེ་སློང་གཞན་དག་ཀྱང་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་དོ།། །།འཕགས་པ་གསུམ་ལ་
[175a.5]སྐྱབས་སུ་འགྲོ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་སརྦ་ཛྙ་དེ་བ་དང་། ཞུ་ཆེན་གྱི་ལོ་ཙྪ་བ་བན་དེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།
[175a.6]{T226}༄༅། །རྒྱ་གར་སྐད་དུ། ཨཱརྱ་བྷ་བ་སཾ་ཀྲཱནྟི་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་སྲིད་པ་འཕོ་བ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་
[175a.7]ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་འཁོར་
[175b]
[175b.1]བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་ཏེ། ཚངས་པར་སྤྱོད་པ། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་ཡང་དག་
[175b.2]པར་སྟོན་ཏོ། །དེའི་ཚེ་ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་སྟེ། རྒྱལ་པོའི་འབྱོར་པ་ཆེན་པོ་དང་། རྒྱལ་པོའི་མཐུ་ཆེན་པོས་འོད་མའི་ཚལ་ག་ལ་བ་དང་། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་
[175b.3]ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་
[175b.4]འདས་ཇི་ལྟར་ན་ལས་བགྱིས་ཤིང་བསགས་པ་འགགས་ནས་ཡུན་རིང་དུ་འགགས་པ་འགུམ་པའི་དུས་ཀྱི་ཚེ་ཉེ་བར་གནས་ཤིང་ཡིད་ལ་མངོན་དུ་འགྱུར་ལགས། འདུ་བྱེད་ཐམས་ཅད་སྟོང་པ་ལ་ཇི་ལྟར་ལས་རྣམས་ཆབ་མི་འཚལ་བར་གདའ། དེ་སྐད་ཅེས་གསོལ་པ་དང་། བཅོམ་
[175b.5]ལྡན་འདས་ཀྱིས་ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་འདི་ལྟ་སྟེ། དཔེར་ན་མི་ཞིག་ཉལ་བའི་རྨི་ལམ་ན་ཡུལ་གྱི་བུད་མེད་བཟང་མོ་དང་ལྷན་ཅིག་ཏུ་ཡོངས་སུ་སྤྱོད་པ་རྨིས་ལ། དེ་ཉལ་བ་ལས་སད་ནས་ཡུལ་
[175b.6]གྱི་བུད་མེད་བཟང་མོ་དེ་དྲན་ན་རྒྱལ་པོ་ཆེན་པོ་འདི་ཇི་སྙམ་དུ་སེམས། རྨི་ལམ་གྱི་ཡུལ་གྱི་བུད་མེད་བཟང་མོ་དེ་ཡོད་དམ། གསོལ་པ། བཅོམ་ལྡན་འདས་དེ་ནི་མ་མཆིས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་འདི་ཇི་སྙམ་དུ་སེམས། འོ་ན་
[175b.7]གང་རྨི་ལམ་གྱི་ཡུལ་གྱི་བུད་མེད་བཟང་མོ་ལ་མངོན་པར་ཞེན་པའི་མི་དེ་ཅི་མཁས་པའི་རང་བཞིན་ཅན་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས་རྨི་ལམ་གྱི་ཡུལ་གྱི་བུད་མེད་བཟང་མོ་ཡང་ཤིན་ཏུ་མ་མཆིས་ཤིང་མི་
[176a]
[176a.1]དམིགས་ལགས་ན་དེ་དང་ཡོངས་སུ་སྤྱོད་པ་ལྟ་ག་ལ་མཆིས་ཏེ། འདི་ལྟར་མི་དེ་ནི་ཕོངས་ཤིང་དུབ་པའི་སྐལ་བ་ཅན་དུ་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་བཞིན་དུ་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་ཡང་མིག་གིས་
[176a.2]གཟུགས་རྣམས་མཐོང་ན་ཡིད་བདེ་བར་འགྱུར་བའི་གཟུགས་རྣམས་ལ་མངོན་པར་ཞེན་ཏེ། མངོན་པར་ཞེན་པར་གྱུར་ནས་རྗེས་སུ་ཆགས་པར་འགྱུར་རོ། །རྗེས་སུ་ཆགས་ནས་ཀུན་ཏུ་ཆགས་པར་འགྱུར་རོ། །ཀུན་ཏུ་ཆགས་ནས་འདོད་ཆགས་ལས་བྱུང་བ་དང་། ཞེ་སྡང་
[176a.3]ལས་བྱུང་བ་དང་། གཏི་མུག་ལས་བྱུང་བའི་ལས་ལུས་དང་། ངག་དང་། ཡིད་ཀྱིས་མངོན་པར་འདུ་བྱེད་དེ། ལས་དེ་མངོན་པར་འདུས་བྱས་པར་གྱུར་ནས་འགག་གོ། །འགག་པ་ནི་ཤར་ཕྱོགས་སུ་བརྟེན་ཏེ་གནས་པ་མ་ཡིན། ལྷོ་ཕྱོགས་སུ་མ་ཡིན། ནུབ་ཕྱོགས་
[176a.4]སུ་མ་ཡིན། བྱང་ཕྱོགས་སུ་མ་ཡིན། སྟེང་དུ་མ་ཡིན། འོག་ཏུ་མ་ཡིན། ཕྱོགས་མཚམས་རྣམས་སུ་བརྟེན་ཏེ་གནས་པ་མ་ཡིན་ནོ། །དུས་གཞན་ཇི་ཙམ་ཞིག་ན་འཆི་བའི་དུས་དང་ཚོད་ཉེ་བར་གནས་པའི་ཚེ་དེ་དང་། སྐལ་བ་འདྲ་བའི་ལས་ཟད་ནས་རྣམ་པར་ཤེས་པ་ཐ་མ་
[176a.5]འགག་པའི་ཚེ་འདི་ལྟ་སྟེ། དཔེར་ན་ཉལ་ཉལ་བ་ལས་སད་པའི་མིའི་ཡུལ་གྱི་བུད་མེད་བཟང་མོ་ལྟ་བུར་ལས་དེ་ཡིད་ལ་མངོན་དུ་འགྱུར་རོ། །རྒྱལ་པོ་ཆེན་པོ་དེ་ལྟར་རྣམ་པར་ཤེས་པ་ཐ་མ་འགག་ཅིང་སྐྱེ་བའི་ཆར་གཏོགས་པའི་རྣམ་པར་ཤེས་པ་དང་པོ་ཡང་ན་ནི་ལྷའི་ནང་དུ། 
[176a.6]ཡང་ན་ནི་མིའི་ནང་དུ། ཡང་ན་ནི་ལྷ་མ་ཡིན་གྱི་ནང་དུ། ཡང་ན་ནི་སེམས་ཅན་དམྱལ་བ་རྣམས་སུ། ཡང་ན་ནི་དུད་འགྲོ་རྣམས་སུ། ཡང་ན་ནི་ཡི་དགས་རྣམས་སུ་འབྱུང་བར་འགྱུར་རོ། །རྒྱལ་པོ་ཆེན་པོ་རྣམ་པར་ཤེས་པ་དང་པོ་དེ་འགགས་མ་ཐག་ཏུ་གང་ལ་རྣམ་པར་སྨིན་
[176a.7]པ་མྱོང་བར་འགྱུར་བ་མངོན་པ་དེ་དང་སྐལ་བ་འདྲ་བའི་སེམས་ཀྱི་རྒྱུད་འབྱུང་ངོ་། །རྒྱལ་པོ་ཆེན་པོ་དེ་ལ་ཆོས་གང་ཡང་། འཇིག་རྟེན་འདི་ནས་འཇིག་རྟེན་ཕ་རོལ་ཏུ་འཕོ་བ་ཡང་མེད་ལ་འཆི་འཕོ་དང་སྐྱེ་བར་མངོན་པ་ཡང་ཡོད་དེ། རྒྱལ་པོ་ཆེན་པོ་དེ་ལ་གང་རྣམ་པར་ཤེས་པ་ཐ་མ་འགག་པ་
[176b]
[176b.1]དེ་ནི་འཆི་འཕོ་ཞེས་བྱ། གང་རྣམ་པར་ཤེས་པ་དང་པོ་འབྱུང་བ་དེ་ནི་སྐྱེ་བ་ཞེས་བྱའོ། །རྒྱལ་པོ་ཆེན་པོ་རྣམ་པར་ཤེས་པ་ཐ་མ་འགག་པའི་ཚེ་ཡང་གང་དུ་ཡང་མི་འགྲོ། རྣམ་པར་ཤེས་པ་དང་པོ་སྐྱེ་བའི་ཆར་གཏོགས་པ་འབྱུང་བའི་ཚེ་ཡང་གང་ནས་ཀྱང་མི་འོང་ངོ་། །དེ་ཅིའི་ཕྱིར་ཞེ་ན། 
[176b.2]ངོ་བོ་ཉིད་དང་བྲལ་བའི་ཕྱིར་རོ། །རྒྱལ་པོ་ཆེན་པོ་དེ་ལ་རྣམ་པར་ཤེས་པ་ཐ་མ་ནི་རྣམ་པར་ཤེས་པ་ཐ་མས་སྟོང་། འཆི་འཕོ་ནི་འཆི་འཕོས་སྟོང་། ལས་ནི་ལས་ཀྱིས་སྟོང་། རྣམ་པར་ཤེས་པ་དང་པོ་ནི་རྣམ་པར་ཤེས་པ་དང་པོས་སྟོང་། སྐྱེ་བ་ནི་སྐྱེ་བས་སྟོང་ལ་ལས་རྣམས་ཆུད་
[176b.3]མི་ཟ་བར་མངོན་པ་ཡང་ཡོད་དོ། །རྒྱལ་པོ་ཆེན་པོ་རྣམ་པར་ཤེས་པ་དང་པོའི་སྐྱེ་བའི་ཆར་གཏོགས་པ་འགགས་མ་ཐག་ཏུ་བར་མ་ཆད་པར་གང་ལ་རྣམ་པར་སྨིན་པ་མྱོང་བར་འགྱུར་བ་མངོན་པའི་སེམས་ཀྱི་རྒྱུད་འབྱུང་ངོ་། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་
[176b.4]པས་དེ་སྐད་གསུངས་ནས་སྟོན་པས་གཞན་ཡང་འདི་སྐད་བཀའ་སྩལ་ཏོ། །འདི་དག་ཐམས་ཅད་མིང་ཙམ་སྟེ། །འདུ་ཤེས་ཙམ་དུ་གནས་པ་ཡིན། །བརྗོད་པ་ལས་ནི་གཞན་གྱུར་པ། །བརྗོད་པར་བྱ་བ་ཡོད་མ་ཡིན། །མིང་ནི་གང་དང་གང་གིས་སུ། །ཆོས་རྣམས་གང་དང་གང་བརྗོད་
[176b.5]པ། །དེ་ལ་དེ་ནི་ཡོད་མ་ཡིན། །འདི་ནི་ཆོས་རྣམས་ཆོས་ཉིད་དོ། །མིང་གིས་མིང་ཉིད་སྟོང་པ་སྟེ། །མིང་ནི་མིང་གིས་ཡོད་མ་ཡིན། །མིང་མེད་པ་ཡི་ཆོས་རྣམས་ཀུན། །མིང་གིས་ཡོངས་སུ་བརྗོད་པར་བྱས། །ཆོས་རྣམས་འདི་དག་ཡོད་མིན་ཏེ། །རྟོག་པ་ལས་
[176b.6]ནི་ཀུན་ཏུ་འབྱུང་། །གང་གིས་སྟོང་པར་རྣམ་རྟོག་པ། །རྟོག་པ་དེ་ཡང་འདི་ན་མེད། །མིག་གིས་གཟུགས་ནི་མཐོང་ངོ་ཞེས། །ཡང་དག་གཟིགས་པས་གང་གསུངས་པ། །འཇིག་རྟེན་ལོག་པའི་ང་ཅན་ལ། །ཀུན་རྫོབ་བདེན་པར་དེ་གསུངས་སོ། །ཚོགས་ནས་མཐོང་ཞེས་
[176b.7]གང་དག་ཏུ། །འདྲེན་པས་རབ་ཏུ་བསྟན་མཛད་པ། །དེ་ནི་དོན་དམ་གདགས་པའི་སར། །བློ་དང་ལྡན་པས་བཀའ་སྩལ་ཏོ། །མིག་གིས་གཟུགས་རྣམས་མི་མཐོང་ཞིང་། །ཡིད་ཀྱིས་ཆོས་རྣམས་མི་རིག་པ། །དེ་ནི་བདེན་པ་མཆོག་ཡིན་ཏེ། །དེ་ལ་འཇིག་རྟེན་མི་དཔོགས་
[177a]
[177a.1]སོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་དང་། བྱང་ཆུབ་སེམས་དཔའ་དེ་དག་དང་། དགེ་སློང་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་
[177a.2]རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།འཕགས་པ་སྲིད་པ་འཕོ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང་། དཱ་ན་ཤཱི་ལ་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་
[177a.3]སྡེས་བསྒྱུར་ཅིང་ཞུས་ཏེ། སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།། {T227}༄༅། །རྒྱ་གར་སྐད་དུ། ཨཱརྱ་སརྦ་བི་ད་ལྱ་སཾགྲ་ཧ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་རྣམ་པར་འཐག་པ་
[177a.4]ཐམས་ཅད་བསྡུས་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་དྲུག་ཁྲི་ཉིས་སྟོང་གི་དགེ་སློང་གི་དགེ་
[177a.5]འདུན་ཆེན་པོ་དང་། བྱང་ཆུབ་སེམས་དཔའ་བྱེ་བ་ཕྲག་བརྒྱད་ཅུ་དང་། ལྷ་དྲུག་ཁྲི་དང་། དགེ་བསྙེན་སྟོང་ཕྲག་མང་པོ་དང་ཐབས་ཅིག་ཏུ་བཞུགས་ཏེ། དེའི་ཚེ་བཅོམ་ལྡན་འདས་ཡོངས་སུ་མྱ་ངན་ལས་འདའ་བའི་དུས་ལ་བབ་སྟེ། འདི་ནི་བཅོམ་ལྡན་འདས་རྒྱལ་པོའི་ཁབ་ན་དབྱར་
[177a.6]གནས་ཤིང་བཞུགས་པའི་ཐ་མ་ཡིན་ནོ། །དེ་ནས་བཅོམ་ལྡན་འདས་ཀྱིས་ཏིང་ངེ་འཛིན་རྣམ་པ་ཇི་ལྟ་བུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དར་གྱི་ལྡ་ལྡི་བྲེས་པས་བརྒྱན་པ་དང་། པོག་ཕོར་གྱིས་བརྒྱན་ཅིང་བདུག་པས་བདུགས་པ་དང་། མེ་ཏོག་སིལ་མས་ཆལ་
[177a.7]པར་གང་བ་དང་། པད་མ་འདབ་མ་སྟོང་ཕྲག་བརྒྱ་པས་ཁེབས་པར་གྱུར་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ཚངས་པ་བྱེ་བ་ཕྲག་སྟོང་ཇི་སྙེད་ཡོད་པའི་ཚངས་པ་དེ་དག་རེ་རེ་ཞིང་ཡང་གཡོག་འཁོར་བྱེ་བ་ཕྲག་སྟོང་དང་། 
[177b]
[177b.1]བཅོམ་ལྡན་འདས་ག་ལ་བ་དེར་དོང་ནས་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཐལ་མོ་སྦྱར་ནས། བཅོམ་ལྡན་འདས་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་པར་གྱུར་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གནས་གཙང་
[177b.2]མའི་རིས་ཀྱི་ལྷའི་བུ་རྣམས་དང་། ལྷའི་བུ་དབང་ཕྱུག་རྣམས་དང་། དབང་ཕྱུག་ཆེན་པོ་རྣམས་དང་། ལྷའི་དབང་པོ་རྣམས་དང་། ཀླུའི་དབང་པོ་རྣམས་དང་། གནོད་སྦྱིན་གྱི་དབང་པོ་རྣམས་དང་། ལྷ་མ་ཡིན་གྱི་དབང་པོ་རྣམས་དང་། ནམ་མཁའ་ལྡིང་གི་དབང་པོ་རྣམས་དང་། 
[177b.3]མི་འམ་ཅིའི་དབང་པོ་རྣམས་དང་། ལྟོ་འཕྱེ་ཆེན་པོའི་དབང་པོ་རྣམས་ཇི་སྙེད་པ་དེ་དག་ཐམས་ཅད་གཡོག་འཁོར་བྱེ་བ་བརྒྱ་སྟོང་ཕྲག་དུ་མ་དང་། བཅོམ་ལྡན་འདས་ག་ལ་བ་དེར་དོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། ཐལ་མོ་སྦྱར་
[177b.4]ནས་བཅོམ་ལྡན་འདས་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་པར་གྱུར་ཏོ། །ཕྱོགས་བཅུའི་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དག་ན། བྱང་ཆུབ་སེམས་དཔའ་སེམས་དཔའ་ཆེན་པོ་དབང་ཆེ་བ། དབང་ཆེ་བར་གྲགས་པ་ཇི་སྙེད་པ་དེ་དག་ཀྱང་། བཅོམ་
[177b.5]ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། ཐལ་མོ་སྦྱར་ནས་བཅོམ་ལྡན་འདས་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་པར་གྱུར་ཏོ། །དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་
[177b.6]སྲིད་པའི་རྩེ་མོ་མན་ཆད། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དབང་ཆེ་བ། དབང་ཆེ་བར་གྲགས་པ་དག་གིས་གང་བར་མ་གྱུར་པ་ནི། ཐ་ན་འཁར་བའི་རྩེ་མོ་གཟུགས་
[177b.7]པའི་ཕྱོགས་ཙམ་ཡང་མེད་དོ། །དེ་ནས་བཅོམ་ལྡན་འདས་དགོངས་ཤིང་མཁྱེན་བཞིན་དུ་ཏིང་ངེ་འཛིན་དེ་ལས་བཞེངས་ཏེ། བཞེངས་ནས་ཀྱང་འཁོར་ལ་ལན་གསུམ་གཟིགས་སོ། །འཁོར་ལ་གཟིགས་ནས་ཀྱང་སེང་གེའི་བསྒྱིངས་པ་ཆེན་པོ་ལན་གསུམ་མཛད་དོ། །བསྒྱིངས་
[178a]
[178a.1]ནས་ཀྱང་ལྗགས་ཀྱི་དབང་པོ་ལན་གསུམ་ཕྱུང་ངོ་། །ལྗགས་ཀྱི་དབང་པོ་ལན་གསུམ་ཕྱུང་ནས་ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལྗགས་ཀྱི་དབང་པོས་ལན་གསུམ་ཁྱབ་པར་མཛད་དོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་
[178a.2]ལྗགས་ཀྱི་དབང་པོས་ལན་གསུམ་ཁྱབ་པར་མཛད་ཅིང་རྫུ་འཕྲུལ་མངོན་པར་འདུ་བྱ་བ་དེས་ཁྱབ་པར་མཛད་ནས་ཡང་རྣམ་པར་གཟིགས་སོ། །དེ་ནས་ཐམས་ཅད་དང་ལྡན་པའི་འཁོར་དེ་སྟན་ལས་ལངས་ཏེ་ཐལ་མོ་སྦྱར་ནས། བཅོམ་ལྡན་འདས་ཉིད་ལ་ཕྱག་འཚལ་ཞིང་འཁོད་པར་ཡང་
[178a.3]གྱུར་ཏོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། མི་ཕམ་པ་དེ་བཞིན་གཤེགས་པ་རིང་པོར་མི་ཐོགས་པར་ཡོངས་སུ་མྱ་ངན་ལས་འདའ་བར་འགྱུར་གྱིས་འདི་ནི་ཁྱེད་དེ་བཞིན་གཤེགས་པ་ལ་ཡོངས་སུ་དྲི་བའི་
[178a.4]དུས་ཡིན་ནོ། །འདི་ནི་ཚོད་ཡིན་ནོ། །ཁྱེད་གང་སུ་དག་ཆོས་ལ་ཐེ་ཚོམ་ཡོད་པ་དེ་དག་དེ་བཞིན་གཤེགས་པ་ལ་ཡོངས་སུ་མ་ཞུས་ན་དེ་བཞིན་གཤེགས་པ་མངོན་སུམ་དུ་བཞུགས་པའི་ཚེ་བདག་ཅག་གིས་མ་ཞུས་པ་ག་ལ་སྲིད་ཅེས་ཕྱིས་འགྱོད་པར་གྱུར་ཏ་རེ། དེ་སྐད་ཅེས་བཀའ་སྩལ་
[178a.5]པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཉིད་མཁས་པ། བཅོམ་ལྡན་འདས་ཉིད་དུས་མཁྱེན་པ། ཚོད་མཁྱེན་པ། རན་པ་མཁྱེན་པ། བཅོམ་ལྡན་འདས་ཉིད་ཐམས་ཅད་
[178a.6]མཁྱེན་ཅིང་ཐམས་ཅད་གཟིགས་པ་སྟེ། ཆོས་ཐམས་ཅད་རྟོགས་པར་ཐུགས་སུ་ཆུད་པ་ལགས་ན། བཅོམ་ལྡན་འདས་ཀྱིས་ཆོས་བསྟན་པ་རྣམ་པ་ཇི་ལྟ་བུས་ཡང་དག་པར་རྫོགས་པའི་སངས་རྒྱས་ཐམས་ཅད་ཀྱི་ཆོས་ཀྱི་ཚུལ་འདི་ཡུན་རིང་དུ་གནས་པར་འགྱུར་བ། དེ་ལྟ་བུར་
[178a.7]ཆོས་ལེགས་པར་བསྟན་དུ་གསོལ། དེ་ནས་ལྷའི་བུ་དབང་ཕྱུག་ཆེན་པོ་གནས་གཙང་མའི་རིས་ཀྱི་ལྷའི་བུ་བྱེ་བ་ཕྲག་བརྒྱད་ཅུའི་གཡོག་འཁོར་དང་ལྡན་པས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཐལ་མོ་སྦྱར་ནས། བཅོམ་ལྡན་འདས་ལ་འདི་སྐད་
[178b]
[178b.1]ཅེས་གསོལ་ཏོ། །བཅོམ་ལྡན་འདས་རྣམ་པར་འཐག་པ་ཐམས་ཅད་བསྡུས་པ་ཞེས་བགྱི་བའི་ཆོས་ཀྱི་རྣམ་གྲངས་འདི་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་སྔོན་གསུངས་ན་དེ་སྐྱེ་བོ་མང་པོ་ལ་སྨན་པ་དང་། སྐྱེ་བོ་མང་པོ་ལ་བདེ་
[178b.2]བ་དང་། དེ་བཞིན་གཤེགས་པའི་བསྟན་པ་འདི་ཡང་ཡུན་རིང་དུ་གནས་པར་འགྱུར་བའི་སླད་དུ་བཅོམ་ལྡན་འདས་ཀྱིས་ཀྱང་བསྟན་དུ་གསོལ་ཞེས་གསོལ་ནས། བཅོམ་ལྡན་འདས་ཀྱིས་ལྷའི་བུ་དབང་ཕྱུག་ཆེན་པོ་ལ་ཅང་མི་གསུང་བས་གནང་བར་མཛད་དོ། །དེ་ནས་ལྷའི་བུ་དབང་ཕྱུག་ཆེན་
[178b.3]པོས་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། མི་ཕམ་པ་འདས་པའི་དུས་ཀྱི་དེ་བཞིན་གཤེགས་པ་
[178b.4]དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་རྣམ་པར་འཐག་པ་ཐམས་ཅད་བསྡུས་པའི་མདོའི་ཆོས་ཀྱི་རྣམ་གྲངས་འདི་མ་གསུངས་པ་དེ་མི་བཞུགས་སོ། །མ་འོངས་པའི་དུས་ན་དེ་བཞིན་གཤེགས་པ་འབྱུང་བ་གང་ཆོས་ཀྱི་རྣམ་གྲངས་འདི་གསུང་བར་མི་འགྱུར་བ་གང་
[178b.5]ཡང་མི་འབྱུང་ངོ་། །དེ་ཅིའི་ཕྱིར་ཞེ་ན། གང་ཞིག་ཆོས་འདི་ལ་སྦྱང་བ་མ་བྱས་པར་ཆོས་སྟོན་པ་དེ་ནི་དེ་བཞིན་གཤེགས་པ་ལ་སྐུར་པ་འདེབས་པ་ཡིན། ཆོས་སྤོང་བ་ཡིན། དགེ་འདུན་ལ་སྨོད་པ་ཡིན་ནོ། །སུ་དཀོན་མཆོག་གསུམ་ལ་ལོག་པར་ཞུགས་པ་དེ་ནི་ངས་ངན་སོང་
[178b.6]བ་སེམས་ཅན་དམྱལ་བ་པར་གསུངས་སོ། །བྱམས་པ་དེ་ལྟ་བས་ན་རིགས་ཀྱི་བུའམ་རིགས་ཀྱི་བུ་མོ་བྱང་ཆུབ་ལ་ཡང་དག་པར་ཞུགས་པ་གང་དག་བདག་ལ་འཁྲུལ་པ་མེད་པར་འདོད་པ་དེ་དག་གིས་ཆོས་ཀྱི་རྣམ་གྲངས་འདི་རྟོགས་པར་ཁོང་དུ་ཆུད་པར་བྱས་ལ་དེ་ནས་གདོད་ཆོས་
[178b.7]བསྟན་པར་བྱའོ། །བྱམས་པ་ཕྱི་མའི་དུས་ན་དམ་པའི་ཆོས་བསྡུ་བ་འདི་ཁྱོད་ཀྱི་ལས་ཡིན་གྱིས་སོམས་ཤིག །བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་བཅོམ་ལྡན་འདས་དེ་བཞིན་ནོ་ཞེས་གསོལ་ཏོ། །བཅོམ་ལྡན་འདས་ཀྱི་ལྟར་ཉན་ཏོ། །དེ་ནས་ཡང་
[179a]
[179a.1]བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བོས་ཏེ་འདི་སྐད་ཅེས་བཀའ་སྩལ་ཏོ། །མི་ཕམ་པ་གང་གི་ནུབ་མོ་དེ་བཞིན་གཤེགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དང་། 
[179a.2]བྱམས་པ་གང་གི་ནུབ་མོ་དེ་བཞིན་གཤེགས་པ་ལེན་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་བའི་བར་དུ་དེ་བཞིན་གཤེགས་པ་ལ་འཁྲུལ་པའམ། ཅ་ཅོའམ། བསྙེལ་བའམ། གསུང་གིས་ཉེས་པར་གསུངས་པའམ། ཉེས་པར་དགོངས་པའམ། ཕྲིན་ལས་
[179a.3]ཉེས་པར་མཛད་པ་ཅི་ཡང་ཡོད་དམ། གསོལ་པ། བཅོམ་ལྡན་འདས་དེ་ནི་མ་མཆིས་སོ། །བཀའ་སྩལ་པ། མི་ཕམ་པ་གང་གི་ནུབ་མོ་དེ་བཞིན་གཤེགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དང་། གང་གི་ནུབ་མོ། དེ་
[179a.4]བཞིན་གཤེགས་པ་ལེན་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་བ་དེའི་བར་དུ་དེ་བཞིན་གཤེགས་པས་གང་ཅི་གསུངས་པ་དེ་དག་ཐམས་ཅད་ནི་ཡང་དག་པ། དེ་ཁོ་ན་དེ་བཞིན་མ་ནོར་བ་དེ་བཞིན་ཏེ་གཞན་དུ་མ་ཡིན་ནོ། །འདི་ལ་མི་བླུན་པོ་ཁ་ཅིག་དེ་བཞིན་གཤེགས་པའི་ཐབས་
[179a.5]ལ་མཁས་པ་མི་ཤེས་ཤིང་ཁོང་དུ་མ་ཆུད་པར་ངའི་ལྡེམ་པོ་ངག་ལ་འདི་སྐད་དུ་འདི་ནི་རུང་ངོ་། །འདི་ནི་མི་རུང་ངོ་ཞེས་ཟེར་ཏེ། དེ་ལྟ་བུ་དེ་དག་ནི་དམ་པའི་ཆོས་སྤོང་བ་ཡིན། དེ་དག་ནི་དེ་བཞིན་གཤེགས་པ་ལ་སྐུར་པ་འདེབས་པ་ཡིན་ཏེ། རྒྱུ་དེས་ན་དེ་དག་ནི་སེམས་ཅན་དམྱལ་བ་པ་ཞེས་ང་འཆད་དོ། །
[179a.6]མི་ཕམ་པ་མ་འོངས་པའི་དུས་ཕྱི་མའི་ཚེ་ཕྱི་མའི་དུས་ལྔ་བརྒྱ་པ་ཐ་མ་ལ་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་བྱང་ཆུབ་སེམས་དཔར་ཁས་འཆེ་བ། སྔོན་མུ་སྟེགས་ཅན་དུ་གྱུར་པ། སྨོན་ལམ་གྱི་དབང་གིས་དེ་བཞིན་གཤེགས་པའི་བསྟན་པ་ལེགས་པར་གསུངས་པའི་
[179a.7]ཆོས་འདུལ་བ་ལ་རབ་ཏུ་བྱུང་ནས་ཕྱོགས་གཅིག་ལ་སྤྱོད་པ། གཉེན་ལ་གདུ་བ། རྙེད་པ་དང་། བཀུར་སྟི་ལ་ཆགས་པ། ཁྱིམ་ལ་སེར་སྣ་བྱེད་པ། ཁྱིམ་སུན་པར་བྱེད་པ། མདོག་ངན་པ། དམན་པ་ལ་མོས་པ། བཀའ་བློ་མི་བདེ་བ། མ་གྲགས་པ། རིགས་དམའ་བ། ཡོ་བྱད་
[179b]
[179b.1]ལ་ཡོངས་སུ་ཆགས་པ། ཆོས་ལ་བདེ་བར་གནས་པའི་ཟས་ཐམས་ཅད་དང་བྲལ་བ། ཏིང་ངེ་འཛིན་གྱི་ཟས་ལས་ཤིན་ཏུ་རིང་ཞིང་རྣམ་པར་རིང་བ། སྒྱུ་དང་གཡོ་ལ་གནས་པ་དག་གཞན་དུ་སྨྲ་ཞིང་གཞན་དུ་བྱེད་དེ། དེ་དག་མི་ཤེས་བཞིན་དུ་ངེད་ནི་ཤེས་པ་དང་ལྡན་ནོ། །ཞེས་ཟེར་མི་མཁས་
[179b.2]བཞིན་དུ་ངེད་ནི་མཁས་སོ་ཞེས་ཟེར་ཏེ། ངས་སེམས་ཅན་ཐམས་ཅད་ལ་སེམས་མཉམ་པ་ལ་གནས་ནས་ཐུགས་རྗེ་ཆེན་པོ་དང་ཐབས་ལ་མཁས་པས་དེ་བཞིན་གཤེགས་པའི་སྟོབས་བསྙེལ་བ་མི་མངའ་བ་ལ་གནས་ཏེ། མོས་པ་ལ་གཟུད་པའི་ཕྱིར་སེམས་ཅན་ཐམས་ཅད་ལ་བྱང་
[179b.3]ཆུབ་བསྟན་པ་གང་ཡིན་པ་དེ་ལ། དེ་དག་ཁ་ཅིག་འདི་སྐད་དུ་གང་ཉན་ཐོས་རྣམས་ལ་གསུངས་པའི་མདོ་སྡེ་དེ་དག་ལ་བྱང་ཆུབ་སེམས་དཔའ་རྣམས་ཀྱིས་བསླབ་པར་མི་བྱའོ། །དེ་དག་མཉན་པར་མི་བྱའོ། །དེ་ནི་བདག་ཅག་གི་ཆོས་མ་ཡིན་ཏེ། འདི་ནི་ཉན་ཐོས་དང་ལྡན་པ་ཡིན་
[179b.4]གྱིས་དེ་ལ་བྱང་ཆུབ་སེམས་དཔའ་རྣམས་ཀྱིས་བསླབ་པར་མི་བྱའོ། །གང་རང་སངས་རྒྱས་རྣམས་ལ་གསུངས་པའི་མདོ་སྡེ་དེ་དག་ལ་བྱང་ཆུབ་སེམས་དཔའ་རྣམས་ཀྱིས་བསླབ་པར་མི་བྱའོ། །དེ་དག་མཉན་པར་མི་བྱའོ། །དེ་ནི་བདག་ཅག་གི་ཆོས་མ་ཡིན་ཏེ། འདི་ནི་རང་
[179b.5]སངས་རྒྱས་དང་ལྡན་པ་ཡིན་གྱིས་དེ་ལ་བྱང་ཆུབ་སེམས་དཔའ་རྣམས་ཀྱིས་བསླབ་པར་མི་བྱའོ། །ཞེས་ཟེར་བ་དག་འབྱུང་བར་འགྱུར་རོ། །མི་ཕམ་པ་ངས་ནི་ལྷ་རྣམས་ལ་ཆོས་བསྟན་ཏེ་ངས་མོས་པ་ཇི་ལྟ་བ་བཞིན་དུ་བཏུལ་ཏོ། །དེ་བཞིན་དུ་ངས་ནི་ཀླུ་རྣམས་དང་། གནོད་སྦྱིན་རྣམས་
[179b.6]དང་། ལྷ་མ་ཡིན་རྣམས་དང་། ནམ་མཁའ་ལྡིང་རྣམས་དང་། མི་འམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། དྲི་ཟ་རྣམས་དང་། མི་རྣམས་ལ་ཆོས་བསྟན་ཏེ་ངས་མོས་པ་ཇི་ལྟ་བ་བཞིན་དུ་བཏུལ་ཏོ། །མི་ཕམ་པ་ང་ནི་སེམས་ཅན་རྣམས་ཀྱི་དོན་བྱ་བའི་ཕྱིར་ཕྱོགས་བཅུའི་འཇིག་
[179b.7]རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དུ་འགྲོ་ཞིང་དེར་ཡང་མོས་པ་ཇི་ལྟ་བ་བཞིན་དུ་སེམས་ཅན་རྣམས་ལ་ཆོས་སྟོན་ན། དེ་ནི་བྱང་ཆུབ་སེམས་དཔའ་ཁས་འཆེ་བ། བྱང་ཆུབ་སེམས་དཔའ་དམུ་རྒོད། བྱང་ཆུབ་སེམས་དཔའ་ལ་སྐུར་པ་འདེབས་པ། 
[180a]
[180a.1]བརྫུན་དུ་སྨྲ་བ། ཐོས་པ་ཉུང་བ་དེ་དག་ངའི་བྱང་ཆུབ་གཉིས་ཀྱིས་རབ་ཏུ་ཕྱེ་བ་མ་ཡིན་པ་འདི་ལ་གཉིས་སུ་སྨྲ་སྟེ། འདི་ལ་ནི་བྱང་ཆུབ་སེམས་དཔས་བསླབ་པར་བྱ། འདི་ལ་ནི་བྱང་ཆུབ་སེམས་དཔས་བསླབ་པར་མི་བྱའོ་ཞེས་ཟེར་ཏེ། སེམས་དེས་དེ་བཞིན་གཤེགས་
[180a.2]པ་ལ་སྐུར་པ་འདེབས་སོ། །ཆོས་སྤོང་ངོ་། །དགེ་འདུན་ལ་སྨོད་དོ། །དེ་དག་ལུས་ཞིག་སྟེ། ཤི་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་ཏེ། དེ་དག་དེར་བསྐལ་པ་མང་པོ་དང་། བསྐལ་པ་བརྒྱ་ཕྲག་མང་པོ་འདས་ནས་ཐར་པ་འཐོབ་སྟེ། ཡང་དེ་དག་དབུལ་
[180a.3]པོའི་རིགས་སུ་སྐྱེ་བར་འགྱུར་རོ། །གང་གི་ཚེ་བརྒྱ་ལམ་བརྒྱ་ལམ་ན་བྱང་ཆུབ་ཏུ་ལུང་བསྟན་པ་འཐོབ་པར་འགྱུར་ན། ཡང་སྙིགས་མ་ལྔའི་དུས་ན་ལུང་བསྟན་པ་ཐོབ་པར་འགྱུར་ཏེ། དཔེར་ན་ད་ལྟར་ང་ཡུན་རིང་པོ་འགྱངས་པས་དུས་ཀྱི་སྙིགས་མའི་ཚེ་བྱང་ཆུབ་མངོན་པར་རྫོགས་པར་སངས་
[180a.4]རྒྱས་པ་ལྟ་བུའོ། །གང་དག་དེ་དག་གི་ལྟར་ཉན་པའམ། བྱེད་པའམ། ཡིད་ཆེས་པར་སེམས་པ་དེ་དག་ཀྱང་འདི་ལྟ་སྟེ། སྡིག་པའི་གྲོགས་པོ་ལ་མོས་པས་འགྲོ་བ་དེ་ལྟ་བུ་ཉིད་དུ་འགྲོ་བར་འགྱུར་རོ། །མི་ཕམ་པ་སྔོན་བྱུང་བ་འདས་པའི་དུས་བསྐལ་པ་གྲངས་མེད་པའི་ཡང་ཆེས་
[180a.5]གྲངས་མེད་པ་དེའི་ཚེ་དེའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དྲི་མ་མེད་པའི་འོད་འཕྲོ་ལས་བྱུང་བའི་གྲགས་པ་ཞེས་བྱ་བ་འཇིག་རྟེན་དུ་བྱུང་སྟེ། དེས་ལོ་ཁྲག་ཁྲིག་ཕྲག་བརྒྱད་ཅུར་སེམས་ཅན་རྣམས་ལ་ཆོས་བསྟན་ཏོ། །དེའི་གསུང་
[180a.6]རབ་ལ་དགེ་སློང་འཚོ་བ་ཡོངས་སུ་དག་པ་ཞེས་བྱ་བ། ཆོས་སྨྲ་བ། གཏམ་སྣ་ཚོགས་སྨྲ་བ། སྐྱེ་བོ་མང་པོ་ལ་ཡང་དག་པར་སྟོན་པ། སྐྱེ་བོ་མང་པོ་ལ་ཡང་དག་པར་འཛིན་དུ་འཇུག་པ། སྐྱེ་བོ་མང་པོ་ལ་ཡང་དག་པར་གཟེངས་བསྟོད་པ། སྐྱེ་བོ་མང་པོ་ལ་ཡང་དག་པར་དགའ་བར་
[180a.7]བྱེད་པ་བྱུང་ནས། དེ་ལ་དེ་བཞིན་གཤེགས་པ་དྲི་མ་མེད་པའི་འོད་འཕྲོ་ལས་བྱུང་བའི་གྲགས་པ་དེས་ཕྱི་མའི་ཚེ་ཕྱི་མའི་དུས་ན་དམ་པའི་ཆོས་བསྡུ་བར་བཅོལ་ཏེ། དེས་དེ་བཞིན་གཤེགས་པ་དེ་ཡོངས་སུ་མྱ་ངན་ལས་འདས་པའི་འོག་ཏུ་ལོ་བྱེ་བར་དམ་པའི་ཆོས་ཀྱི་ཚུལ་བཟུང་སྟེ། 
[180b]
[180b.1]དེ་རྣམ་པར་འཐག་པ་ཐམས་ཅད་བསྡུས་པའི་ཆོས་ཀྱི་རྣམ་གྲངས་འདི་ལ་ཞུགས་ནས་ཆོས་སྟོན་ཏེ། མོས་པ་ཇི་ལྟ་བ་དེ་བཞིན་དུ་སེམས་ཅན་རྣམས་ལ་ཆོས་བསྟན་ཏོ། །དེས་གྲོང་ཁྱེར་སྟོང་ཕྲག་བརྒྱད་ཅུར་སྨོན་ལམ་ཇི་ལྟ་བ་བཞིན་དུ་སེམས་ཅན་རྣམས་རབ་ཏུ་དགའ་བར་བྱས་ནས་དེ་གྲོང་
[180b.2]ཁྱེར་ཆེན་པོ་བཟང་པོ་ཞེས་བྱ་བར་སོང་སྟེ། ཁྱིམ་བྱེ་བ་ཕྲག་བརྒྱད་ཅུ་ལ་མོས་པ་ཇི་ལྟ་བ་བཞིན་དུ་ཆོས་བསྟན་ནས་གྲོང་ཁྱེར་དེ་ནས་སྲོག་ཆགས་བྱེ་བ་ཕྲག་བརྒྱད་ཅུ་རབ་ཏུ་དད་པར་བྱས་སོ། །དེའི་ནང་ནས་བྱེ་བ་ཕྲག་གཅིག་ནི་བླ་ན་མེད་པའི་བྱང་ཆུབ་ལ་རབ་ཏུ་བཀོད་དོ། །སེམས་
[180b.3]ཅན་བྱེ་བ་ཕྲག་བདུན་ཅུ་རྩ་དགུ་ནི་ཉན་ཐོས་ཀྱི་ཐེག་པ་ལ་རབ་ཏུ་བཀོད་དེ་བཏུལ་ཏོ། །དེ་ནས་དགེ་སློང་འཚོ་བ་ཡོངས་སུ་དག་པ་དེ་དགེ་སློང་ཁྲི་དང་ལྷན་ཅིག་ཏུ་བྱང་ཆུབ་ཀྱི་སྙིང་པོ་ག་ལ་བ་དེར་ཡུལ་རྒྱུ་ཞིང་སོང་ངོ་། །མི་ཕམ་པ་དགེ་སློང་འཚོ་བ་ཡོངས་སུ་དག་པ་སོང་ནས་རིང་པོ་མ་ལོན་
[180b.4]པར་གྲོང་ཁྱེར་ཆེན་པོ་བཟང་པོ་དེར་དགེ་སློང་ཆོས་ཞེས་བྱ་བ་ཕྱིན་ཏེ། དེས་རྣམ་པར་འཐག་པའི་མདོ་སྟོང་བཟུང་ངོ་། །བསམ་གཏན་བཞི་ཡང་ཐོབ་པར་གྱུར་ཏོ། །དགེ་སློང་འཚོ་བ་ཡོངས་སུ་དག་པས་ནི་མདོ་སྡེ་བྱེ་བ་ཕྲག་བཅུ་དང་། རྣམ་པར་འཐག་པའི་མདོ་དྲུག་ཁྲི་བཟུང་
[180b.5]བར་གྱུར་ཏོ། །དེ་ནས་དགེ་སློང་ཆོས་དེས། གྲོང་ཁྱེར་ཆེན་པོ་བཟང་པོ་དེར་ཚུལ་གཅིག་གིས་ཆོས་བསྟན་པས་སྐྱེ་བོ་རབ་ཏུ་དགའ་བར་བྱས་ཀྱང་དེ་མོས་པ་ཇི་ལྟ་བ་བཞིན་དུ་ཆོས་བསྟན་པ་ལ་མཁས་པ་མ་ཡིན་ཏེ། དེ་སྐྱེ་བོ་དེ་དག་ལ་ཆོས་ཐམས་ཅད་ནི་སྟོང་པའོ་ཞེས་སྟོང་པ་
[180b.6]ཉིད་ཀྱིས་འདོམས་ཤིང་སྟོང་པ་ཉིད་ཀྱིས་རྗེས་སུ་སྟོན་ཏེ། གང་ངས་ཆོས་ཐམས་ཅད་སྟོང་པའོ་ཞེས་བསྟན་པ་འདི་ནི་དེ་བཞིན་གཤེགས་པའི་བཀའ་ཁོ་ན་ཡིན་ནོ། །གང་འཚོ་བ་ཡོངས་སུ་དག་པ་དེས་བཤད་པ་དེ་ནི་སྐྱོན་ཆགས་པ་སྟེ། དགེ་སློང་དེ་འཚོ་བ་ཡོངས་སུ་
[180b.7]དག་པ་མ་ཡིན་ན། ཅིའི་ཕྱིར་དགེ་སློང་དེའི་མིང་འཚོ་བ་ཡོངས་སུ་དག་པ་ཞེས་བྱ། དེ་ནི་འཚོ་བ་ཡོངས་སུ་དག་པ་མ་ཡིན་ཏེ། དེ་ཅིའི་ཕྱིར་ཞེ་ན། མེ་ཏོག་ཡོངས་སུ་ལེན་ཅིང་བླངས་ནས་ཡོངས་སུ་སྤྱོད་དོ། །སྤོས་དང་བྱུག་པ་ཡོངས་སུ་ལེན་ཅིང་བླངས་ནས་ཡོངས་སུ་སྤྱོད་
[181a]
[181a.1]དོ། །དེ་ནི་ཤེས་པ་མ་ཡིན་ཏེ་བྱིས་པའོ། །ང་ནི་ཚངས་པར་སྤྱད་ནས་ཡུན་རིང་བ་ཡིན་གྱི་དེ་ནི་གསར་བུ་སྟེ། བསྙེན་པར་རྫོགས་ནས་རིང་པོར་མ་ལོན་པ་ཡིན་གྱིས་དེ་ལྟར་ཡིད་ཆེས་པར་མ་བྱེད་ཅིག་ཅེས་ཟེར་རོ། །དགེ་སློང་དེ་ནི་བག་ཡོད་པ་ཡིན་ཏེ། དགེ་སློང་འཚོ་བ་
[181a.2]ཡོངས་སུ་དག་པ་དེ་ལ་སྐྱེ་བོ་དེ་དག་རབ་ཏུ་དད་པས་དེ་ལྟར་དེས་སྐྱེ་བོ་དེ་དག་ལ་དབྱེན་བྱས་ན་དབྱེ་བར་མ་ནུས་སོ། །དེ་ནས་དགེ་སློང་ཆོས་དེ་འཆི་བའི་དུས་བྱས་པར་གྱུར་ཏེ་འཆི་བའི་དུས་བྱས་ནས་འདི་ལྟར་དེ་བཞིན་གཤེགས་པ་ལ་སྐུར་པ་བཏབ་པ་དང་། འདི་ལྟར་ཆོས་སྤངས་པས་བསྐལ་
[181a.3]པ་བདུན་ཅུར་སེམས་ཅན་དམྱལ་བར་སྐྱེས་སོ། །དེ་བསྐལ་པ་བདུན་ཅུ་པོ་དེ་དག་འདས་ནས་བསྐལ་པ་དྲུག་ཅུར་བྱང་ཆུབ་ཀྱི་སེམས་བརྗེད་དོ། །བསྐལ་པ་དྲུག་ཅུ་པོ་དེ་དག་འདས་ནས་དེ་བཞིན་གཤེགས་པ་ཀུན་ནས་སྤོས་རིན་པོ་ཆེའི་འོད་ཀྱི་གསུང་རབ་ལ་དེ་བཞིན་གཤེགས་པ་དེས་བྱང་
[181a.4]ཆུབ་ཏུ་སེམས་བསྐྱེད་དུ་བཅུག་ནས་དེས་བྱང་ཆུབ་ཏུ་སེམས་བསྐྱེད་དོ། །ཚེ་རབས་དགུ་ཁྲིར་དུད་འགྲོའི་སྐྱེ་གནས་སུ་སྐྱེས་སོ། །ཚེ་རབས་དྲུག་ཁྲིར་མི་དབུལ་པོ་རྣམས་ཀྱི་ནང་དུ་སྐྱེས་ཏེ་ཐམས་ཅད་དུ་ཡང་ལྕེ་མེད་པར་གྱུར་ཏོ། །དགེ་སློང་འཚོ་བ་ཡོངས་སུ་དག་པ་དེ་སངས་རྒྱས་ཁྲག་
[181a.5]ཁྲིག་ཕྲག་ལྔའི་གན་ན་ཆོས་སྨྲ་བར་གྱུར་ཏེ། ཐམས་ཅད་དུ་ཡང་མངོན་པར་ཤེས་པ་ལྔ་དང་ལྡན་པར་གྱུར་ཏོ། །སངས་རྒྱས་བཅོམ་ལྡན་འདས་དེ་དག་གིས་བོད་པར་འོས་པར་གྱུར་ཏོ། །ཆོས་ཐམས་ཅད་ལ་ཡོངས་སུ་དག་པར་ཆོས་སྟོན་པར་ཡང་གྱུར་ཏོ། །མི་ཕམ་པ་དེའི་ཚེ་དེའི་
[181a.6]དུས་ན་དགེ་སློང་འཚོ་བ་ཡོངས་སུ་དག་པ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་ཁྱོད་སེམས་ན་ཁྱོད་ཀྱིས་དེ་ལྟར་མི་བལྟ་སྟེ། དེ་བཞིན་གཤེགས་པ་འོད་དཔག་མེད་ཅེས་བྱ་བ་དེའི་ཚེ་དེའི་དུས་ན་དགེ་སློང་ཆོས་སྨྲ་བ་འཚོ་བ་ཡོངས་སུ་དག་པ་ཞེས་བྱ་བར་གྱུར་ཏོ། །མི་ཕམ་པ་དེའི་ཚེ་
[181a.7]དེའི་དུས་ན་དགེ་སློང་ཆོས་ཞེས་བྱ་བ་དེ་གཞན་ཞིག་ཡིན་པ་སྙམ་དུ་ཁྱོད་སེམས་ན་ཁྱོད་ཀྱིས་དེ་ལྟར་མི་བལྟ་སྟེ། ང་དེའི་ཚེ་དེའི་དུས་ན་དགེ་སློང་ཆོས་ཞེས་བྱ་བར་གྱུར་ཏོ་ང་ཉིད་ལས་དེ་ལྟ་བུའི་མི་ཚུལ་བ་བྱུང་ངོ་། །མི་ཕམ་པ་ཆོས་ཀྱིས་ཕོངས་པར་འགྱུར་བའི་ལས་ཀྱི་སྒྲིབ་པ་ནི་དེ་ལྟར་
[181b]
[181b.1]ཤེས་པར་དཀའ་སྟེ། ལས་དེའི་རྣམ་པར་སྨིན་པས་ང་སྙིགས་མ་ལྔའི་དུས་ན་བྱང་ཆུབ་མངོན་པར་རྫོགས་པར་སངས་རྒྱས་སོ། །མི་ཕམ་པ་བྱང་ཆུབ་སེམས་དཔའ་གང་དག་གཉིས་སུ་འབྱེད་ཅིང་ཆོས་སྟོན་པ་དེ་དག་ནི་ལས་དེའི་རྣམ་པར་སྨིན་པས་དུས་ཀྱི་སྙིགས་མའི་ཚེ་བྱང་ཆུབ་
[181b.2]མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་དག་གི་སངས་རྒྱས་ཀྱི་ཞིང་དེར་བྱང་ཆུབ་པར་བྱ་བ་དང་ཆོས་བསྟན་པ་ལ་བདུད་དང་བར་ཆད་མང་པོ་འབྱུང་བར་འགྱུར་རོ། །དེ་ནས་ཐམས་ཅད་དང་ལྡན་པའི་འཁོར་དེ་མཆི་མ་བླགས་ཏེ་ངུས་ནས་ཚིག་འདི་སྐད་ཅེས་དེང་ཕན་ཅད་དགེ་
[181b.3]སློང་ཆོས་ཀྱིས་ཇི་སྐད་སྨྲས་པ་ལྟར་སུ་ཡང་ཆོས་སྟོན་པར་མ་གྱུར་ཅིག་ཅེས་འཛེར་ཏོ། །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འཁོར་དེར་འདུས་པ་དག་ཀྱང་སྟན་ལས་ལངས་ཏེ་ས་ལ་འཁོད་དོ། །ས་ལ་འཁོད་ནས་ཀྱང་ངུས་སོ། །དེ་ནས་བཅོམ་ལྡན་འདས་ཀྱིས་མཁྱེན་
[181b.4]བཞིན་དུ་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག་ཁྱེད་ཅིའི་ཕྱིར་ས་ལ་འཁོད་ཅིང་ངུ་། དེ་དག་གིས་གསོལ་པ། བཅོམ་ལྡན་འདས་བདག་ཅག་ནི་ལས་ཀྱི་སྒྲིབ་པ་དེ་དང་ལྡན་པར་བདག་ཅག་ཉིད་ཀྱིས་མཐོང་ལགས་སོ། །བཅོམ་ལྡན་
[181b.5]འདས་ཀྱིས་བཀའ་སྩལ་པ། རིགས་ཀྱི་བུ་དེ་དེ་བཞིན་ཏེ། དེ་བཞིན་གཤེགས་པ་མར་མེ་མཛད་ཡོངས་སུ་མྱ་ངན་ལས་འདས་ནས། དེའི་གསུང་རབ་ལ་ཤེས་རབ་བརྩེགས་ཞེས་བྱ་བ་ཆོས་སྨྲ་བ་ཞིག་བྱུང་བ་ལ་ཁྱེད་ཀྱིས་སྨད་དེ། དེ་ཕྱིན་ཅད་ཁྱེད་ཀྱིས་ནམ་ཡང་སངས་
[181b.6]རྒྱས་མ་མཐོང་ངོ་། །ནམ་ཡང་བྱང་ཆུབ་ཀྱི་སེམས་མ་རྙེད་དོ། །གཟུངས་དང་ཏིང་ངེ་འཛིན་མ་རྙེད་དོ། །རིགས་ཀྱི་བུ་དག་ཁྱེད་ངའི་བྱང་ཆུབ་ལ་ཡང་དག་པར་ཞུགས་ཀྱང་བསྐལ་པ་བཟང་པོ་འདི་ལ་དེ་བཞིན་གཤེགས་པ་གང་དག་འབྱུང་བའི་ཐ་མ་པའི་ཚེ་ཁྱེད་མི་སྐྱེ་བའི་ཆོས་
[181b.7]ལ་བཟོད་པ་ཐོབ་པར་འགྱུར་རོ། །དེ་ཕྱིན་ཆད་བསྐལ་པ་གྲངས་མེད་པ་གསུམ་གྱི་ས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །རིགས་ཀྱི་བུ་དག་དེ་བས་ན་བྱང་ཆུབ་སེམས་དཔའ་དེ་དག་གིས་བྱང་ཆུབ་སེམས་དཔའ་
[182a]
[182a.1]མཐོང་ན་སེམས་ཀྱིས་གཞན་བསམ་པར་མི་བྱ་སྟེ། བདག་ཅག་གིས་མཆོད་རྟེན་ནམ། དེ་བཞིན་གཤེགས་པ་མཐོང་ངོ་། །བདག་ཅག་གིས་མདུན་ན་སངས་རྒྱས་བཞུགས་སོ་སྙམ་དུ་བསམ་མོ། །རིགས་ཀྱི་བུ་དག་གལ་ཏེ་བྱང་ཆུབ་སེམས་དཔས་བྱང་ཆུབ་
[182a.2]སེམས་དཔའ་མཐོང་ན་མཆོད་རྟེན་གྱི་འདུ་ཤེས་སམ། དེ་བཞིན་གཤེགས་པའི་འདུ་ཤེས་བསྐྱེད་པ་མ་གཏོགས་པར་འདུ་ཤེས་གཞན་བསྐྱེད་པར་མི་བྱའོ། །གཞན་དུ་གྱུར་ན་བྱང་ཆུབ་སེམས་དཔས་བདག་ཉིད་ལ་རྨ་ཕྱུང་བར་འགྱུར་རོ། །དེ་ལ་དགོངས་ཏེ་དེ་བཞིན་གཤེགས་
[182a.3]པ་མི་འཁྲུགས་པས་ཐུགས་དམ་བཞེས་པ། གལ་ཏེ་བདག་གིས་སེམས་དང་པོ་བསྐྱེད་པའི་བྱང་ཆུབ་སེམས་དཔའ་མཐོང་སྟེ་སངས་རྒྱས་ཀྱི་འདུ་ཤེས་མ་བསྐྱེད་ན་ངས་འཇིག་རྟེན་གྱི་ཁམས་དཔག་ཏུ་མེད་པ་རྣམས་ན་གང་དག་བཞུགས་པའི་སངས་རྒྱས་བཅོམ་ལྡན་འདས་
[182a.4]ཐམས་ཅད་ལ་བསླུས་པར་གྱུར་ཅིག་ཅེས་བྱ་བ་ཡིན་ནོ། །རིགས་ཀྱི་བུ་དག་ཕྱི་མའི་ཚེ་ཕྱི་མའི་དུས་ལྔ་བརྒྱ་ཐ་མ་ལ་གང་སུ་དག་གཟུངས་ཐོབ་པའམ། ཏིང་ངེ་འཛིན་ཐོབ་པར་འགྱུར་བ་དེ་དག་ཐམས་ཅད་ནི་དེ་བཞིན་གཤེགས་པའི་མཐུས་ཐོབ་པར་འགྱུར་ཏེ། རིགས་ཀྱི་བུ་
[182a.5]དག་དེ་ལྟ་བས་ན་འདི་ལ་སུ་ཆོས་སྨྲ་བ་ལ་མི་སྙན་པར་བརྗོད་པ་དེས་ནི་དེ་བཞིན་གཤེགས་པ་སྤངས་པར་འགྱུར་རོ། །རིགས་ཀྱི་བུ་དག་གང་སུ་ཞིག་སེམས་ཅན་དག་ཇི་ལྟར་མོས་པས་མོས་པ་བཞིན་དུ་དེ་བཞིན་གཤེགས་པའི་ཆོས་སྟོན་པ་དེ་ཐམས་ཅད་ནི་དེ་བཞིན་གཤེགས་པའི་
[182a.6]མཐུ་ཡིན་ནོ། །འཁོར་གང་དུ་བྱང་ཆུབ་སེམས་དཔའི་ཐེག་པ་པ་དག་ལན་འགའ་ཞིག་སྤུ་ཟིང་ཞེས་བྱེད་དམ་མཆི་མ་ལན་འགའ་ཞིག་ཀློག་པ་དེ་ཐམས་ཅད་ཀྱང་དེ་བཞིན་གཤེགས་པའི་མཐུར་ཤེས་པར་བྱ་བ་ཡིན་ན། དེ་ལ་མི་བླུན་པོ་བྱང་ཆུབ་སེམས་དཔའ་མ་ཡིན་པར་བྱང་
[182a.7]ཆུབ་སེམས་དཔར་ཁས་འཆེ་བ། བྱང་ཆུབ་སེམས་དཔའ་སུན་འབྱིན་པར་གྱུར་པ། ཆོས་རྐུ་བ། ཚུལ་འཆོས་པ། ཆོ་ག་ངན་པ་ལ་སྤྱོད་པ་དེ་དག་ཁ་ཅིག་འདི་སྐད་ཅེས་འདི་ལྟ་བུ་ཞིག་ཅི་ཤེས་ཞེས་ཟེར་རོ། །བྱམས་པ་ངས་བྱང་ཆུབ་ཀྱི་ཕྱིར་སྤྱོད་པ་ན་བདག་ཉིད་ཀྱིས་གང་
[182b]
[182b.1]ཚིགས་སུ་བཅད་པ་ཉོས་པ་ནི་རང་གི་ལུས་ཡོངས་སུ་བཏང་བ་དང་། ཆུང་མ་ཡོངས་སུ་བཏང་བ་དང་། བུ་དང་བུ་མོ་ཡོངས་སུ་བཏང་བ་དང་། རྒྱལ་སྲིད་ཡོངས་སུ་བཏང་བས་ཉོས་ཤིང་། བྱམས་པ་ལེགས་པར་བཤད་པའི་ཚིགས་སུ་བཅད་པ་གཅིག་གི་ཕྱིར་འཛམ་བུའི་
[182b.2]གླིང་བྱིན་ཏེ་ཉོས་པར་ངས་མངོན་པར་དྲན་ན། དེ་དག་ནི་རྙེད་པ་དང་བཀུར་སྟི་སྲུང་ཞིང་སངས་རྒྱས་དང་འདྲ་བའི་གན་དུ་འགྲོ་བར་མི་སེམས་སོ། །མི་ཕམ་པ་དམ་པའི་ཆོས་ཀྱི་ཚུལ་འདི་གཟུང་བ་ཡང་འབྱོར་པ་དང་ལྡན་པས་ནུས་ཀྱི་མི་ལྡན་པས་ནི་མ་ཡིན་ནོ། །མི་ཕམ་པ་ངས་
[182b.3]མངོན་པར་རྫོགས་པར་སངས་རྒྱས་ནས། སངས་རྒྱས་ཀྱི་ཡེ་ཤེས་ཀྱིས་ཆོས་གང་བསྟན་པ་དེ་ལ་དེ་དག་འདི་སྐད་དུ་དེ་ནི་ལུང་མནོད་པར་བྱ་བ་མ་ཡིན་ནོ་ཞེས་ཟེར་ཏེ། སེམས་ཅན་དེ་དག་འབྱུང་བ་མ་ཡིན་པའི་ཉེས་པ་ཆེན་པོ་ཇི་ཙམ་དང་ལྡན་པ་ལ་ལྟོས། མི་ཕམ་པ་དགེ་སློང་
[182b.4]ཆོས་དེས་རྣམ་པར་འཐག་པའི་མདོ་སྟོང་བསྟན་ཏེ། བསམ་གཏན་བཞི་བསྐྱེད་ཀྱང་དེ་ལྟ་བུའི་གནས་སུ་གྱུར་ན། གང་ཕྱོགས་ཙམ་འམ། ཆ་ཙམ་ལ་རེག་པ། རྣམ་པར་འཐག་པ་འཛིན་པའི་དགེ་སློང་རྣམས་ལ་མངོན་པར་མི་དགའ་ཞིང་རྣམ་པར་འཐག་པ་ལ་སྐྱོན་འདོགས་པ་ལྟ་
[182b.5]ཅི་སྨོས་ཏེ། དེ་དག་ནི་ཆོས་སྨྲ་བའི་དགེ་སློང་ལ་སྐུར་པ་འདེབས་པ་ཡིན། སངས་རྒྱས་ཀྱི་ཆོས་སྤོང་བ་ཡིན། རློམ་སེམས་ཆེན་པོས་སྐུར་པ་འདེབས་པ་ཡིན་ཏེ་སེམས་ཅན་དམྱལ་བར་སྐྱེ་བ་དེ་དག་ལ་ནི་ལེགས་པར་བྱས་པ་ཞེས་ང་མི་སྨྲའོ། །དེ་ཅིའི་ཕྱིར་ཞེ་ན། གང་དག་ཆོས་སྨྲ་བ་
[182b.6]ལ་རྣམ་པར་སྨོད་པ་དེ་དག་ནི་སངས་རྒྱས་ལ་རྣམ་པར་སྨོད་པ་ཡིན། ཆོས་ལ་རྣམ་པར་སྨོད་པ་ཡིན་ནོ། །གང་དག་ཆོས་སྨྲ་བ་ལ་རིམ་གྲོ་མེད་པ་དེ་དག་ནི་སངས་རྒྱས་ལ་རིམ་གྲོ་མེད་པ་ཡིན་ནོ། །གང་དག་ཆོས་སྨྲ་བ་ལ་མི་སྙན་པར་བརྗོད་པ་དེ་དག་ནི་སངས་རྒྱས་མཐོང་བར་མི་འདོད་པ་ཡིན། 
[182b.7]སངས་རྒྱས་ལ་མི་སྙན་པར་བརྗོད་པ་ཡིན་ནོ། །གང་དག་སེམས་དང་པོ་བསྐྱེད་པའི་བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་བསྐྱེད་པ་དེ་དག་གིས་ནི་སངས་རྒྱས་ཡོངས་སུ་བཏང་བ་ཡིན་ཏེ་ཇི་སྙེད་དུ་ཁོང་ཁྲོ་བའི་སེམས་སྐྱེད་པར་བྱེད་པ་དེ་སྙེད་ཀྱི་བསྐལ་པར་སེམས་ཅན་དམྱལ་བར་གནས་
[183a]
[183a.1]པར་གོ་ཆ་བགོ་དགོས་སོ། །ཇི་ཙམ་དུ་ཁོང་ཁྲོ་བའི་མིག་གིས་ལྟ་བ་དེ་སྲིད་དུ་ལོང་བའི་སྐྱེ་མཆེད་ཐོབ་པར་འགྱུར་རོ། །ཇི་ཙམ་དུ་མི་སྙན་པར་བརྗོད་པ་དེ་སྲིད་དུ་ལྕེའི་སྐྱེ་མཆེད་མེད་པ་ཐོབ་པར་འགྱུར་རོ། །མི་ཕམ་པ་ཇི་ལྟར་བྱང་ཆུབ་སེམས་དཔའ་རྣམས་ལ་གནོད་པའི་
[183a.2]སེམས་བསྐྱེད་པས་བྱང་ཆུབ་སེམས་དཔའ་ངན་སོང་དུ་འགྲོ་བར་ལོག་པར་ལྟུང་བར་འགྱུར་བའི་ཆོས་དེ་ལྟ་བུ་གཞན་ནི་ངས་མ་མཐོང་ངོ་། །མི་ཕམ་པ་སེམས་ཅན་གྱི་འདུ་ཤེས་དང་ཆོས་ཀྱི་འདུ་ཤེས་ལ་གནས་པ་རྣམས་ལ་ནི་ལས་མངོན་པར་འདུ་བྱ་བ་ཡོད་དེ་མི་དམིགས་པ་ལ་ནི་མེད་དོ། །
[183a.3]བྱང་ཆུབ་སེམས་དཔའ་གང་དག་ཆོས་ཐ་དད་དུ་འབྱེད་ཅིང་སྟོན་པ་དེ་དག་ནི་སྤྲོས་པ་ལ་གནས་པ་ཡིན་ནོ། །མི་ཕམ་པ་བྱང་ཆུབ་སེམས་དཔའ་རྣམས་ཀྱི་ཕ་རོལ་ཏུ་ཕྱིན་པ་དྲུག་ཡང་དག་པར་བསྒྲུབ་པ་འདི་ནི་བྱང་ཆུབ་ཀྱི་ཕྱིར་ཡིན་ན། དེ་ལ་ཡང་མི་བླུན་པོ་དེ་དག་འདི་སྐད་དུ་ཤེས་རབ་
[183a.4]ཀྱི་ཕ་རོལ་ཏུ་ཕྱིན་པ་ཁོ་ན་ལ་བྱང་ཆུབ་སེམས་དཔས་བསླབ་པར་བྱའོ་ཞེས་ཟེར་ཞིང་ཕ་རོལ་ཏུ་ཕྱིན་པ་ལྷག་མ་རྣམས་ལ་སུན་འབྱིན་ཏོ། །མི་ཕམ་པ་འདི་ཇི་སྙམ་དུ་སེམས། ཀ་ཤི་ཀའི་རྒྱལ་པོ་གང་ཡིན་པས་མགོ་བྱིན་པར་གྱུར་པ་དེ་འཆལ་བའི་ཤེས་རབ་ཡིན་ནམ། གསོལ་པ། 
[183a.5]བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། མི་ཕམ་པ་ངས་ཕ་རོལ་ཏུ་ཕྱིན་པ་དྲུག་དང་ལྡན་པའི་མདོ་གང་དག་བསྟན་པ་དེ་དག་ཅི་བྱང་ཆུབ་འཐོབ་པར་འགྱུར་བ་མ་ཡིན་ནམ། གསོལ་པ། བཅོམ་ལྡན་འདས་བྱང་ཆུབ་ཐོབ་པར་འགྱུར་བ་ལགས་སོ། །བཀའ་
[183a.6]སྩལ་པ། མི་ཕམ་པ་ཁྱོད་ཀྱིས་བསྐལ་པ་དྲུག་ཅུར་སྦྱིན་པའི་ཕ་རོལ་ཏུ་ཕྱིན་པ་ལ་སྤྱད། བསྐལ་པ་དྲུག་ཅུར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སྤྱད། བསྐལ་པ་དྲུག་ཅུར་བཟོད་པའི་ཕ་རོལ་ཏུ་ཕྱིན་པ་ལ་སྤྱད། བསྐལ་པ་དྲུག་ཅུར་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་སྤྱད། 
[183a.7]བསྐལ་པ་དྲུག་ཅུར་བསམ་གཏན་གྱི་ཕ་རོལ་ཏུ་ཕྱིན་པ་ལ་སྤྱད་ན། དེ་ལ་མི་བླུན་པོ་དག་འདི་སྐད་དུ་འདི་ལྟ་སྟེ། མི་དམིགས་པའི་ཚུལ་གཅིག་པུས་བྱང་ཆུབ་འཐོབ་པོ་ཞེས་ཟེར་ཏེ། དེ་དག་ནི་སྤྱོད་པ་ཡོངས་སུ་མ་དག་པ་ཡིན། ཚིག་ཙམ་གྱིས་དགའ་བར་སེམས་ཤིང་
[183b]
[183b.1]བསྒྲུབ་པ་སྙིང་པོར་བྱེད་པ་མ་ཡིན། ངག་གི་ལས་ལྷུར་ལེན་གྱི་ནན་ཏན་ལས་རིང་བ་ཡིན་ཏེ། ཕྲག་དོག་ཅན་དུ་གྱུར་པ། ཆགས་པར་གནས་པ། ཉེ་དུ་ལ་གདུ་བ་ཡིན་ནོ། །མི་ཕམ་པ་ང་ཡང་མགོ་བྱིན་པས་དགའ་བ་ཙམ་དུ་འཁོར་ལོས་སྒྱུར་བའི་རྒྱལ་སྲིད་ཐོབ་པས་ནི་མ་ཡིན་ན་
[183b.2]དེ་ལ་མི་བླུན་པོ་ཟང་ཟིང་ལ་སེར་སྣ་བྱེད་པ་དེ་དག་གཞན་གྱི་ཁྱིམ་རྣམས་སུ་དོང་ནས་འདི་སྐད་དུ་བྱང་ཆུབ་ཏུ་ནི་འདི་ལྟར་སྤྱད་དོ། །འདི་ནི་བྱང་ཆུབ་སེམས་དཔའི་སྤྱོད་པ་སྟེ་འདི་ནི་ཚུལ་ལོ། །གཞན་ནི་ཚུལ་མ་ཡིན་ནོ། །ཆོས་ཀྱི་ཚུལ་འདི་ནི་ཆོས་སྨྲ་བ་ཕལ་ཆེར་གྱིས་ཀྱང་ཤེས་སོ་
[183b.3]ཞེས་ཟེར་ཏེ་དེ་དག་རྙེད་པ་དང་བཀུར་སྟིའི་ཕྱིར་ཆོས་སྨྲ་བ་དག་ལ་ཀུན་ནས་མནར་སེམས་མང་པོ་འབྱུང་ངོ་། །མི་ཕམ་པ་འཚོ་བ་ཅན་གྱི་མི་དེ་དག་ནི་བསྐལ་པ་བརྒྱས་ཀྱང་འཐུན་པའི་བཟོད་པ་ཐོབ་པར་ང་མི་སྨྲ་ན་བྱང་ཆུབ་ལྟ་སྨོས་ཀྱང་ཅི་དགོས་ཏེ་མི་ཕམ་པ་གཡོ་དང་ལྡན་པ་ལ་བྱང་
[183b.4]ཆུབ་མེད་དོ། །ཕྲག་དོག་ཅན་ལ་མེད་དོ། །རིམ་གྲོ་མེད་པ་ལ་མེད་དོ། །ཡང་དག་པའི་ཤེས་པ་མེད་པ་ལ་མེད་དོ། །ཁྱིམ་སུན་པར་བྱེད་པ་ལ་མེད་དོ། །གཉིས་སུ་སྤྱོད་པ་ལ་མེད་དོ། །མི་ཕམ་པ་མི་བླུན་པོ་དེ་དག་ནི་ང་བས་ཀྱང་ཆེས་མཁས་པར་ཁས་འཆེ་ཞིང་ཉན་ཐོས་ཀྱི་ཆོས་
[183b.5]སམ། རང་སངས་རྒྱས་ཀྱི་ཆོས་གང་ཡིན་པའི་ཆོས་དེ་ནི་དེ་བཞིན་གཤེགས་པས་གསུངས་པ་མ་ཡིན་ནོ་ཞེས་ཟེར་རོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་བཀའ་སྩལ་པ། རབ་འབྱོར་གཉིས་སུ་མེད་པར་སྤྱོད་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་
[183b.6]ཡོད་མོད། གསོལ་པ། བཅོམ་ལྡན་འདས་དེ་ལྟ་ལགས་སོ། །བཀའ་སྩལ་པ། རབ་འབྱོར་མི་གནས་པ་ལ་བྱང་ཆུབ་ཡོད་མོད། གསོལ་པ། བཅོམ་ལྡན་འདས་དེ་ལྟ་ལགས་སོ། །བཀའ་སྩལ་པ། རབ་འབྱོར་སྤྲོས་པ་མེད་པ་ལ་བྱང་ཆུབ་ཡོད་མོད། གསོལ་པ། བཅོམ་ལྡན་འདས་
[183b.7]དེ་ལྟ་ལགས་སོ། །བཀའ་སྩལ་པ། རབ་འབྱོར་ཉེ་དུ་ལ་གདུ་བའི་ཕྱིར་ངོ་ཚ་མེད་པ་དེ་དག་གིས་འདི་ལྟ་སྟེ་དབུལ་པོར་འགྱུར་བའི་ལས་ཀྱི་རྣམ་པར་སྨིན་པ་ཇི་ཙམ་ཡོངས་སུ་གཟུང་བར་སེམས་པ་ལ་ལྟོས། མི་ཕམ་པ་གཞན་ཡང་བྱང་ཆུབ་སེམས་དཔས་ཆོས་ཐམས་ཅད་
[184a]
[184a.1]ཉན་ཐོས་ཀྱི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་རང་སངས་རྒྱས་ཀྱི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སངས་རྒྱས་ཀྱི་ཆོས་སོ་ཞེས་སྐྲག་པར་མི་བྱའོ། །མངོན་པར་ཞེན་པར་མི་བྱའོ། །ཆོས་ཐམས་ཅད་ཉན་ཐོས་ཀྱི་ཆོས་མ་ཡིན་ནོ་ཞེས་
[184a.2]སྐྲག་པར་མི་བྱའོ། །ཆོས་ཐམས་ཅད་རང་སངས་རྒྱས་ཀྱི་ཆོས་མ་ཡིན་ནོ་ཞེས་སྐྲག་པར་མི་བྱའོ། །ཆོས་ཐམས་ཅད་སངས་རྒྱས་ཀྱི་ཆོས་མ་ཡིན་ནོ་ཞེས་སྐྲག་པར་མི་བྱའོ། །མངོན་པར་ཞེན་པར་མི་བྱའོ། །ཆོས་ཐམས་ཅད་སོ་སོའི་སྐྱེ་བོའི་ཆོས་སོ་ཞེས་སྐྲག་པར་མི་བྱའོ། །
[184a.3]ཆོས་ཐམས་ཅད་སོ་སོའི་སྐྱེ་བོའི་ཆོས་མ་ཡིན་ནོ་ཞེས་སྐྲག་པར་མི་བྱའོ། །ཆོས་ཐམས་ཅད་ཀུན་ནས་ཉོན་མོངས་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ཀུན་ནས་ཉོན་མོངས་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་རྣམ་པར་བྱང་བའི་ཆོས་སོ་
[184a.4]ཞེས་སྐྲག་པར་མི་བྱའོ། །ཆོས་ཐམས་ཅད་རྣམ་པར་བྱང་བ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ཉེ་བར་ལེན་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ཉེ་བར་ལེན་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་བྱ་བ་དང་
[184a.5]བཅས་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་བྱ་བ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་གསར་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་གསར་པ་མ་ཡིན་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་
[184a.6]སྲིད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སྲིད་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སེམས་ཀྱི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སེམས་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་
[184a.7]སེམས་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སེམས་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ལས་ཀྱི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ལས་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་
[184b]
[184b.1]རྣམ་པར་སྨིན་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་རྣམ་པར་སྨིན་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་བཟོད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་བཟོད་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་
[184b.2]ཐར་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ཐར་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་རྣལ་འབྱོར་གྱི་ཆོས་ས་ཞེས་སྐྲག་པར་མི་བྱའོ། །ཆོས་ཐམས་ཅད་རྣལ་འབྱོར་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་
[184b.3]འཕགས་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་འཕགས་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སེམས་ཅན་གྱི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་སེམས་ཅན་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་
[184b.4]ཐམས་ཅད་གཟུང་བའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་གཟུང་དུ་མེད་པའི་ཆོས་ས་ཞེས་སྐྲག་པར་མི་བྱའོ། །ཆོས་ཐམས་ཅད་བདེན་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་བདེན་པ་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་
[184b.5]ཚུལ་བཞིན་གྱི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་ཚུལ་བཞིན་མེད་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་བརྟེན་པའི་ཆོས་སོ་ཞེས་སྐྲག་པར་མི་བྱའོ། །ཆོས་ཐམས་ཅད་མི་བརྟན་པའི་ཆོས་སོ་ཞེས་སྐྲག་པར་མི་བྱའོ། །མི་ཕམ་པ་ངས་བྱང་ཆུབ་
[184b.6]ཀྱི་སྙིང་པོར་ཆོས་ཉིད་མངོན་པར་རྫོགས་པར་སངས་རྒྱས་ཏེ་ཆོས་ཀྱི་ཡུལ་ཐམས་ཅད་མཁྱེན་ཀྱང་དམིགས་པས་མ་ཡིན་ནོ། །ཆོས་ཐམས་ཅད་ཀྱི་ངོ་བོ་ཉིད་ཀུན་ཏུ་མཁྱེན་ཀྱང་མངོན་པར་ཞེན་པས་འཇིག་རྟེན་ལ་ཆོས་མི་སྟོན་ཏོ། །བྱང་ཆུབ་སེམས་དཔའ་རྣམས་ལ་ཆོས་རྣམས་ཀྱི་སྣང་བ་ཐོབ་
[184b.7]པར་བྱ་བ་དང་། གཟུངས་དང་ཆོས་ཀྱི་ཕྱག་རྒྱ་རྣམས་བསྐྱེད་པའི་ཕྱིར་ངས་དེ་བཞིན་ཉིད་རྣམ་པར་དཀྲུགས་པ་མེད། ཆོས་རྣམས་བསལ་བ་མ་བྱས། གཞག་པ་མ་བྱས་སོ། །མི་ཕམ་པ་ངས་གླིང་བཞི་པ་ཆེན་པོའི་འཇིག་རྟེན་གྱི་ཁམས་འདིར་འོག་མིན་གྱི་གནས་མན་ཆད་དུ་ཆོས་བསྟན་པའི་ཚེ་
[185a]
[185a.1]སེམས་ཅན་རྣམས་འདི་སྙམ་དུ་དེ་བཞིན་གཤེགས་པ་ནི་བདག་ཅག་ཁོ་ན་ལ་ཆོས་སྟོན་ཏོ་སྙམ་མོ། །དེ་བཞིན་དུ་སྦྱར་ཏེ། གླིང་བཞི་པ་གཉིས་པ་དང་། དེ་བཞིན་དུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་ཆོས་བསྟན་པའི་ཚེ་སེམས་ཅན་རྣམས་འདི་སྙམ་དུ་དེ་བཞིན་
[185a.2]གཤེགས་པ་ནི་བདག་ཅག་ཁོ་ན་ལ་ཆོས་སྟོན་ཏོ། །འདི་ན་དེ་བཞིན་གཤེགས་པ་ཆོས་སྟོན་ཏོ། །འདིར་དེ་བཞིན་གཤེགས་པ་སྐྱེས་སོ། །འདིར་ཆོས་ཀྱི་འཁོར་ལོ་བསྐོར་རོ། །ཆོས་ཀྱི་འཁོར་ལོ་བསྐོར་ནས་ཆོས་སྟོན་ཏོ་སྙམ་མོ། །མི་ཕམ་པ་འདི་ལ་ང་ནི་ཐབས་འདིས་འཇིག་རྟེན་
[185a.3]གྱི་ཁམས་མཐའ་ཡས་མུ་མེད་པ་དག་ཏུ་སྔ་དྲོའི་དུས་ཀྱི་ཚེ་ཡང་ཆོས་སྟོན་ཅིང་དེ་ལྟར་སངས་རྒྱས་ཀྱི་མཛད་པ་མཛད་དོ། །ཉི་མ་གུང་གི་དུས་ཀྱི་ཚེ་ཡང་དེ་ལྟར་སངས་རྒྱས་ཀྱི་མཛད་པ་མཛད་དོ། །ཕྱི་དྲོའི་དུས་ཀྱི་ཚེ་ཡང་དེ་ལྟར་སངས་རྒྱས་ཀྱི་མཛད་པ་མཛད་དེ། ཆོས་ཐམས་ཅད་དང་། སེམས་ཅན་
[185a.4]ཐམས་ཅད་དང་། འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པའི་སྤྱན་ཐོགས་པ་མི་མངའ་བར་གཟིགས་པ་དང་། ཤེས་རབ་དང་ཡེ་ཤེས་ཀྱི་གཟིགས་པ་འཇུག་སྟེ། དེ་ལྟར་སངས་རྒྱས་ཀྱི་ཡུལ་བསམ་གྱིས་མི་ཁྱབ་ཅིང་ཚད་མེད་ན་དེ་ལ་དེ་དག་འདི་ལྟར་ཆོས་སྤོང་བ་ལ་གནས་པས་བྱང་
[185a.5]ཆུབ་སེམས་དཔས་འདི་ལ་ནི་བསླབ་པར་བྱའོ། །འདི་ལ་ནི་བསླབ་པར་མི་བྱའོ་ཞེས་ཟེར་ཏེ། གང་སུ་དག་ཆོས་སྤོང་བར་གནས་པ་དེ་དག་ནི་སངས་རྒྱས་ལ་སྐུར་པ་འདེབས་པར་གནས་པ་ཡིན། གང་དག་སངས་རྒྱས་ལ་སྐུར་པ་འདེབས་པར་གནས་པ་དེ་དག་ནི་འདི་ལྟ་སྟེ། ངན་སོང་གི་གཡང་སའི་ས་ལ་
[185a.6]གནས་པ་ཡིན་ཏེ་དེ་དག་ནི་ཆོས་ཀྱིས་ཕོངས་པར་འགྱུར་བ་ལ་གནས་པ་ཡིན་ནོ། །མི་ཕམ་པ་དེ་ལྟ་བས་ན་དེ་བཞིན་གཤེགས་པའི་ཐབས་མཁས་པས་བསྟན་པའི་ཆོས་ལ་བདག་བསྲུང་བར་བྱའོ། །དེ་ནས་འཇམ་དཔལ་གཞོན་ནུར་གྱུར་པ་དང་། བྱང་ཆུབ་སེམས་དཔའ་ཤེས་རབ་ཀྱི་ཕུང་པོ་ཡང་དག་
[185a.7]གྲུབ་དང་། བྱང་ཆུབ་སེམས་དཔའ་མཐོང་བ་དོན་ཡོད་དང་། བྱང་ཆུབ་སེམས་དཔའ་གཅིག་ཏུ་སྤོབས་པ་རྣམ་པར་ངེས་པའི་བློ་གྲོས་དང་། བྱང་ཆུབ་སེམས་དཔའ་ཤིན་ཏུ་རྣམ་པར་ངེས་པའི་སེམས་སྟོན་པའི་བློ་གྲོས་དང་། བྱང་ཆུབ་སེམས་དཔའ་ཤེས་རབ་སྤོབས་པས་སྨྲ་བ་དང་། བྱང་ཆུབ་སེམས་
[185b]
[185b.1]དཔའ་འཇིགས་བྲལ་ཡང་དག་གསལ་བྱེད་དང་། བྱང་ཆུབ་སེམས་དཔའ་མཆོག་ཏུ་དགའ་བའི་རྒྱལ་པོ་དང་། བྱང་ཆུབ་སེམས་དཔའ་ཁེངས་མེད་གནས་དང་། བྱང་ཆུབ་སེམས་དཔའ་སངས་རྒྱས་ཀྱི་ཞིང་མཐའ་ཡས་པའི་ཆོ་ག་སེམས་པ་དང་། བྱང་ཆུབ་སེམས་དཔའ་སྤྱན་རས་གཟིགས་དབང་
[185b.2]ཕྱུག་དང་། བྱང་ཆུབ་སེམས་དཔའ་སྤོས་ཀྱི་གླང་པོ་ཆེ་དང་། བྱང་ཆུབ་སེམས་དཔའ་བལ་གླང་སྤོས་ཀྱི་གླང་པོ་ཆེ་དང་། བྱང་ཆུབ་སེམས་དཔའ་གཟི་བརྗིད་དབྱངས་ཀྱི་དབང་ཕྱུག་དང་། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དང་། བྱང་ཆུབ་སེམས་དཔའ་བརྩོན་པ་མི་གཏོང་བ་
[185b.3]གནས་པ་དང་། བྱང་ཆུབ་སེམས་དཔའ་ཡོན་ཏན་བརྒྱ་སྟོང་བརྒྱན་དང་། བྱང་ཆུབ་སེམས་དཔའ་ཐམས་ཅད་མཁྱེན་གྱི་ཡེ་ཤེས་ལ་རྨོངས་པ་མེད་པར་སེམས་པ་དང་། བྱང་ཆུབ་སེམས་དཔའ་བརྗོད་པ་གྲགས་པའི་ཏོག་གི་རྒྱལ་མཚན་དང་། བྱང་ཆུབ་སེམས་དཔའ་ཆོས་ཐམས་ཅད་ཀྱིས་ཕན་གདགས་
[185b.4]པ་དང་། བྱང་ཆུབ་སེམས་དཔའ་སངས་རྒྱས་ཀྱི་ཡུལ་དང་མ་བྲལ་བར་གནས་པ་དང་། བྱང་ཆུབ་སེམས་དཔའ་ཙན་དན་གྱིས་བརྒྱན་པའི་གཟི་བརྗིད་ཀྱིས་བཏུལ་བས་རྣམ་པར་གནོན་པ་དང་། བྱང་ཆུབ་སེམས་དཔའ་འཇིག་རྟེན་ཀུན་གྱིས་མཆོད་གྲགས་དང་། བྱང་ཆུབ་སེམས་དཔའ་ཉི་ཤུ་པོ་དེ་དག་
[185b.5]གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་དེ་ལྟ་ལགས་སོ། །བདེ་བར་གཤེགས་པ་དེ་དེ་ལྟ་ལགས་ཏེ་བདག་ཅག་ཀྱང་ཤར་ཕྱོགས་ཀྱི་སངས་རྒྱས་ཀྱི་ཞིང་གང་གཱའི་ཀླུང་དྲུག་ཅུའི་བྱེ་མ་སྙེད་དུ་མཆིས་ཏེ། སངས་རྒྱས་བཅོམ་ལྡན་འདས་ལ་བསྙེན་བཀུར་བགྱིས་ན་
[185b.6]ཐམས་ཅད་ན་ཡང་བཅོམ་ལྡན་འདས་ཉིད་ཆོས་སྟོན་པ་མཛད་དོ། །དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་རྣམས་སུ་མཆིས་ན་ཡང་དེ་བཞིན་དུ་སེམས་ཅན་རྣམས་ལ་ཆོས་སྟོན་པ་མཛད་དོ། །བཅོམ་ལྡན་འདས་དེ་དག་ཏུ་བདག་ཅག་གིས་གདུགས་བདུན་དུ་སངས་རྒྱས་ཀྱི་ཞིང་དུ་རྒྱུ་བ་བགྱིས་
[185b.7]ན་སངས་རྒྱས་གཞན་མ་མཐོང་ནས་སླར་འདིར་ཆོས་ཉན་དུ་མཆིས་སོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་ལྟོས། དེ་བཞིན་གཤེགས་པའི་ཡུལ་དང་ཡེ་ཤེས་ནི་དེ་ལྟར་ཚད་མེད། སངས་རྒྱས་ཀྱི་ཡུལ་ནི་དེ་ལྟར་བསམ་
[186a]
[186a.1]གྱིས་མི་ཁྱབ། དེ་ལྟར་དེ་བཞིན་གཤེགས་པ་ནི་དེ་བཞིན་གཤེགས་པའི་ཆོས་རྣམས་ཀྱིས་མི་མཉམ་པ་དང་མཉམ་ན། འཇམ་དཔལ་དེ་ལ་སྐྱེས་བུ་བླུན་པོ་དེ་དག་འདི་སྐད་དུ་འདི་ལྟ་སྟེ། བྱང་ཆུབ་སེམས་དཔའ་རྣམས་ཀྱི་དེ་བཞིན་གཤེགས་པའི་ཕྱིར་སྤྱོད་པ་ནི་ཤེས་རབ་ཀྱི་ཕ་རོལ་ཏུ་ཕྱིན་
[186a.2]པའོ་ཞེས་ཟེར་རོ། །འཇམ་དཔལ་འདི་ལྟ་སྟེ་བྱང་ཆུབ་སེམས་དཔའི་སྤྱོད་པ་ནི་དཔག་ཏུ་མེད་པའི་སྤྱོད་པའོ། །འདི་ལྟ་སྟེ་བྱང་ཆུབ་སེམས་དཔའི་སྤྱོད་པ་ནི་མཉམ་པ་མེད་པའི་སྤྱོད་པའོ། །འདི་ལྟ་སྟེ་བྱང་ཆུབ་སེམས་དཔའི་སྤྱོད་པ་ནི་ཡོངས་སུ་འཛིན་པ་མེད་པའི་སྤྱོད་པའོ། །འདི་ལྟ་སྟེ་བྱང་ཆུབ་
[186a.3]སེམས་དཔའི་སྤྱོད་པ་ནི་མི་འདོར་བའི་སྤྱོད་པའོ། །བྱང་ཆུབ་སེམས་དཔའི་སྤྱོད་པ་ནི་དམ་བཅས་པ་ལ་བརྟན་ཞིང་ལྷག་པའི་བསམ་པ་ཡོངས་སུ་དག་པའི་སྤྱོད་པའོ། །བྱང་ཆུབ་སེམས་དཔའི་སྤྱོད་པ་ནི་གཞན་ལ་ཕན་གདགས་པས་ཡོངས་སུ་མི་སྐྱོ་བའི་སྤྱོད་པའོ། །འཇམ་དཔལ་བྱང་ཆུབ་
[186a.4]སེམས་དཔའ་རྣམས་ཀྱི་སྤྱོད་པ་ཡོངས་སུ་དག་པ་འདི་ལྟ་བུ་ནི་ངའི་ཆོས་ཡིན་ན་དེའི་ཚེ་མཐོང་དཀའ་བར་འགྱུར་རོ། །འཇམ་དཔལ་དེ་ལྟ་བས་ན་སྐྱེས་བུ་དམ་པ་ཉི་ཤུ་པོ་ཁྱེད་ཐམས་ཅད་ཀྱིས་ཅི་ནས་ཀྱང་ངའི་བྱང་ཆུབ་བསྐལ་པ་གྲངས་མེད་པ་བྱེ་བར་ཡང་དག་པར་བསྒྲུབས་པ་ཐབས་མཁས་
[186a.5]པས་བསྟན་པ་འདི་གཞན་གྱིས་ཤེས་པར་འགྱུར་བར་ཆོས་ཡང་དག་པར་བླང་བ་ལ་གནས་ཏེ་བག་ཡོད་པར་བྱའོ། །དམ་བཅས་པ་ལ་བརྟན་པར་བྱའོ། །ཁོང་ཁྲོ་བ་མེད་པའི་སེམས་སུ་བྱའོ། །སེམས་ཅན་དག་འདི་ལྟ་སྟེ། ཆོས་སྤོང་བའི་གཡང་ས་ཆེན་པོར་མི་ལྟུང་བར་བྱའོ། །དེ་ནས་
[186a.6]འཇམ་དཔལ་གྱིས་གསོལ་པ། བཅོམ་ལྡན་འདས་ཆོས་སྤོང་བ་ཞེས་བགྱི་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་གང་དེ་བཞིན་གཤེགས་པས་གསུངས་པའི་བཀའ་ལ་ལ་ནི་བཟང་བར་འདུ་ཤེས། ལ་ལ་ནི་ངན་པར་འདུ་ཤེས་པ་དེ་ནི་ཆོས་སྤོང་བའོ། །གང་
[186a.7]ཆོས་སྤོང་བ་དེས་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། དགེ་འདུན་ལ་ངན་དུ་བརྗོད་པ་ཡིན་ནོ། །འདི་ནི་རིགས་པའོ། །འདི་ནི་མི་རིགས་པའོ་ཞེས་ཟེར་ན་ཆོས་སྤོང་བ་ཡིན་ནོ། །འདི་ནི་བྱང་ཆུབ་སེམས་དཔའ་རྣམས་ཀྱི་ཆེད་དུ་གསུངས་པའོ། །འདི་ནི་ཉན་ཐོས་རྣམས་
[186b]
[186b.1]ཀྱི་ཆེད་དུ་གསུངས་པའོ་ཞེས་ཟེར་ན་ཆོས་སྤོང་བ་ཡིན་ནོ། །འདི་ནི་རང་སངས་རྒྱས་རྣམས་ཀྱི་ཆེད་དུ་གསུངས་པའོ་ཞེས་ཟེར་ན་ཆོས་སྤོང་བ་ཡིན་ནོ། །འདི་ནི་བྱང་ཆུབ་སེམས་དཔའི་བསླབ་པའོ། །འདི་ནི་བྱང་ཆུབ་སེམས་དཔའི་བསླབ་པ་མ་ཡིན་ནོ་ཞེས་ཟེར་ན་ཆོས་སྤོང་བ་ཡིན་ནོ། །སྤོབས་པ་
[186b.2]ཡོད་དོ་ཞེའམ་སྤོབས་པ་མེད་དོ་ཞེས་ཟེར་ན་ཆོས་སྤོང་བ་ཡིན་ནོ། །ཆོས་ནི་ཆོས་མ་ཡིན་པར་སྟོན་ཏོ་ཞེས་ཟེར་ན་ཆོས་སྤོང་བ་ཡིན་ནོ། །སངས་རྒྱས་འབྱུང་བ་མེད་པར་ཡང་གཟུངས་འཐོབ་ཅེས་ཟེར་ན་ཆོས་སྤོང་བ་ཡིན་ནོ། །གཟུངས་ཐོབ་པའི་ཐོབ་པ་ནི་ཡོངས་སུ་དག་པ་མ་ཡིན་ནོ་ཞེས་ཟེར་ན་ཆོས་སྤོང་
[186b.3]བ་ཡིན་ནོ། །ཆོས་སྨྲ་བའི་སྤྱོད་པ་ཉེས་པར་བྱས་པ་དང་ལྡན་ནོ་ཞེས་ཟེར་ན་ཆོས་སྤོང་བ་ཡིན་ནོ། །ཆོས་སྨྲ་བ་སྒྲུབ་པ་ཕུན་སུམ་ཚོགས་པ་མ་ཡིན་ནོ་ཞེས་ཟེར་ན་ཆོས་སྤོང་བ་ཡིན་ནོ། །བག་མེད་པར་གླེང་ན་ཆོས་སྤོང་བ་ཡིན་ནོ། །སྤྱོད་ལམ་གྱིས་གླེང་ན་ཆོས་སྤོང་བ་ཡིན་ནོ། །སྤྱོད་པ་དང་ཚུལ་
[186b.4]ཁྲིམས་ཉམས་པས་གླེང་ན་ཆོས་སྤོང་བ་ཡིན་ནོ། །སྤོབས་པས་གོ་བར་མི་བྱེད་དོ་ཞེས་ཟེར་ན་ཆོས་སྤོང་བ་ཡིན་ནོ། །སྣང་བ་ལེགས་པར་མ་བཤད་དོ་ཞེས་ཟེར་ན་ཆོས་སྤོང་བ་ཡིན་ནོ། །ཁོང་དུ་མ་ཆུད་པས་ཚིག་དང་ཚིག་ཏུ་འགལ་བར་བྱས་སོ་ཞེས་ཟེར་ན་ཆོས་སྤོང་བ་ཡིན་ནོ། །ཡི་གེའི་མིང་
[186b.5]གིས་དེ་བཞིན་གཤེགས་པའི་བཀའ་ལ་འཇུག་གོ་ཞེས་ཟེར་ན་ཆོས་སྤོང་བ་ཡིན་ནོ། །མདོ་སྡེ་དང་མདོ་སྡེར་འགལ་བར་བྱས་སོ་ཞེས་ཟེར་ན་ཆོས་སྤོང་བ་ཡིན་ནོ། །ཚིགས་སུ་བཅད་པ་དང་ཚིགས་སུ་བཅད་པར་འགལ་བར་བྱས་སོ་ཞེས་ཟེར་ན་ཆོས་སྤོང་བ་ཡིན་ནོ། །དོན་ལ་ལ་ལ་མོས་ཤིང་། 
[186b.6]དོན་ལ་ལ་ལ་མ་མོས་སོ་ཞེས་ཟེར་ན་ཆོས་སྤོང་བ་ཡིན་ནོ། །ཆོས་འཆད་པའི་ཚེ་གཏམ་གཞན་དུ་བསྒྱུར་ན་ཆོས་སྤོང་བ་ཡིན་ནོ། །དཀྲུགས་མ་བྱེད་ན་ཆོས་སྤོང་བ་ཡིན་ནོ། །ཀུན་དུ་རྟོག་པས་སྨྲ་ན་ཆོས་སྤོང་བ་ཡིན་ནོ། །འདི་ལ་སྤྱད་འདི་ལ་མི་སྤྱད་ཅེས་ཟེར་ན་ཆོས་སྤོང་བ་ཡིན་ནོ། །འདི་ནི་རིགས་
[186b.7]འདི་ནི་མི་རིགས་ཞེས་ཟེར་ན་ཆོས་སྤོང་བ་ཡིན་ནོ། །འཇམ་དཔལ་ཉན་ཐོས་རྣམས་ཀྱི་སྤོབས་པ་གང་ཇི་སྙེད་པ་དང་། བྱང་ཆུབ་སེམས་དཔའ་རྣམས་ཀྱི་སྤོབས་པ་གང་ཇི་སྙེད་པ་དེ་དག་ཐམས་ཅད་ནི་དེ་བཞིན་གཤེགས་པའི་མཐུ་ཡིན་ནོ། །འཇམ་དཔལ་ངས་ནི་ཉན་ཐོས་རྣམས་ཀྱི་སྤོབས་
[187a]
[187a.1]པ་གང་ཇི་སྙེད་པ་དང་། བྱང་ཆུབ་སེམས་དཔའ་རྣམས་ཀྱི་སྤོབས་པ་གང་ཇི་སྙེད་པ་དེ་དག་ཐམས་ཅད་དེ་བཞིན་གཤེགས་པའི་མཐུ་ལས་འབྱུང་བར་སྨོན་ལམ་ལེགས་པར་བཏབ་པ་ཡིན། འཇམ་དཔལ་ངས་ནི་བྱང་ཆུབ་ཏུ་ཡང་སྨོན་ལམ་ལེགས་པར་བཏབ་པ་ཡིན་ནོ། །འདི་
[187a.2]ལྟར་མི་བླུན་པོ་དེ་དག་ངན་སོང་དུ་འགྲོ་བར་བདུད་ཀྱིས་བྱིན་གྱིས་བརླབས་པའི་ཕྱིར་དེ་ལ་ཡང་སྐྱོན་འདོགས་པར་སེམས་སོ། །དེ་བཞིན་གཤེགས་པས་གནང་བའི་ཆོས་སྨྲ་བ་དེ་དག་ལ་ཡང་སྐྱོན་འདོགས་པར་སེམས་སོ། །རྙེད་པའི་ཕྱིར་ཁྱིམ་སྲུང་བར་གནས་པ་ཡིན་གྱི་དེ་བཞིན་གཤེགས་
[187a.3]པའི་བསྟན་པ་བསྲུང་བའི་ཕྱིར་གནས་པ་མ་ཡིན། རིགས་ལ་གདུ་བས་བྲམ་ཟེ་དང་ཁྱིམ་བདག་རྣམས་ལ་སྨྲ་བ་ནི་འདི་སྐད་ཁྱོད་ཀྱིས་ལེགས་པར་སྨྲས་སོ། །ཁྱོད་ཀྱིས་དེ་བཞིན་གཤེགས་པའི་བཀའ་ལེགས་པར་རྟོགས་སོ་ཞེས་ཟེར་ཏེ་ཕྱོགས་ཀྱི་ཡང་ཕྱོགས་གཅིག་སྨྲས་པ་
[187a.4]ལ་རྗེས་སུ་ཡི་རང་བའི་གཞིས་དེ་དག་ཆོས་སྤོང་བར་གྱུར་པས་འདི་ལྟ་སྟེ། ངན་སོང་ཆེན་པོར་འགྲོ་བར་འགྲོ་བ་མཚུངས་པར་འགྱུར་རོ། །འཇམ་དཔལ་མངོན་པར་ཞེན་པ་ལ་བྱང་ཆུབ་སེམས་དཔའི་སྤྱོད་པའོ་ཞེས་ང་མི་སྨྲའོ། །ཁྱིམ་ལ་ཆགས་པའི་འཚོ་བ་རྣམ་པར་དག་པ་
[187a.5]ཞེས་ང་མི་སྨྲའོ། །གཉིས་སུ་སྟོན་པ་རྣམས་ཆོས་ཀྱིས་ཕོངས་པར་འགྱུར་བ་ལས་གྲོལ་བར་ང་མི་སྨྲའོ། །གཅིག་ཏུ་སྟོན་པ་རྣམས་ངན་སོང་ལས་གྲོལ་བར་ང་མི་སྨྲའོ། །སྨྲ་བ་ལ་དགའ་བ་རྣམས་ཡོངས་སུ་དག་པའོ་ཞེས་ང་མི་སྨྲའོ། །འཇམ་དཔལ་ངས་ནི་གང་གཱའི་ཀླུང་
[187a.6]གི་བྱེ་མ་ཇི་སྙེད་པ་དེ་སྙེད་ཀྱི་ཆོས་ཀྱི་སྒོ་རྣམས་མི་དམིགས་པའི་ཚུལ་གྱིས་བསྟན་ཏོ། །འཇམ་དཔལ་གང་གཱའི་ཀླུང་གི་བྱེ་མ་ཇི་སྙེད་པ་དེ་སྙེད་ཀྱི་ཆོས་ཀྱི་སྒོ་རྣམས་ངས་དམིགས་པའི་ཚུལ་གྱིས་མ་བསྟན་ཏོ། །འཇམ་དཔལ་ངས་ནི་སྟོང་པ་ཉིད་ལ་མོས་པ་རྣམས་ལ་གང་
[187a.7]གཱའི་ཀླུང་གི་བྱེ་མ་ཇི་སྙེད་པ་དེ་སྙེད་ཀྱི་ཆོས་ཀྱི་སྒོ་རྣམས་བསྟན་ཏོ། །ངས་ནི་སེམས་ཅན་དུ་འདུ་ཤེས་པས་དེ་སྙེད་དུ་ཆོས་ཀྱི་སྒོ་རྣམས་བསྟན་ཏོ། །ངས་ནི་མཚན་མ་མེད་པའི་སྒོ་ནས་དེ་སྙེད་ཀྱི་ཆོས་ཀྱི་སྒོ་རྣམས་བསྟན་ཏོ། །ངས་ནི་རྣམ་པར་རྟོག་པའི་སྒོ་ནས་དེ་སྙེད་ཀྱི་ཆོས་ཀྱི་སྒོ་
[187b]
[187b.1]རྣམས་བསྟན་ཏོ། །ངས་ནི་སྨོན་པ་མེད་པའི་སྒོ་ནས་དེ་སྙེད་ཀྱི་ཆོས་ཀྱི་སྒོ་རྣམས་བསྟན་ཏོ། །ངས་ནི་སྨོན་པའི་སྒོ་ནས་དེ་སྙེད་ཀྱི་ཆོས་ཀྱི་སྒོ་རྣམས་བསྟན་ཏོ། །ངས་ནི་གང་ཟག་པའི་སྒོ་ནས་དེ་སྙེད་ཀྱི་ཆོས་ཀྱི་སྒོ་རྣམས་བསྟན་ཏོ། །ངས་ནི་གང་ཟག་མེད་པའི་སྒོ་ནས་དེ་སྙེད་ཀྱི་ཆོས་
[187b.2]ཀྱི་སྒོ་རྣམས་བསྟན་ཏོ། །ངས་ནི་འཇུག་པས་དེ་སྙེད་དང་། ལྡོག་པས་དེ་སྙེད་དང་། ངས་ནི་ཡོད་པས་དེ་སྙེད་དང་། མེད་པས་དེ་སྙེད་དང་། ངས་ནི་འདུས་བྱས་ཀྱིས་དེ་སྙེད་དང་། འདུས་མ་བྱས་ཀྱིས་དེ་སྙེད་དང་། ངས་ནི་དྲང་བས་དེ་སྙེད་དང་། དྲང་བ་མེད་པས་དེ་སྙེད་དང་། ངས་ནི་
[187b.3]གསང་བས་དེ་སྙེད་དང་། གསང་བ་མེད་པས་དེ་སྙེད་དང་། ངས་ནི་འཁོར་བའི་སྒོ་དེ་སྙེད་དང་། ངས་ནི་མྱ་ངན་ལས་འདས་པའི་སྒོ་དེ་སྙེད་དང་། ངས་ནི་འཇིག་རྟེན་དེ་སྙེད་དང་། ངས་ནི་འཇིག་རྟེན་ལས་འདས་པ་དེ་སྙེད་དང་། ངས་ནི་འདོད་ཆགས་ཀྱི་སྒོ་དེ་སྙེད་དང་། ངས་ནི་ཞེ་སྡང་གི་སྒོ་དེ་སྙེད་དང་། 
[187b.4]ངས་ནི་གཏི་མུག་གི་སྒོ་དེ་སྙེད་དང་། འཇམ་དཔལ་ངས་ནི་གང་གཱའི་ཀླུང་གི་བྱེ་མ་ཇི་སྙེད་པ་དེ་སྙེད་ཀྱི་སྤོང་བའི་སྒོའི་ཆོས་ཀྱི་སྒོ་རྣམས་བསྟན་ཏོ། །འཇམ་དཔལ་ཐམས་ཅད་ཀྱང་འདི་ལྟ་སྟེ། མི་རྟག་པའི་ཚུལ་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཡིན་ན་དེ་ལ་ཕྱོགས་ཀྱི་ཡང་ཕྱོགས་གཅིག་ཤེས་
[187b.5]པས་དེ་བཞིན་གཤེགས་པ་ལ་སྐུར་པ་འདེབས་སོ། །དེ་ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་གལ་ཏེ་ལ་ལ་ཞིག་སྡིག་པའི་གྲོགས་པོའི་དབང་གིས་ཆོས་སྤོང་བ་འདི་ལྟ་བུ་འདི་བགྱིས་པར་གྱུར་ན་བཅོམ་ལྡན་འདས་
[187b.6]དེ་ཚེ་འདི་ཉིད་ལ་ཇི་ལྟར་ཐར་བར་འགྱུར། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་གལ་ཏེ་ལོ་བདུན་གྱི་བར་དུ་ཉིན་གཅིག་ཅིང་དུས་གསུམ་དུ་ཉེས་པ་ལ་ཉེས་པར་བཤགས་ན་དེའི་འོག་
[187b.7]ཏུ་བྱང་བར་འགྱུར་ཏེ། དེ་ཕྱིན་ཅད་ཉུང་ན་བསྐལ་པ་བཅུས་བཟོད་པ་འཐོབ་པར་འགྱུར་རོ། །འཇམ་དཔལ་གལ་ཏེ་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་ཞིག་ཆོས་ཀྱི་རྣམ་གྲངས་འདི་མ་བཟུང་མ་བཀླག་པར་སྨྲ་ན་ཆོས་ཀྱིས་ཕོངས་པར་འགྱུར་བ་ལས་མ་
[188a]
[188a.1]སྨས་པར་ཐར་བར་ཤིན་ཏུ་དཀའོ། །དེ་ལྟ་བས་ན་བྱང་ཆུབ་སེམས་དཔས་འདི་ལ་བསླབས་ནས་ཕྱིས་ཆོས་བསྟན་པར་བྱ་སྟེ། དེ་ལྟར་ན་དེ་སྨས་པར་མི་འགྱུར་རོ། །འཇམ་དཔལ་བྱང་ཆུབ་སེམས་དཔས་མཉམ་པ་ཉིད་བཞི་ཁོང་དུ་ཆུད་པར་བྱ་སྟེ། བཞི་གང་ཞེ་ན། སེམས་
[188a.2]ཅན་མཉམ་པ་ཉིད་དང་། ཆོས་མཉམ་པ་ཉིད་དང་། བྱང་ཆུབ་མཉམ་པ་ཉིད་དང་། ལྷག་མཐོང་མཉམ་པ་ཉིད་དེ། མཉམ་པ་ཉིད་བཞི་པོ་དེ་དག་བྱང་ཆུབ་སེམས་དཔས་ཁོང་དུ་ཆུད་པར་བྱའོ། །གང་ཞིག་མཉམ་པ་ཉིད་བཞི་པོ་དེ་དག་ཁོང་དུ་མ་ཆུད་པར་སྨྲ་ན། ཅི་སྨྲ་ཡང་
[188a.3]དེ་བདག་སྨྲས་པར་འགྱུར་རོ། །གཞན་ཡང་ཆོས་བཞི་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོ་རིགས་ཀྱི་བུའམ། རིགས་ཀྱི་བུ་མོ་མ་སྨས་པར་ཐར་བར་འགྱུར་ཏེ། བཞི་གང་ཞེ་ན། སེམས་ཅན་ཐམས་ཅད་ལ་ཁོང་ཁྲོ་བ་མེད་པའི་སེམས་དང་། ཤེས་པས་
[188a.4]མོས་ནས་ཆོས་སྨྲ་བ་རྣམས་ལ་འགལ་བར་མི་བྱེད་པ་དང་། ཕ་རོལ་མི་སྤོང་བ་དང་། དེ་བཞིན་གཤེགས་པས་གསུངས་པ་ཐམས་ཅད་ལ་གུས་པ་ཡིན་ཏེ། ཆོས་བཞི་པོ་དེ་དག་དང་ལྡན་ན་རིགས་ཀྱི་བུའམ། རིགས་ཀྱི་བུ་མོ་དེ་མ་སྨས་པར་ཐར་བར་འགྱུར་རོ། །འཇམ་
[188a.5]དཔལ་བྱང་ཆུབ་སེམས་དཔའ་གང་ཞིག་གིས་བསྐལ་པ་གང་གཱའི་ཀླུང་གི་བྱེ་མ་སྙེད་དུ་སངས་རྒྱས་ཀྱི་ཞིང་ཐམས་ཅད་རིན་པོ་ཆེ་སྣ་བདུན་གྱིས་བརྒྱན་ཏེ། སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་ལ་ཉིན་གཅིག་བཞིན་དུ་དབུལ་བ་ཕུལ་བ་བས། གང་ཞིག་
[188a.6]གིས་རྣམ་པར་འཐག་པ་ཐམས་ཅད་བསྡུས་པའི་མདོའི་ཆོས་ཀྱི་རྣམ་གྲངས་འདི་བྲིས་ཤིང་གླེགས་བམ་དུ་བྱས་ཏེ་ཐ་ན་ལན་གསུམ་བཀླགས་ན། འདི་ནི་དེ་བས་བསོད་ནམས་ཆེས་མང་དུ་སྐྱེད་པར་འགྱུར། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་གང་རྣམ་པར་འཐག་པ་
[188a.7]ཐམས་ཅད་བསྡུས་པའི་མདོ་འདི་ལ་བསླབས་པའི་བསོད་ནམས་ཀྱི་ཕུང་པོ་དང་མཉམ་པའི་སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དེ་མེད་དོ། །ཆོས་ཀྱི་རྣམ་གྲངས་འདི་བཤད་པ་ན་བྱང་ཆུབ་སེམས་དཔའ་གང་
[188b]
[188b.1]གཱའི་ཀླུང་སུམ་ཅུའི་བྱེ་མ་སྙེད་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །བྱང་ཆུབ་སེམས་དཔའ་གང་གཱའི་ཀླུང་བདུན་ཅུའི་བྱེ་མ་སྙེད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་
[188b.2]སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་ཅུས་ཆོས་ཀྱི་རྣམ་གྲངས་འདི་ལ་ཡི་རངས་ནས་བྱང་ཆུབ་ཏུ་གོ་ཆ་ཆེན་པོ་བགོས་པས་དེ་དག་ཐམས་ཅད་བསྐལ་པ་བརྒྱད་ཅུར་འཁོར་བར་འཁོར་ནས་ཐམས་ཅད་ཀྱང་བསྐལ་པ་བརྒྱད་ཅུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་
[188b.3]པར་རྫོགས་པར་འཚང་རྒྱ་བར་འགྱུར་རོ། །བྱང་ཆུབ་སེམས་དཔའ་དག་ནན་ཏན་གྱིས་བསྒྲུབས་ན། ཆོས་ཀྱི་རྣམ་གྲངས་འདི་དེ་ལྟར་དོན་ཆེ་ཞིང་དེ་ལྟར་འབྲས་བུ་ཆེ་སྟེ་ཕན་ཡོན་ཆེ་ལ་གསལ་བ་ཆེ་ཞིང་རྒྱས་པ་ཆེའོ། །འཇམ་དཔལ་དེ་ལྟ་བས་ན་ཁྱེད་ཀྱིས་ཆོས་ཀྱི་རྣམ་གྲངས་འདི་ལ་
[188b.4]བསླབས་ཏེ་ཕྱི་མའི་དུས་ན་ཆོས་གཟུང་བར་བྱའོ། །དེ་ལྟར་ན་ཁྱེད་མ་སྨས་པར་ཐར་བར་འགྱུར་རོ། །དེ་ནས་ཆོས་སྨྲ་བ་ཉི་ཤུ་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྗེ། ཆོས་ཀྱི་རྒྱལ་པོ། བཅོམ་ལྡན་འདས་ཀྱིས་ཇི་སྐད་བཀའ་
[188b.5]སྩལ་པ་དེ་བཞིན་དུ་བགྱིའོ། །སངས་རྒྱས་ཀྱི་མཐུ་དང་། སངས་རྒྱས་ཀྱི་བྱིན་གྱིས་བརླབས་ཀྱིས་དེ་བཞིན་གཤེགས་པའི་བཀའ་ལེགས་པར་རབ་ཏུ་བསྒྲུབ་པར་བགྱིའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། འཇམ་དཔལ་གཞོན་ནུར་གྱུར་པ་དང་། བྱང་
[188b.6]ཆུབ་སེམས་དཔའ་སེམས་དཔའ་ཆེན་པོ་དེ་དག་དང་། དགེ་སློང་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།འཕགས་པ་རྣམ་པར་འཐག་པ་ཐམས་ཅད་
[188b.7]བསྡུས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང་། མུ་ནི་བར་མ་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།
[189a]
[189a.1]{T228}༄༅༅། །རྒྱ་གར་སྐད་དུ། ཨཱརྱ་བུད་དྷ་སང་གཱི་ཏི་ནཱ་མ་མ་ཧ་ཡཱ་ན་སཱུ་ཏྲ། བོད་སྐད་དུ། འཕགས་པ་སངས་རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་
[189a.2]ཐོས་པ་དུས་གཅིག་ན། བཅོམ་ལྡན་འདས་ཡུལ་དབུས་གྱུར་འཆང་ན་ཡུལ་དབུས་གྱུར་འཆང་བ་རྣམས་ཀྱི་ཤིང་། ཨ་མྲ་སྟུག་པོའི་ཚལ་གྱི་གྲོང་འདབ། རི་བཟང་པོ་བཻ་དེ་ཧའི་དབང་པོའི་བྲག་གི་ཕུག་ན། དགེ་སློང་ལྔ་སྟོང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་ཉི་ཁྲི་ལྔ་
[189a.3]སྟོང་དང་ཐབས་ཅིག་ཏུ་བཞུགས་ཏེ། ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ། བྱང་ཆུབ་སེམས་དཔའ་འཇམ་དཔལ་དང་། བྱམས་པ་ལ་སོགས་པ་དང་ཐབས་ཅིག་གོ། །ལྷའི་བུ་བརྒྱད་ཁྲི་བཞི་སྟོང་དང་ཡང་ཐབས་ཅིག་སྟེ། ཐམས་
[189a.4]ཅད་ཀྱང་བྱང་ཆུབ་སེམས་དཔའི་ཐེག་པ་ལ་གནས་པ་ཤ་སྟག་གོ། །ཡང་དེའི་ཚེ་ན་འཇིག་རྟེན་དུ་རྙོག་པ་ལྔ་དག་བྱུང་སྟེ། འདི་ལྟ་སྟེ། ཚེའི་རྙོག་པ་དང་། སེམས་ཅན་གྱི་རྙོག་པ་དང་། བསྐལ་པའི་རྙོག་པ་དང་། ཉོན་མོངས་པའི་རྙོག་པ་དང་། ལྟ་བའི་རྙོག་པ་བྱུང་བའི་ཕྱིར་འཁོར་
[189a.5]བཞི་ཡང་དག་པར་རྫོགས་པའི་སངས་རྒྱས་ཀྱི་དྲུང་དུ་འདི་ལྟ་སྟེ། ཆོས་ཉན་པའི་ཕྱིར་ཤིན་ཏུ་འོང་བར་མ་གྱུར། འོངས་ནས་ཀྱང་ཆོས་ལ་འཐུན་པར་མི་བྱེད། དེ་བཞིན་གཤེགས་པ་ལའང་བཀུར་སྟི་མི་བྱེད་དེ། སེམས་ཅན་དག་ཆོས་བཤད་པས་སྐྱོ་ཞིང་འཁོད་ནས་བྲེལ་བ་སྣ་
[189a.6]ཚོགས་ཀྱིས་བྲེལ་ཏོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མའོ་སེམས་ཅན་འདི་དག་ནི་ཡོངས་སུ་སྐྱོ་སྟེ། ཆོས་བཤད་པ་ཁོང་དུ་མི་ཆུད། ཆོས་ཉན་པ་དང་། དེ་བཞིན་གཤེགས་པ་ལ་ལྟ་བའི་ཕྱིར་མི་འོང་། ཆོས་ཉན་པའི་ཕྱིར་འོངས་སུ་ཟིན་ཀྱང་དེ་ལྟར་
[189a.7]འཐུན་པར་མི་བྱེད། བཀའ་ཡིན་པར་སེམས་མི་འཇོག་གིས། གང་ངས་ནང་དུ་ཡང་དག་འཇོག་གི་ཚུལ་གྱིས་སྐྱེ་བོ་རྣམས་ཡོངས་སུ་སྐོམ་པར་བྱའོ། །སངས་རྒྱས་ཀྱི་ཞིང་གཞན་དག་ཏུ་ཡང་སངས་རྒྱས་བཅོམ་ལྡན་འདས་གཞན་དག་དང་ལྷན་ཅིག་ཏུ་སངས་རྒྱས་བགྲོ་བ་
[189b]
[189b.1]ཞེས་བྱ་བའི་ཆོས་ཀྱི་རྣམ་གྲངས་བགྲོའོ་སྙམ་མོ། །ཡང་དེའི་ཚེ་ན་སངས་རྒྱས་བཅོམ་ལྡན་འདས་གཞན་དག་གི་སངས་རྒྱས་ཀྱི་ཞིང་གཞན་དག་ཏུའང་འཁོར་བཞི་ཡོངས་སུ་སྐྱོ་སྟེ། ཆོས་ཉན་པའི་ཕྱིར་མི་འོང་བར་གྱུར་ནས་སངས་རྒྱས་བཅོམ་ལྡན་འདས་དེ་དག་ཀྱང་བདག་བདག་གི་
[189b.2]སངས་རྒྱས་ཀྱི་ཞིང་དུ་ནང་དུ་ཡང་དག་འཇོག་ལ་བཞུགས་པའི་ཚུལ་གྱིས་འཁོར་བཞི་ཡོངས་སུ་སྐོམ་པར་མཛད་དོ། །ཡང་དེའི་ཚེ་ན་ཤར་ཕྱོགས་སུ་སངས་རྒྱས་ཀྱི་ཞིང་བརྒྱད་ཁྲི་བཞི་སྟོང་འདས་པ་ན། ཀུན་དུ་སྣང་བ་ཞེས་བྱ་བའི་འཇིག་རྟེན་གྱི་ཁམས་དེ་ན་འཇུག་སྲེད་ཀྱི་རྒྱལ་
[189b.3]པོ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ད་ལྟར་བཞུགས་འཚོ་གཞེས་ཤིང་ཆོས་ཀྱང་སྟོན་ཏོ། །སངས་རྒྱས་བཅོམ་ལྡན་འདས་དེ་དག་ཀྱང་། དེ་བཞིན་གཤེགས་པའི་བགྲོ་བ་བགྲོ་བའི་ཕྱིར་དེར་འདུས་ཏེ། སངས་རྒྱས་
[189b.4]བཅོམ་ལྡན་འདས་དེ་དག་ལ་མ་བགྲོས་པའམ། བགྲོ་བ་མི་མཛད་པ་མེད་དེ། ཆོས་བཤད་པ་དང་སེམས་ཅན་འདུལ་བའི་ཕྱིར་དེ་བཞིན་གཤེགས་པ་དག་བགྲོ་བར་མཛད་དོ། །དེ་ནས་བཅོམ་ལྡན་འདས་འདི་སྙམ་དུ་དགོངས་སོ། །སངས་རྒྱས་བཅོམ་ལྡན་འདས་དེ་དག་
[189b.5]གང་དུ་འདུ་བར་འགྱུར་ཞེས་དགོངས་པ་ལས་དེ་འདི་སྙམ་དུ་གྱུར་ཏེ། ཤར་ཕྱོགས་སུ་སངས་རྒྱས་བཅོམ་ལྡན་འདས་དེ་དག་འདུ་བར་འགྱུར་ཏེ། འདི་ནི་སངས་རྒྱས་ཀྱི་ཞིང་བརྒྱད་ཁྲི་བཞི་སྟོང་འདས་པ་ན་འཇིག་རྟེན་གྱི་ཁམས་ཀུན་དུ་སྣང་བ་ཞེས་བྱ་བ་དེ་ན། དེ་བཞིན་
[189b.6]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇུག་སྲེད་ཀྱི་རྒྱལ་པོ་ཞེས་བྱ་བ་དེ་ལྟར་བཞུགས་འཚོ་གཞེས་ཆོས་ཀྱང་སྟོན་ཏེ། དེར་སངས་རྒྱས་བཅོམ་ལྡན་འདས་རྣམས་འདུ་བར་འགྱུར་རོ་སྙམ་མོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་དགའ་
[189b.7]བོ་ལ་བཀའ་སྩལ་པ། དགའ་བོ་དེ་ནི་དེ་བཞིན་གཤེགས་པ་དབང་པོའི་བྲག་གི་ཕུག་ཏུ་གཤེགས་སོ། །གཤེགས་ནས་ཀྱང་ཟླ་བ་གསུམ་དུ་ནང་དུ་ཡང་དག་འཇོག་པར་འགྱུར་གྱིས། དེ་དགའ་བོ་ཁྱོད་ཀྱིས་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། 
[190a]
[190a.1]མི་འམ་ཅི་དང་། ལྟོ་འཕྱེ་ཆེན་པོ་དང་། མི་ལ་སོགས་པ་གང་ཡང་དབང་པོའི་བྲག་གི་ཕུག་ཏུ་ཟླ་བ་གསུམ་གྱི་བར་དུ་མ་གཏང་ཤིག །དེ་སྐད་ཅེས་བཀའ་སྩལ་པ་དང་། ཚེ་དང་ལྡན་པ་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་
[190a.2]བདག་གིས་ལྷ་མཐུ་ཆེན་པོ་ལུས་ཕྲ་བ་དག་གཟུང་མི་ནུས་སོ། །བཅོམ་ལྡན་འདས་ཇི་ལྟར་གནས་བརྟན་མཽད་གལ་གྱི་བུ་ཆེན་པོ་རྫུ་འཕྲུལ་དང་ཆོ་འཕྲུལ་དང་ལྡན་པ་དེ་འདྲ་བ་བདག་ལ་མ་མཆིས་ཀྱིས། བཅོམ་ལྡན་འདས་དེ་ལ་བཀའ་སྩལ་དུ་གསོལ། དེ་ནས་བཅོམ་ལྡན་འདས་
[190a.3]བསྲུང་བར་ནུས་སོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་འདི་སྐད་ཅེས་བཀའ་སྩལ་ཏོ། །དགའ་བོ་ཆོག་གོ། །ཁྱོད་དེ་བཞིན་གཤེགས་པ་ལ་དེ་སྐད་མ་ཟེར་ཅིག །དེ་བཞིན་གཤེགས་པ་ནི་སུས་ཀྱང་སྲུང་མི་དགོས་སོ། །ཀུན་དུ་
[190a.4]སྲུང་མི་དགོས་སོ། །དེ་བཞིན་གཤེགས་པ་ལ་ནི་བསྲུང་བར་བྱ་བ་མེད་དེ། དགྲ་ལས་རྒྱལ་བ་ཡིན་ནོ། །ངས་ནི་ལྷ་དང་བཅས་པ། བདུད་དང་བཅས་པ། དགེ་སྦྱོང་དང་བྲམ་ཟེར་བཅས་པའི་སྐྱེ་དགུའི་འཇིག་རྟེན་ན་གང་དེ་བཞིན་གཤེགས་པའི་བྱིན་གྱིས་བརླབས་ལ་ཆུང་ངུ་ན། ཆོས་
[190a.5]གོས་ཀྱི་མཐའ་མ་ལ་ཡང་། བསྐྱོད་པའམ། སྒུལ་བར་ནུས་པ་སུ་ཡང་མ་མཐོང་གིས། དགའ་བོ་ཁྱོད་བྱ་བ་ཉུང་བར་གྱིས་ཤིག །དེ་བཞིན་གཤེགས་པ་ཉིད་བྱིན་གྱིས་རློབ་བོ། །དགའ་བོ་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་པའི་དྲུང་དུ་
[190a.6]དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་དག་འོང་བར་གྱུར་ན། དགའ་བོ་ཁྱོད་ཀྱིས་
[190a.7]དེ་དག་ལ་འདི་སྐད་དུ་ཆོས་ཤོད་ཅིག །གྲོགས་པོ་དག་མིར་ཐོབ་པ་ནི་དཀོན་ནོ། །འཐུན་པའི་ཡུལ་ལ་གནས་པ་ནི་དཀོན་ནོ། །དེ་བཞིན་གཤེགས་པ་སྐྱེ་བ་ཡང་དཀོན་ནོ། །དེ་བཞིན་གཤེགས་པས་གསུངས་པའི་ཆོས་འདུལ་བ་ལ་དད་པ་ཡང་དཀོན་ནོ། །རབ་ཏུ་བྱུང་ཞིང་
[190b]
[190b.1]བསྙེན་པར་རྫོགས་པའི་དགེ་སློང་གི་དངོས་པོ་ཡང་དཀོན་ནོ། །དགེ་བའི་བཤེས་གཉེན་ཡང་དཀོན་ནོ། །ནན་ཏན་ལ་གནས་པའི་གང་ཟག་ཀྱང་དཀོན་ནོ། །སྟོང་པ་ཉིད་ལ་ཡིད་ཆེས་ཞིང་མོས་པར་བྱེད་པ་ཡང་དཀོན་ནོ། །དགེ་སློང་ཆོས་ཡོངས་སུ་དག་པར་འཆད་པ་ཡང་དཀོན་ནོ། །གཏོང་
[190b.2]བའི་སེམས་དང་ལྡན་པ་ཡང་དཀོན་ནོ། །ལེན་པ་ཡང་དཀོན་ནོ། །གང་བླངས་ནས་སྦྱིན་པ་སྦྱོང་བར་བྱེད་པ་ཡང་དཀོན་ནོ། །གང་བྱས་པ་གཟོ་བར་བྱེད་པ་དང་། བྱས་པ་ཚོར་བར་བྱེད་པའི་སེམས་ཅན་དེ་དག་ཀྱང་དཀོན་ནོ། །གང་བསླབ་པ་འདོད་ཅིང་སྲོག་གི་ཕྱིར་ཡང་བསླབ་
[190b.3]པ་མི་གཏོང་བའི་སེམས་ཅན་དེ་དག་ཀྱང་དཀོན་ནོ། །སེམས་ཅན་གང་སེམས་ཅན་ཐམས་ཅད་ལ་སྙིང་རྗེ་བ་དང་སྙིང་བརྩེ་བ་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེ་དག་ཀྱང་དཀོན་ནོ། །དེ་བས་ཀྱང་གང་བྱང་ཆུབ་ཏུ་སེམས་བསྐྱེད་མ་ཐག་ཏུ་ནན་ཏན་གྱིས་
[190b.4]སྦྱོང་བའི་སེམས་ཅན་དེ་དག་ནི་ཤིན་ཏུ་དཀོན་ནོ་ཞེས་དགའ་བོ་ཁྱོད་ཀྱིས་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་ན་དེ་ལྟར་ཆོས་ཤོད་ཅིག །གལ་ཏེ་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མའི་འཁོར་བཞི་དང་། ལྷ་དང་། ཀླུ་དང་། 
[190b.5]གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་། མི་མ་ཡིན་པ་དག་ལྷགས་ནས་འོངས་པ་དེ་དག་ལ་དེ་སྐད་དུ་ཆོས་ཤོད་ཅིག །གཞན་ཡང་དགའ་བོ་ཁྱོད་ཀྱིས་འདི་ལྟར་ཆོས་ཤོད་ཅིག །དེ་བཞིན་གཤེགས་
[190b.6]པས་རྣམ་གྲངས་དུ་མར་ལོག་པར་ལྟ་བ་ཤིན་ཏུ་ཁ་ན་མ་ཐོ་བར་གསུངས་ཀྱིས། དེའི་ཕྱིར་ཁྱོད་ཀྱིས་ལོག་པར་ལྟ་བར་མི་བྱའོ། །དེ་ལ་ལོག་པར་ལྟ་བ་གང་ཞེ་ན། འདི་ལྟ་སྟེ། མ་གྲོལ་བ་དང་། མ་སྦས་པ་དང་། མ་ཞི་བ་དང་། མ་དུལ་བ་དང་། རྣམ་པར་མ་དུལ་བ་དང་། ལྷ་
[190b.7]སྣ་ཚོགས་ལ་ཐལ་མོ་སྦྱོར་བ་དང་། ཚུལ་ཁྲིམས་དང་། བཟོད་པ་སྣ་ཚོགས་དང་། ཆུ་བོ་དང་། མཚེའུ་དང་། རྫིང་བུ་དང་། འོབས་དང་། རི་དང་། རི་དགས་དང་། བྱ་དང་། ཤིང་ལ་དད་པ་དང་། འདོད་ཆགས་དང་། ཞེ་སྡང་དང་། གཏི་མུག་དང་བཅས་པ་དང་། 
[191a]
[191a.1]དེ་ལྟ་བུ་དག་གི་གཟུགས་བྱེད་པ་དང་། དེ་ལ་སོགས་པ་ཡང་དག་པ་མ་ཡིན་པར་ལྟ་བ་དེ་ནི་ལོག་པར་ལྟ་བ་ཞེས་བྱའོ། །གཞན་ཡང་དགའ་བོ་ལོག་པར་ལྟ་བ་ནི་གང་། བདག་ཏུ་འཛིན་པ་ལ་ཞེན་པ་དེ་ནི་ལོག་པར་ལྟ་བ་ཞེས་བྱའོ། །སེམས་ཅན་དུ་འཛིན་པ་ལ་ཞེན་པ་
[191a.2]དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་ལ་ཞེན་པ་དང་། ཆད་པར་འཛིན་པ་ལ་ཞེན་པ་དང་། རྟག་པར་འཛིན་པ་ལ་ཞེན་པ་དེ་དག་ནི་ལོག་པར་ལྟ་བ་ཞེས་བྱའོ། །དགའ་བོ་མདོར་ན་ལོག་པར་ལྟ་བ་ཤིན་ཏུ་ཕྲ་བ་བསྟན་ཏོ། །དགའ་བོ་རིགས་ཀྱི་བུའམ། རིགས་ཀྱི་བུ་མོ་
[191a.3]གང་ཡང་རུང་སྟེ། ཆུང་ངུ་ན་མྱ་ངན་ལས་འདའ་བར་སེམས་ཀྱང་རུང་། དེ་ལྟ་བུའི་འདུ་ཤེས་སྐྱེ་ན་དེ་ནི་ལོག་པར་ལྟ་བ་ཞེས་བྱའོ། །དགའ་བོ་གཞན་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་འཇུག་ན་འདི་ལྟར་ཆོས་ཤོད་ཅིག །ཁྱེད་ཀྱིས་ཆོས་དགོས་པར་གྱིས་ཤིག །ཆོས་ལ་
[191a.4]དགའ་བ་དང་། མགུ་བ་དང་། རངས་པ་དང་། འཚོ་བ་ཡོངས་སུ་དག་པ་དང་། བསླབ་པ་ལ་འདོད་པ་དང་། དད་པ་དང་། དང་བ་མང་བ་དང་། ཁྲེལ་བ་དང་བཅས་པ་དང་། གུས་པ་དང་། བསྟི་སྟང་དང་བཅས་པ་དང་། ཡིད་ལ་སྐྲག་པ་དང་། ཁམས་གསུམ་ཐམས་ཅད་ལས་འབྱུང་
[191a.5]བར་སེམས་པ་དང་། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ལ་བསྒོམ་པའི་བརྩོན་འགྲུས་དང་ལྡན་པ་དང་། བཟོད་པ་དང་། ཚིག་བཟང་པོ་དང་། དོན་ལ་རྟོན་ཅིང་ཚིག་ལ་མི་རྟོན་པ་དང་། ཡེ་ཤེས་ལ་རྟོན་ཅིང་རྣམ་པར་ཤེས་པ་ལ་མི་རྟོན་པ་དང་། ངེས་པའི་
[191a.6]མདོ་ལ་རྟོན་གྱི་དྲང་བའི་མདོ་ལ་མི་རྟོན་པ་དང་། ཆོས་ཉིད་ལ་རྟོན་གྱི་གང་ཟག་ལ་མི་རྟོན་པ་དང་། རྣམ་པར་ཐར་པའི་སྒོ་གསུམ་ལ་ཚུལ་བཞིན་ཡིད་ལ་བྱ་བས་རྟོགས་པ་དང་། ཁྱེད་སྟོང་པ་ཉིད་ལ་སྤྱོད་ཡུལ་བར་གྱིས་ཤིག །བདག་ཏུ་འཛིན་པ་ཡོངས་སུ་སྤངས་པ་དང་། མཚན་མའི་
[191a.7]སྤྱོད་ཡུལ་མེད་པ་དང་། མཚན་མ་ཡོངས་སུ་སྤངས་པ་དང་། སྨོན་པ་མེད་པའི་རྣམ་པར་ཐར་པའི་སྒོ་ལ་སྤྱོད་ཡུལ་བ་དང་། སྨོན་ལམ་ལས་འདས་པར་གྱིས་ཤིག །དགའ་བོ་ཁྱོད་ཀྱིས་སེམས་ཅན་རྣམས་ལ་རྟེན་ཅིང་འབྲེལ་པར་འབྱུང་བ་ལས་བརྩམས་ཏེ་ཆོས་ཤོད་ཅིག །རྟེན་
[191b]
[191b.1]ཅིང་འབྲེལ་པར་འབྱུང་བའི་ཆོས་ཞེས་བྱ་བ་ནི་རྐྱེན་མེད་ན་ཆོས་གང་ཡང་མི་འབྱུང་བ་སྟེ། དེ་ལྟར་ཁྱེད་ཀྱིས་རྟེན་ཅིང་འབྲེལ་པར་འབྱུང་བ་ཁོང་དུ་ཆུད་པར་བྱའོ། །དགའ་བོ་དེ་ལ་རྟེན་ཅིང་འབྲེལ་པར་འབྱུང་བ་ཇི་ལྟ་བ་ཡང་དག་པར་རྟོགས་པ་གང་ཞེ་ན། རྟེན་ཅིང་འབྲེལ་པར་འབྱུང་བ་ནི་མི་
[191b.2]སྐྱེ་བ་ཡིན་ཏེ། དེ་ལ་ཇི་ལྟར་རྟོགས་པར་འགྱུར་ཞེ་ན། མི་སྐྱེ་བ་ལ་བཟོད་པ་ཡིན་ཏེ། དེ་ལ་ཡང་རློམ་སེམས་མི་བྱེད་པ་དེ་ནི་རྟེན་ཅིང་འབྲེལ་པར་འབྱུང་བ་ལ་ཇི་ལྟ་བ་ཡང་དག་པར་རྟོགས་པའོ། །དགའ་བོ་ཁྱོད་ཀྱིས་འཕགས་པའི་བདེན་པའི་རབ་ཏུ་ཐ་དད་པ་ལས་བརྩམས་ཏེ་
[191b.3]སེམས་ཅན་རྣམས་ལ་ཆོས་བཤད་པར་བྱའོ། །དགའ་བོ་འཕགས་པའི་བདེན་པའི་རབ་ཏུ་ཐ་དད་པ་གང་ཞེ་ན། དགའ་བོ་གང་འཕགས་པའི་བདེན་པ་དེ་ཉོན་ཅིག །དགའ་བོ་འཕགས་པའི་བདེན་པ་ནི་བདེན་པ་ཡང་མ་ཡིན་བརྫུན་པ་ཡང་མ་ཡིན་ཏེ། གང་བདེན་པ་ཡང་མ་ཡིན་བརྫུན་པ་
[191b.4]ཡང་མ་ཡིན་པ་དེ་ནི་འཕགས་པའི་བདེན་པ་ཞེས་བྱའོ། །བདེན་པ་དེའི་རབ་ཏུ་ཐ་དད་པ་ཇི་སྙེད་ཅིག་ཡོད་ཅེ་ན། མི་སྐྱེ་བའི་བདེན་པ་དང་། ཇི་ལྟ་བཞིན་གྱི་བདེན་པ་དང་། འདོད་ཆགས་དང་བྲལ་བའི་བདེན་པ་དང་། འགོག་པའི་བདེན་པ་དང་། མྱ་ངན་ལས་འདའ་བའི་བདེན་
[191b.5]པ་དང་། རྣམ་པར་གྲོལ་བའི་བདེན་པ་དང་། དངོས་པོ་མེད་པའི་བདེན་པ་དང་། མ་སྤྲོས་པའི་བདེན་པ་དང་། མི་རྒྱུ་བའི་བདེན་པ་དང་། ལྷུན་གྱིས་གྲུབ་པའི་བདེན་པ་དང་། མི་ལེན་པའི་བདེན་པ་དང་། མི་གཏོང་བའི་བདེན་པ་དང་། མ་བྱས་པའི་བདེན་པ་དང་། མི་བྱེད་པའི་བདེན་པ་
[191b.6]དང་། མི་ལྟུང་བའི་བདེན་པ་དང་། གནས་མེད་པའི་བདེན་པ་དང་། དགའ་བོ་ཆོས་གང་མི་སྐྱེ་བ་དང་། མི་འབྲི་བ་དང་། མི་གནས་པ་དང་། གཞན་དུ་མི་འགྱུར་བ་དེ་ནི་བདེན་པ་ཞེས་བྱ་སྟེ། དགའ་བོ་དེ་ལས་དགོངས་ཏེ་དེ་བཞིན་གཤེགས་པ་དག་འཕགས་པའི་གང་ཟག་ནི་
[191b.7]འདུས་མ་བྱས་པས་བསྐྱེད་པའོ་ཞེས་ཆོས་འཆད་དོ། །གང་སྡུག་བསྔལ་ལ་མི་སྐྱེ་བར་ཤེས་པ་འདི་ནི་འཕགས་པའི་སྡུག་བསྔལ་བདེན་པ་སྟེ་དེ་ནི་སྡུག་བསྔལ་རྟོགས་པའོ། །གང་ཀུན་འབྱུང་བ་མི་རྒྱུ་བར་རྒྱུ་ཡོངས་སུ་ཤེས་པ་འདི་ནི་སྡུག་བསྔལ་གྱི་ཀུན་འབྱུང་བ་རྟོགས་པའོ། །
[192a]
[192a.1]གང་ཤིན་ཏུ་འགོག་པའི་ཆོས་ཐམས་ཅད་ཟད་པ་ཤིན་ཏུ་མི་སྐྱེ་བ་འདི་ནི་སྡུག་བསྔལ་འགོག་པའོ། །དེ་ལ་ལམ་གང་ཞེ་ན། ལམ་གང་གིས་གཉིས་སུ་མི་བྱེད་ཅིང་དགེ་བ་དང་མི་དགེ་བའི་ཚུལ་གཅིག་ལ་འཇུག་པ་དང་། ཆོས་ཐམས་ཅད་ཀྱི་ཚུལ་གཅིག་རྟོགས་པ་འདི་ནི་ལམ་
[192a.2]ཞེས་བྱའོ། །དགའ་བོ་རྣམ་པར་ཐར་པའི་སྒོ་གསུམ་ལ་ཡང་ལམ་ཞེས་བྱ་སྟེ། ལམ་དེས་སྔོན་གྱི་ཡང་དག་པར་རྫོགས་པའི་སངས་རྒྱས་ཀྱི་ཉན་ཐོས་ཀྱི་དགེ་འདུན་དང་བཅས་པ་དག་འདི་ལྟ་སྟེ། མྱ་ངན་ལས་འདའ་བའི་འགྲོ་བ་བཟང་པོར་གཤེགས་སོ། །དགའ་བོ་འདི་ནི་འཕགས་
[192a.3]པའི་ལམ་ཡན་ལག་བརྒྱད་པ་ཞེས་བྱ་སྟེ། འདི་ལྟ་སྟེ། ཡང་དག་པའི་ལྟ་བ་དང་། ཡང་དག་པའི་རྟོག་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་། ཡང་དག་པའི་འབད་པ་དང་། ཡང་དག་པའི་དྲན་པ་དང་། ཡང་དག་པའི་
[192a.4]ཏིང་ངེ་འཛིན་ཏོ། །དེ་ནི་མཉམ་པར་བཤད་པ་ཡིན་ཏེ། མཉམ་པ་དེའི་ཕྱིར་ཆོས་གང་ལ་ཡང་རྣམ་པར་རྟོག་པར་མི་བྱེད་པས་ན་དེའི་ཕྱིར་ལམ་ལ་ཞུགས་པ་ཞེས་བྱའོ། །དགའ་བོ་གཞན་ཡང་འདི་སྐད་དུ་ཆོས་ཤོད་ཅིག །ཁྱེད་ཀྱིས་དྲན་པ་ཉེ་བར་གཞག་པའི་རྣལ་འབྱོར་ལ་བརྩོན་པར་
[192a.5]གྱིས་ཤིག །ཁྱེད་ཀྱིས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཚུལ་ཇི་ལྟ་བ་བཞིན་དུ་རྟོགས་ཤིང་འགྲོ་བ་ལ་མཁས་པར་གྱིས་ཤིག་ཅེས་དེ་སྐད་དུ་ཆོས་ཤོད་ཅིག །དགའ་བོ་དེ་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཚུལ་ཇི་ལྟ་བ་བཞིན་དུ་རྟོགས་པ་དང་འགྲོ་བ་
[192a.6]ལ་མཁས་པ་གང་ཞེ་ན་འདི་ལྟ་སྟེ། ཡི་གེའི་རང་བཞིན་དང་སྐད་མཉམ་པ་ཉིད་ཡིན་ཏེ། དགའ་བོ་དེ་བཞིན་གཤེགས་པ་ནི་ཡི་གེས་ཆོས་རྣམ་པར་འཇོག་ལ་ཡི་གེ་དེ་དག་ཀྱང་རང་བཞིན་གྱིས་སྟོང་ཞིང་མི་སྐྱེ་མི་འཇིག་པས་བཤད་ཀྱང་དེ་ཙམ་དུ་ཟད། མ་བཤད་ཀྱང་དེ་ཙམ་དུ་ཟད་དེ་
[192a.7]མི་འཕེལ་མི་འབྲི་བས་དེའི་ཕྱིར་ཡི་གེ་དེ་དག་ཡི་གེ་མ་ཡིན་ནོ། །དགའ་བོ་དགེ་སློང་གང་ཡི་གེ་མཉམ་པ་དང་། སྐད་མཉམ་པ་ཤེས་པའི་དགེ་སློང་དེ་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་ཚུལ་ཇི་བཞིན་པ་རྟོགས་ཤིང་འགྲོ་བ་ལ་མཁས་པར་རིག་པར་བྱའོ། །དགའ་བོ་གཞན་
[192b]
[192b.1]ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་པའི་ཚེ་འཁོར་བཞི་གང་འོང་བ་དེ་དག་ལ་དགའ་བོ་ཁྱོད་ཀྱིས་དུས་གསུམ་མཉམ་པ་ཉིད་ལས་བརྩམས་ཏེ་ཆོས་ཤོད་ཅིག །དགའ་བོ་དུས་གསུམ་མཉམ་པ་ཉིད་གང་ཞེ་ན། དགའ་བོ་འདས་པའི་དུས་ནི་མ་སྐྱེས་པའོ། །མ་
[192b.2]འོངས་པའི་དུས་ནི་མ་མཐོང་བའོ། །ད་ལྟར་ནི་མི་གནས་པ་སྟེ། ཆོས་ཐམས་ཅད་ནི་ཕྱིན་ཅི་ལོག་ལ་གནས་པ་དང་། རང་བཞིན་གྱིས་ཞི་བའོ། །སྟོང་པ་ཉིད་ལ་ཡང་དུས་གང་ཡང་མི་གནས་ཏེ། འདས་པ་ཡང་སྟོང་པ། མ་འོངས་པ་ཡང་སྟོང་པ། ད་ལྟར་ཡང་སྟོང་པའོ། །
[192b.3]ཇི་ལྟར་དུས་སྟོང་པ་ཡིན་པ་དེ་བཞིན་ཉིད་ཀྱང་དེ་དང་འདྲའོ། །ཇི་ལྟར་དུས་སྟོང་པ་དེ་བཞིན་དུ་སེམས་ཅན་ཡང་སྟོང་སྟེ། དགའ་བོ་འདི་ལྟ་སྟེ། སྣ་ཚོགས་སུ་མེད་པ་དང་། ཚུལ་གཅིག་ལ་འཇུག་པ་དེ་ནི་དུས་གསུམ་མཉམ་པ་ཉིད་དོ། །དགའ་བོ་གཞན་ཡང་ཁམས་གསུམ་ཡོངས་
[192b.4]སུ་ཤེས་པའི་ཕྱིར་ཆོས་ཤོད་ཅིག །ཇི་ལྟར་ན་ཁམས་གསུམ་ཡོངས་སུ་ཤེས་པ་ཡིན་ཞེ་ན། དགའ་བོ་འདི་ལ་རྣལ་འབྱོར་པ་རྣལ་འབྱོར་སྤྱོད་པ་འདི་ལྟར་རྟོག་སྟེ། འདོད་པའི་ཁམས་ནི་ཡོངས་སུ་རྟོག་པ་ལས་བྱུང་ངོ་། །གཟུགས་ཀྱི་ཁམས་དང་། གཟུགས་མེད་པའི་
[192b.5]ཁམས་ཀྱང་ཡོངས་སུ་རྟོག་པ་ལས་བྱུང་སྟེ། གང་ཡོངས་སུ་རྟོག་པ་དེ་ནི་དངོས་པོ་མེད་པས་ཁམས་གསུམ་ཐམས་ཅད་རང་བཞིན་མེད་པར་རྟོགས་ནས་རྟོག་པར་མི་བྱེད་རྣམ་པར་རྟོག་པར་མི་བྱེད། ལེན་པར་མི་བྱེད། དོར་བར་མི་བྱེད། འདོད་པར་མི་བྱེད། སྨོན་པར་མི་
[192b.6]བྱེད། སྙེམས་པར་མི་བྱེད། སེམས་པར་མི་བྱེད་དེ། དེས་སེམས་པ་ཐམས་ཅད་དང་བྲལ་བས་འདི་ལྟ་སྟེ། རྣམ་པར་ཐར་པའི་སྒོ་གསུམ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་ཚེགས་ཆུང་ངུས་མངོན་དུ་བྱེད་དོ། །དགའ་བོ་རྣམ་པར་ཐར་པའི་སྒོ་གསུམ་
[192b.7]མངོན་དུ་བྱ་བ་གང་ཞེ་ན། གང་མཉམ་པ་ཉིད་མ་འཁྲུགས་པ་དང་། ཆོས་གང་ཡང་མི་བྱ་བ་དང་། རྣམ་པར་མི་བྱ་བ་སྟེ། ཆོས་ཐམས་ཅད་ཐོག་མ་ནས་ཟད་པར་ཤེས་ནས་ཡེ་ཤེས་དང་བཅས་པའི་ཡིད་ལ་བྱེད་པ་ཡང་མི་སྐྱེད་དེ། གཅིག་པར་ཡང་མི་བྱེད་སྣ་ཚོགས་སུ་མི་བྱེད་པ་
[193a]
[193a.1]འདི་ནི་དགའ་བོ་རྣམ་པར་ཐར་པའི་སྒོ་གསུམ་མངོན་དུ་བྱེད་པའི་མཉམ་པ་ཉིད་དོ། །དགའ་བོ་ཁྱོད་ཀྱི་ཕུང་པོ་ལྔ་ཡོངས་སུ་ཤེས་པར་བྱ་བའི་ཕྱིར་ཡང་ཆོས་ཤོད་ཅིག །དགའ་བོ་ཕུང་པོ་ལྔ་ཡོངས་སུ་ཤེས་པར་བྱ་བ་གང་ཞེ་ན། དགའ་བོ་འདི་ལ་རྣལ་འབྱོར་པ་རྣལ་
[193a.2]འབྱོར་སྤྱོད་པ། དགོན་པ་དང་དབྱེ་ལ་གནས་པ་དག་འདི་ལྟར་སློབ་བོ། །དེ་བཞིན་གཤེགས་པས་ཀྱང་འདི་སྐད་གསུངས་ཏེ། གཟུགས་ནི་དབུ་བ་རྡོས་པ་ལྟ་བུ། ཚོར་བ་ནི་ཆུའི་ཆུ་བུར་ལྟ་བུ། འདུ་ཤེས་ནི་སྨིག་རྒྱུ་ལྟ་བུ། འདུ་བྱེད་ནི་ཤིང་ཆུ་སྐྱེས་ལྟ་བུ། རྣམ་པར་
[193a.3]ཤེས་པ་ནི་སྒྱུ་མ་ལྟ་བུའོ་ཞེས་ཉི་མའི་གཉེན་གྱིས་གསུངས་སོ། །དེ་ལ་རྣལ་འབྱོར་པ་རྣལ་འབྱོར་སྤྱོད་པ་དག་འདི་ལྟར་སློབ་སྟེ། གང་དེ་བཞིན་གཤེགས་པས་གསུངས་པའི་དཔེ་དེ་དག་ནི་ཡང་དག་པའོ། །དེ་དག་ནི་དེ་བཞིན་ནོ། །དེ་དག་ནི་གཞན་མ་ཡིན་ཏེ། དབུ་བ་ནི་
[193a.4]སྟོང་པ། འདོད་པའི་ཁམས་སུ་མ་གཏོགས་པ། གཟུགས་ཀྱི་ཁམས་སུ་མ་གཏོགས་པ། གཟུགས་མེད་པའི་ཁམས་སུ་མ་གཏོགས་པའོ། །གང་ཁམས་གསུམ་དུ་མ་གཏོགས་པ་དེ་ནི་གདགས་སུ་མེད་པ་མི་གདགས་པའོ། །དབུ་བ་ལ་ཡང་བདག་གམ་
[193a.5]སེམས་ཅན་དུ་གདགས་སུ་ཡང་མི་ནུས། དེ་ལ་བདག་གམ་སེམས་ཅན་དུ་མི་དམིགས་ཤིང་མེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ནི་བདག་མེད་པའི་ཕྱིར་རོ། །ཚོར་བ་དང་། འདུ་ཤེས་དང་། འདུ་བྱེད་ཀྱང་དེ་བཞིན་ནོ། །གང་རྣམ་པར་ཤེས་པ་ནི་སྒྱུ་མ་ལྟ་བུའོ་ཞེས་
[193a.6]གསུངས་པ། སྒྱུ་མ་ནི་སྟོང་པ་སྟེ། འདོད་པའི་ཁམས་སུ་མ་གཏོགས། གཟུགས་ཀྱི་ཁམས་སུ་མ་གཏོགས། གཟུགས་མེད་པའི་ཁམས་སུ་མ་གཏོགས་སོ། །གང་ཁམས་གསུམ་དུ་མ་གཏོགས་པ་དེ་ནི་གདགས་སུ་མེད་པ་མི་གདགས་པའོ། །སྒྱུ་མ་ལ་ཡང་
[193a.7]བདག་གམ་སེམས་ཅན་དུ་གདགས་སུ་མི་ནུས་ཏེ། དེ་ལ་ནི་བདག་གམ་སེམས་ཅན་མེད་ཅིང་མི་དམིགས་པའོ། །དགའ་བོ་ཆོས་ཐམས་ཅད་ནི་བདག་མེད་པའོ་ཞེས་དེ་ལྟར་ཕུང་པོ་ལ་རྟོགས་པ་དེ་ནི་ཕུང་པོ་ཡོངས་སུ་ཤེས་པའོ། །དགའ་བོ་གཞན་ཡང་ཕྱི་དང་ནང་གི་
[193b]
[193b.1]སྐྱེ་མཆེད་དྲུག་ཡོངས་སུ་ཤེས་པར་བྱ་བ་དང་། སྤང་བར་བྱ་བའི་ཕྱིར་ཁྱོད་ཀྱིས་ཆོས་ཤོད་ཅིག །དེ་ལ་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པར་བྱ་བ་གང་ཞེ་ན། དགའ་བོ་མིག་ནི་བདག་དང་བདག་གིས་སྟོང་སྟེ། དེ་རང་བཞིན་གྱིས་དེ་བཞིན་ནོ། །དེ་བཞིན་དུ་རྣ་བ་དང་། 
[193b.2]སྣ་དང་། ལྕེ་དང་། ལུས་དང་། ཡིད་བདག་དང་བདག་གིས་སྟོང་སྟེ། རང་བཞིན་གྱིས་དེ་བཞིན་ནོ། །གཟུགས་བདག་དང་བདག་གིས་སྟོང་སྟེ། དེ་ནི་རང་བཞིན་གྱིས་དེ་བཞིན་ནོ། །དེ་བཞིན་དུ་སྒྲ་དང་། དྲི་དང་། རོ་དང་། རེག་དང་། ཆོས་རྣམས་ཀྱང་བདག་དང་བདག་གིས་སྟོང་
[193b.3]སྟེ། དེའང་རང་བཞིན་གྱིས་དེ་བཞིན་ནོ་ཞེས་དེ་བཞིན་གཤེགས་པས་གསུངས་ཏེ། དགའ་བོ་གང་རང་བཞིན་གྱིས་སྟོང་པ་དེ་ལ་ནི་ཆོས་གང་ཡང་གདགས་སུ་མེད་དོ། །དེ་ལ་ནི་མིག་མེད། རྣ་བ་མེད། སྣ་མེད། ལྕེ་མེད། ལུས་མེད། ཡིད་མེད། གཟུགས་མེད། སྒྲ་མེད། 
[193b.4]དྲི་མེད། རོ་མེད། རེག་མེད། ཆོས་མེད་དོ། །དགའ་བོ་གང་ཆོས་དེ་དག་ལ་གཞན་གྱི་དྲིང་མི་འཇོག་པའི་ཡེ་ཤེས་དེ་ནི་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པའོ། །དེ་ལ་ཕྱི་དང་ནང་གི་སྐྱེ་མཆེད་དྲུག་སྤང་བ་གང་ཞེ་ན་འདི་ལྟ་སྟེ། ཆོས་ཐམས་ཅད་མི་འཛིན་པ། མི་སྙེམས་
[193b.5]པ། མཚན་མ་མི་རྒྱུ་བ་དེ་ནི་ཕྱི་དང་ནང་གི་སྐྱེ་མཆེད་དྲུག་སྤོང་བའོ། །དེ་ལྟ་བས་ན་དགའ་བོ་ཁྱོད་ཀྱིས་གལ་ཏེ་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མའི་འཁོར་བཞི་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། མི་འམ་ཅི་དང་། ལྟོ་འཕྱེ་ཆེན་པོ་
[193b.6]དང་། མི་དང་། མི་མ་ཡིན་པ་དག་འོང་ན་དེ་དག་ལ་དགའ་བོ་ཁྱོད་ཀྱིས་དེ་སྐད་དུ་ཆོས་ཤོད་ཅིག །ཡང་དེའི་ཚེ་ན་བཅོམ་ལྡན་འདས་ཀྱིས་འདི་འདྲ་བའི་བྱིན་གྱིས་བརླབ་པས་བྱིན་གྱིས་བརླབས་པར་གྱུར་ཏེ། གང་དང་གང་དག་ཆོས་བཤད་པ་འདིའི་སྣོད་དུ་གྱུར་པ་དེ་དག་ནི་ཐོས་སོ། །
[193b.7]ལྷག་མ་དག་ལ་ནི་རྣར་ཡང་མི་གྲག་སྟེ། དེ་བཞིན་གཤེགས་པ་ཅང་མི་གསུང་བར་མཐོང་ངོ་། །སྟོན་པ་འདི་བསྟན་པའི་ཚེ་དགེ་སློང་ལྔ་བརྒྱ་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ། །ལྷའི་བུ་བཞི་ཁྲི་ཉིས་སྟོང་ནི་ཆོས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་
[194a]
[194a.1]པར་དག་གོ། །དགེ་སློང་མ་སུམ་སྟོང་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ། །སྲོག་ཆགས་ཁྲག་ཁྲིག་ཕྲག་བདུན་གྱིས་ནི་འདོད་ཆགས་དང་བྲལ་བ་ཐོབ་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་དེ་འདྲ་བར་བསྟན་ནས་
[194a.2]ཚེ་དང་ལྡན་པ་དགའ་བོ་ལ་བཀའ་སྩལ་པ། དགའ་བོ་ཁྱོད་ལངས་ཏེ། དབང་པོའི་བྲག་གི་ཕུག་ཏུ་སོང་ལ་དེ་བཞིན་གཤེགས་པའི་རྩྭའི་གདིང་བ་ཐིང་ཤིག །དེ་བཞིན་གཤེགས་པ་ནི་རྩྭའི་གདིང་བ་ལ་བཞུགས་ཏེ། ཟླ་བ་གསུམ་དུ་ནང་དུ་ཡང་དག་འཇོག་ལ་བཞུགས་པར་འགྱུར་རོ། །དེ་སྐད་
[194a.3]ཅེས་བཀའ་སྩལ་པ་དང་། བཅོམ་ལྡན་འདས་ལ་ཚེ་དང་ལྡན་པ་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་གདན་གདིང་བར་བགྱིའོ། །གདན་གདིང་བ་ལྟ་ཞིག་ཅིར་འཚལ། བཅོམ་ལྡན་འདས་ཀྱིས་བཀའ་སྩལ་པ། དགའ་བོ་ཆོག་གིས་དེ་སྐད་མ་ཟེར་ཅིག །
[194a.4]སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དག་ནི་རྩྭའི་གདིང་བ་ལ་དགྱེས་པར་གྱུར་ཏོ། །དགའ་བོ་དེ་བཞིན་གཤེགས་པ་ནི་ཡོ་བྱད་བདེ་བས་བདེ་བ་མ་ཡིན་གྱི། དགའ་བོ་དེ་བཞིན་གཤེགས་པ་ནི་ཆོས་ལ་གནས་པའི་བདེ་བས་བདེ་བ་ཡིན་ནོ། །དེ་
[194a.5]ནས་ཚེ་དང་ལྡན་པ་དགའ་བོས་བཅོམ་ལྡན་འདས་ཀྱི་ལྟར་མཉན་ཏེ། སྟན་ལས་ལངས་ནས་རྩྭའི་ཕྱིར་དེ་བཞིན་གཤེགས་པའི་འཁོར་ནས་བྱུང་ངོ་། །དེ་ནས་དེའི་ཚེ་ལྷའི་བུ་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མས་ལྷའི་རྩྭ་འཇམ་པ་རེག་ན་བདེ་བ། གོས་ཀ་ཙ་ལིན་དི་ཀ་དང་འདྲ་བ་དག་ཚེ་དང་
[194a.6]ལྡན་པ་དགའ་བོའི་ལག་ཏུ་བཞག་པར་གྱུར་ཏོ། །དེ་ནས་ཚེ་དང་ལྡན་པ་དགའ་བོས་རྩྭ་དེ་དག་བླངས་ཏེ། དབང་པོའི་བྲག་གི་ཕུག་གང་ན་བ་དེར་སོང་ནས་དབང་པོའི་བྲག་གི་ཕུག་གི་ནང་དུ་ཕྱིན་པ་དང་། བཅོམ་ལྡན་འདས་ཀྱི་རྩྭའི་གདིང་བ་བཏིང་ངོ་། །ཚེ་དང་ལྡན་པ་དགའ་བོས་བཅོམ་ལྡན་འདས་ཀྱི་
[194a.7]རྩྭའི་གདིང་བ་བཏིང་མ་ཐག་ཏུ་དེ་ནས་དེའི་ཚེ་ལྷའི་བུ་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མས་རྩྭའི་གདིང་བའི་སྟེང་དུ་ལྷའི་གོས་བཏིང་བར་གྱུར་ཏེ། གོས་མང་པོ་དེ་དག་གིས་འཛམ་བུའི་གླིང་ཡོངས་སུ་གང་ཞིང་བྱུར་བུར་གྱུར་ནས་བཅོམ་ལྡན་འདས་ཀྱི་རྫུ་འཕྲུལ་གྱི་བྱིན་གྱིས་བརླབས་ཀྱིས་གོས་མང་པོ་དེ་
[194b]
[194b.1]སྙེད་དག་ཀྱང་འཕང་དུ་སོར་བཞི་ཙམ་དུ་གྱུར་ཏོ། །དེ་ནས་བཅོམ་ལྡན་འདས་གདན་ལས་བཞེངས་ཏེ། དབང་པོའི་བྲག་གི་ཕུག་ཏུ་གཤེགས་སོ། །བཅོམ་ལྡན་འདས་གཤེགས་ནས་སིལ་སྙན་ཐམས་ཅད་ཀྱང་མ་དཀྲོལ་བར་སྒྲ་བྱུང་ངོ་། །མེ་ཏོག་གི་ཆར་དག་ཀྱང་བབ་སྟེ། མེ་ཏོག་གི་ཆར་དེ་དག་
[194b.2]གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཁྱབ་པར་གྱུར་ཏོ། །དེ་ནས་བཅོམ་ལྡན་འདས་དབང་པོའི་བྲག་གི་ཕུག་ཏུ་གཤེགས་ནས་སྐྱིལ་མོ་ཀྲུང་བཅས་ཏེ་སྐུ་དྲང་པོར་བསྲངས་ནས་དྲན་པ་མངོན་པར་བཞག་སྟེ་བཞུགས་སོ། །ཡང་དེའི་ཚེ་ན་བཅོམ་ལྡན་འདས་ཀྱིས་དབང་པོའི་བྲག་གི་
[194b.3]ཕུག་བཻ་དཱུརྱ་ལས་བྱས་པ་ལྟ་བུར་གྱུར་པ་དེ་འདྲ་བའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་སོ། །ཡང་དེའི་ཚེ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་སངས་རྒྱས་ཀྱིས་འདུལ་བ། དགེ་བའི་རྩ་བ་ཡོངས་སུ་སྨིན་པ་དེ་དག་གིས་དབང་པོའི་བྲག་གི་ཕུག་ན་དེ་བཞིན་
[194b.4]གཤེགས་པ་བཞུགས་པ་མཐོང་བ་ནི་འདི་ལྟ་སྟེ། མེ་ལོང་ཡོངས་སུ་དག་པའི་ནང་དུ་བཞིན་སྣང་བ་དེ་བཞིན་དུ་སེམས་ཅན་དེ་དག་གིས་དེ་བཞིན་གཤེགས་པ་མཐོང་ངོ་། །ཡང་དེའི་ཚེ་ན་བཅོམ་ལྡན་འདས་ཀྱི་ཕྱག་གཡས་པའི་མཐིལ་ནས་འོད་ཟེར་བརྒྱ་སྟོང་དག་བཏང་སྟེ། འོད་ཟེར་དེ་དག་
[194b.5]གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སྣང་བར་གྱུར་ནས་ཉི་མ་དང་ཟླ་བ་སེམས་ཅན་དག་གིས་མིག་གིས་མཐོང་བར་གྱུར་ཏོ། །ཡང་དེའི་ཚེ་ན་སེམས་ཅན་ཐམས་ཅད་འདོད་ཆགས་ཀྱི་གནོད་པ་མེད། ཞེ་སྡང་མེད། གཏི་མུག་མེད། ང་རྒྱལ་མེད། གནོང་འཆབ་
[194b.6]པ་མེད། ཕྲག་དོག་མེད། སེར་སྣ་མེད། ཁྲོ་བ་མེད། ཐ་བ་མེད། གནོད་སེམས་མེད་དེ། དེའི་ཚེ་སེམས་ཅན་ཐམས་ཅད་ཀྱང་བྱམས་པའི་སེམས་དང་ལྡན་ཞིང་ཕ་དང་མར་འདུ་ཤེས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་གནས་མེད་པ་ལྷུན་གྱིས་གྲུབ་པ། ནམ་
[194b.7]མཁའི་རང་བཞིན་མཚན་མ་མེད་པ་སྤྱོད་པ་དང་ལྡན་པ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་གོ། །བཅོམ་ལྡན་འདས་ཀྱིས་ཏིང་ངེ་འཛིན་དེ་ལས་མཉམ་པར་བཞག་མ་ཐག་ཏུ། དེ་ནས་དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ། །དེ་ནས་སྟོང་གསུམ་
[195a]
[195a.1]གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གནས་པའི་སེམས་ཅན་དེ་དག་ཐམས་ཅད་ཀྱིས་དེ་བཞིན་གཤེགས་པའི་སྤྱོད་ལམ་དང་། རྫུ་འཕྲུལ་གྱི་ཆོ་འཕྲུལ་དང་། ཏིང་ངེ་འཛིན་རྣམ་པར་འཕྲུལ་པ་མཐོང་ངོ་། །མཐོང་ནས་ལྷའི་བུ་བཞི་ཁྲི་ཉིས་སྟོང་དག་བླ་ན་མེད་པ་ཡང་དག་
[195a.2]པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །དེའི་ཚེ་དེ་དག་ཐམས་ཅད་ཀྱིས་ཀྱང་ལྷའི་མེ་ཏོག་མན་དཱ་ར་བ་དག་ཐོགས་ཏེ་དབང་པོའི་བྲག་གི་ཕུག་ག་ལ་བ་དང་། བཅོམ་ལྡན་འདས་ག་ལ་བ་དེར་གཏོར་ཏོ། །དེ་དག་གཏོར་མ་ཐག་ཏུ་དབང་པོའི་བྲག་གི་ཕུག་ལན་བདུན་བསྐོར་ནས་དེ་ཉིད་དུ་མི་
[195a.3]སྣང་བར་གྱུར་ཏོ། །ཡང་དེའི་ཚེ་བཅོམ་ལྡན་འདས་ཀྱིས་དབང་པོའི་བྲག་གི་ཕུག་ཏུ་སྤྲུལ་པ་སྤྲུལ་ཏེ་དེར་བཞག་ནས། བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་ཀུན་དུ་འོད་ཅེས་བྱ་བའི་འཇིག་རྟེན་གྱི་ཁམས་ག་ལ་བ་དེར་གཤེགས་སོ། །ཡང་
[195a.4]དེའི་ཚེ་ན་ཕྱོགས་བཅུའི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་ཀུན་དུ་དེ་བཞིན་གཤེགས་པ་གང་གཱའི་ཀླུང་གི་བྱེ་མ་དང་མཉམ་པ་རྙོག་པ་ལྔའི་ཚེ་འཇིག་རྟེན་དུ་བྱུང་བར་གྱུར་ཏེ། དེ་དག་གི་སངས་རྒྱས་ཀྱི་ཞིང་ཡང་ཤིན་ཏུ་སྨད་པ་སྟེ། དཔེར་ན་ད་ལྟར་གྱི་བཅོམ་ལྡན་འདས་
[195a.5]ཤཱཀྱ་ཐུབ་པའི་མི་མཇེད་ཀྱི་འཇིག་རྟེན་གྱི་ཁམས་འདི་ཇི་ལྟ་བ་དེ་བཞིན་དུ་སངས་རྒྱས་བཅོམ་ལྡན་འདས་དེ་དག་གི་སངས་རྒྱས་ཀྱི་ཞིང་ཤིན་ཏུ་ངན་ཏེ། དེ་བཞིན་དུ་སེམས་ཅན་འདོད་ཆགས་ཀྱི་ཤས་ཆེ་བ་དང་། ཞེ་སྡང་གི་ཤས་ཆེ་བ་དང་། གཏི་མུག་གི་ཤས་ཆེ་བ་དང་། མ་གུས་པ་དང་། 
[195a.6]བྱས་པ་མི་གཟོ་བ་དང་། གཡོན་ཅན་དང་། སྒྱུ་ཅན་དང་། དམན་པ་ལ་མོས་པ་ཡིན་ནོ། །སངས་རྒྱས་བཅོམ་ལྡན་འདས་དེ་དག་གི་འཇིག་རྟེན་གྱི་ཁམས་དེ་ན་གནས་པའི་སེམས་ཅན་དེ་དག་ཀྱང་ཤིན་ཏུ་མཐོང་བར་འདོད་པ་མ་ཡིན་ན། ཆོས་ལ་ཡང་འདུན་པར་མི་བྱེད། ཆོས་བཤད་པ་
[195a.7]དགོས་པར་མི་བྱེད། རྣ་བ་ཡང་བླགས་ཏེ་མི་ཉན་ནས་དེ་བཞིན་གཤེགས་པ་དེ་དག་ཀྱང་ཐབས་མཁས་པས་ནང་དུ་ཡང་དག་འཇོག་ལ་ཞུགས་ཏེ། སྤྲུལ་པ་གཞན་དག་སྤྲུལ་ནས་བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་ཀུན་དུ་འོད་ཅེས་བྱ་
[195b]
[195b.1]བའི་འཇིག་རྟེན་གྱི་ཁམས་སུ་འདི་ལྟ་སྟེ། སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་བཤད་ཅིང་བསྟན་པའི་ཕྱིར་གཤེགས་པར་གྱུར་ཏོ། །དེའི་ཕྱིར་སངས་རྒྱས་བགྲོ་བ་ཞེས་བྱའོ། །སངས་རྒྱས་བཅོམ་ལྡན་འདས་རྣམས་ནི་སྐྱེ་བོ་ཕྱི་མ་དག་གི་ཕྱིར་སངས་རྒྱས་བགྲོ་བ་མཛད་
[195b.2]པ་མ་གཏོགས་པར་གཞན་ཅུང་ཟད་ཀྱང་མཛད་པ་མེད་དེ། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་ཅི་ནས་ཀྱང་སེམས་ཅན་ཆོས་འདོད་པ་དག་འབྱུང་ཞིང་སངས་རྒྱས་བཅོམ་ལྡན་འདས་ཆོས་ཀྱི་རྗེ་དེ་དག་ཀྱང་ཆོས་བགྲོ་བར་མཛད་ན་བདག་ཅག་གིས་ལྟ་ཅིའི་ཕྱིར་ཆོས་མི་བགྲོ་
[195b.3]སྙམ་དུ་སེམས་པར་འགྱུར་བའི་དོན་དེ་གཟིགས་ནས་སངས་རྒྱས་བཅོམ་ལྡན་འདས་སངས་རྒྱས་ཀྱི་བགྲོ་བ་མཛད་དོ། །ཡང་དེའི་ཚེ་ན་ཀུན་དུ་འོད་ཅེས་བྱ་བའི་འཇིག་རྟེན་གྱི་ཁམས་དེར་སངས་རྒྱས་བཅོམ་ལྡན་འདས་དཔག་ཏུ་མེད་གྲངས་མེད་པ་དག་ཚོགས་པར་གྱུར་ཏོ། །ཅིའི་ཕྱིར་ན། 
[195b.4]འཇིག་རྟེན་གྱི་ཁམས་ཀུན་དུ་འོད་ཅེས་བྱ་ཞེ་ན་སངས་རྒྱས་ཀྱི་ཞིང་དེ་ན་ཉན་ཐོས་དང་རང་སངས་རྒྱས་དག་གིས་མིང་ཡང་མི་གྲག་སྟེ། སངས་རྒྱས་ཀྱི་ཞིང་དེ་བྱང་ཆུབ་སེམས་དཔའ་འབའ་ཞིག་གིས་ཡོངས་སུ་གང་ལ། བྱང་ཆུབ་སེམས་དཔའ་དེ་དག་ཀྱང་འོད་རང་ལས་འབྱུང་ཞིང་ལུས་
[195b.5]གསེར་གྱི་ཁ་དོག་ལྟ་བུ་དང་། མཚན་ཡོངས་སུ་རྫོགས་པ་སྣ་ཚོགས་ཀྱི་རིགས་དང་ལྡན་ཞིང་ཀུན་དུའང་བྱང་ཆུབ་སེམས་དཔའ་དེའི་འོད་འབྱུང་བས་ན་དེའི་ཕྱིར་འཇིག་རྟེན་གྱི་ཁམས་ཀུན་དུ་འོད་ཅེས་བྱའོ། །དེ་ལ་སངས་རྒྱས་བགྲོ་བ་གང་ཡིན་ཞེ་ན། འདི་ལྟ་སྟེ། ཆོས་ཐམས་ཅད་ཀྱི་
[195b.6]ཚུལ་ཡང་དག་པ་ཇི་ལྟ་བ་བཞིན་དུ་རྟོགས་པའོ། །དེ་ལ་ཆོས་ཐམས་ཅད་ནི་གང་། ཚུལ་ནི་གང་། རྟོགས་པ་ནི་གང་ཞེ་ན། ཆོས་ཐམས་ཅད་ནི་ཆོས་གཅིག་པ་སྟེ། ཆོས་དེ་ཡང་ཆོས་དང་ཆོས་མ་ཡིན་པར་ཡང་སུས་ཀྱང་བཤད་མི་ནུས་སོ། །དེ་ཅིའི་ཕྱིར་ཞེ་ན། དེ་དག་ཀྱང་མ་
[195b.7]སྐྱེས་པ་མ་བྱུང་བ་སྟེ། དེ་དག་ནི་ཆོས་ཀྱི་སྒྲས་བཤད་མོད་ཀྱི། གང་ནང་གི་སྐྱེ་མཆེད་དྲུག་དང་། ཕྱིའི་སྐྱེ་མཆེད་དྲུག་དང་། ཕུང་པོ་དང་། ཁམས་ཞེས་བྱ་བ་དེ་དག་ནི་ཆོས་ཐམས་ཅད་ཅེས་བྱ་སྟེ། དེ་དག་ཐམས་ཅད་ཀྱང་བརྗོད་པ་ཙམ་དུ་ཟད་དོ། །གང་ཆོས་ཐམས་ཅད་ཀྱི་བྱེད་པ་མེད་
[196a]
[196a.1]པ། ཡང་དག་པ་ཇི་ལྟ་བ་བཞིན་དུ་རྟོག་པ་དེ་ལ་ནི་ཕུང་པོ་ཡང་མེད། ཁམས་ཀྱང་མེད། སྐྱེ་མཆེད་ཀྱང་མེད། རྟག་པ་ཡང་མེད། ཆད་པ་ཡང་མེད་དེ། དེ་ལྟ་བས་ན་དབུས་ཀྱི་གནས་ཀྱང་མེད་པ་དེ་ནི་ཆོས་ཐམས་ཅད་ཀྱི་མཉམ་པ་ཉིད་བཤད་པ་ཡིན་ནོ། །འདི་ལྟ་སྟེ། ཆོས་
[196a.2]ཐམས་ཅད་རང་བཞིན་སྟོང་པ་ཉིད་དོ་ཞེས་མིང་གིས་བརྗོད་དོ། །མིང་དེ་ཡང་བྱེད་པ་མེད་དེ་མིང་གིས་བརྗོད་དོ། །མིང་དེ་ཡང་རང་བཞིན་གྱིས་མེད་དེ་དེ་ནི་སངས་རྒྱས་བགྲོ་བ་ཞེས་བྱའོ། །ཚུལ་གང་ཞེ་ན། ཚུལ་ཞེས་བྱ་བ་ནི་འདི་ལྟ་སྟེ། འདོད་ཆགས་མེད་པའི་ཚུལ་དང་། མི་སྐྱེ་བའི་ཚུལ་
[196a.3]དང་། དབེན་པའི་ཚུལ་དང་། ཇི་ལྟ་བ་བཞིན་གྱི་ཚུལ་དང་། དེ་བཞིན་ཉིད་ཀྱི་ཚུལ་དང་། ཆོས་ཀྱི་དབྱིངས་ཀྱི་ཚུལ་དང་། ཡང་དག་པའི་མཐའི་ཚུལ་ཏེ། ཆོས་ཐམས་ཅད་སྟོང་ངོ་ཞེས་བྱ་བ་འདི་ནི་ཡང་དག་པའི་ཚུལ་ལོ། །ཆོས་ཐམས་ཅད་ནི་མི་ལྡང་བ། མི་སྐྱོད་པ། སྤྱོད་པ་
[196a.4]མེད་པ། མ་འོངས་པ། མི་འགྲོ་བ། བདག་གི་བ་མེད་པ། བདག་པོ་མེད་པ། ལེན་པ་མེད་པ། ལྟོས་པ་མེད་པ་སྟེ། ཤིན་ཏུ་ཟད་པའི་ཕྱིར་ཟད་པའོ། །མི་སྐྱེ་བའི་ཕྱིར་མི་ཟད་པའོ། །ཇི་ལྟ་བ་བཞིན་དུ་དབེན་པའི་ཕྱིར་ཞི་བའི་རང་བཞིན་ཅན་ནོ། །གནས་དང་བྲལ་བའི་ཕྱིར་
[196a.5]གནས་མེད་པའོ། །ཚུལ་དང་བྲལ་བའི་ཕྱིར་ཚུལ་མེད་པའོ། །འབྱུང་བ་མེད་པ་ལྟུང་བ་མེད་པའོ། །བྲལ་བར་གྱུར་པའོ། །མ་བཏུད་པ་བཏུད་པ་མེད་པའོ། །མ་སྐྱེས་པར་བཤད་པའི་ཕྱིར་མི་སྐྱེ་བ་དང་མཚུངས་པའོ། །མི་འདྲ་བའི་ཕྱིར་མི་མཉམ་པའོ། །གང་ཡི་གེ་ན་
[196a.6]འཇུག་པ་དེ་ནི་ཚུལ་ལོ། །ཆོས་ཐམས་ཅད་ནི་མིང་དང་བྲལ་བ་སྟེ། མ་སོང་བ། མ་འོངས་པ། མ་ཐོབ་པ། མ་སྟོར་བ། མ་ཁྱེར་བ། མ་བླངས་པ། མཉམ་པ་དང་མི་མཉམ་པར་མི་བཤད་པའོ། །མ་མཐོང་བ། མ་ཐོས་པ། མི་དྲན་པ། རྣམ་པར་མི་ཤེས་པ། གཟུང་བ་མ་
[196a.7]ཡིན། རབ་ཏུ་གཟུང་བ་མ་ཡིན། དགའ་བ་མ་ཡིན། ཞེ་སྡང་བ་མ་ཡིན། ཞི་བ་མ་ཡིན། ཞི་བར་བྱེད་པ་མ་ཡིན། གཏོར་བ་མ་ཡིན། མ་གཏོར་བ་མ་ཡིན། རགས་པ་མ་ཡིན། ཕྲ་བ་མ་ཡིན། རིང་བ་མ་ཡིན། ཐུང་བ་མ་ཡིན། དབུང་མེད་པ། མཐའ་མ་མེད་པ། ཐོག་
[196b]
[196b.1]མ་མེད་པ། འཇིག་པ་མེད་པ། མུ་མེད་པ། བདེ་བ་མེད་པ། མི་བདེ་བ་མེད་པ། ཤེས་པ་མེད་པ། རྒྱུ་བ་མེད་པ། སྤོང་བ་མེད་པ། ལེན་པར་བྱེད་པ་མེད་པ། རེག་པར་བྱེད་པ་མེད་པ། སྟོན་པར་བྱེད་པ་མེད་པ། སེམས་པར་བྱེད་པ་མེད་པ། རྣམ་པར་ཤེས་པར་བྱེད་པ་མེད་པ། རློམ་སེམས་
[196b.2]མེད་པ། ཡིད་ལ་བྱེད་པ་མེད་པ། རྣམ་པར་འཕྲུལ་པ་མེད་པ། སྤང་བ་མེད་པ། མི་སྤང་བ་ཡང་མེད་པར་བརྗོད་པར་བྱའོ། །བསྲུངས་པ་མེད་པ། མ་བསྲུངས་པ་ཡང་མེད་དོ། །མ་སྦས་པ་སྦས་པ་མེད་དོ། །དེ་ལ་ནི་འཐོབ་པ་མེད། འཐོབ་པར་འགྱུར་བའང་མེད་དེ། དེ་ན་དངོས་པོ་ཡང་
[196b.3]མེད། དངོས་པོ་མེད་པ་ཡང་མེད་དོ། །སྒོམ་པ་ཡང་མེད། མི་སྒོམ་པ་ཡང་མེད་དོ། །ཆད་པ་ཡང་མེད། རྟག་པ་ཡང་མེད་དོ། །དེ་ན་ཐོབ་པ་ཡང་མེད། སྟོར་བ་ཡང་མེད་དོ། །འདས་པ་མ་ཡིན། མ་འོངས་པ་མ་ཡིན། ད་ལྟར་མ་ཡིན། ཤེས་པ་མ་ཡིན། མི་ཤེས་པ་ཡང་མ་ཡིན། 
[196b.4]རྣམ་པར་ཤེས་པ་མ་ཡིན། རྣམ་པར་མི་ཤེས་པ་ཡང་མ་ཡིན། སྒྲ་མེད། ངག་གི་ལམ་མེད། བརྗོད་པ་མེད། སྐད་མེད། སྨྲ་བ་མེད། ཡི་གེ་མེད། ཡི་གེ་འཇུག་པ་མེད། ཞུགས་པ་མེད། སྟོར་བ་མེད། རིང་བ་མ་ཡིན། ཉེ་བ་མ་ཡིན། ཐོབ་པ་མེད། མ་ཐོབ་པ་ཡང་མེད་པའོ། །དེ་ལ་ནི་
[196b.5]ཡིད་འཇུག་པ་ཡང་མེད། བདག་མེད། སེམས་ཅན་མེད། སྲོག་མེད། གང་ཟག་མེད། ཚུལ་ཁྲིམས་དང་ལྡན་པ་མེད། ངང་ཚུལ་ངན་པ་མེད། བཟོད་པ་དང་ལྡན་པ་མེད། མི་བཟོད་པ་སྤྱོད་པ་མེད། བརྩོན་འགྲུས་མེད། ལེ་ལོ་མེད་དེ་སུས་ཀྱང་མ་ཡིན། སུ་ལའང་མ་
[196b.6]ཡིན། ཅུང་ཟད་ཀྱང་མ་ཡིན། ཅུང་ཟད་མེད་པ་ཡང་མ་ཡིན། ཐར་པ་ཡང་མ་ཡིན། བཅིངས་པ་མ་ཡིན། ནམ་མཁའ་འང་མ་ཡིན། ནམ་མཁའ་མེད་པ་ཡང་མ་ཡིན། མིང་ཙམ་དང་འདྲ་བ། མི་བླང་བ། མ་བླངས་པ། མི་སྐྱེ་བ། མི་འཆི་བ། བཏུལ་བ་མེད་པ། མ་
[196b.7]བཏུལ་བ་ཡང་མེད་པ། བྱ་བ་མེད་པ། མི་བྱ་བའང་མེད་པ། སྡོམ་པ་མེད་པ། ལྟུང་བ་མེད་པ། ལྟུང་བ་གནོད་པ་མེད་པ། གཡོ་བ་མེད་པ། མི་གཡོ་བ་མེད་པ། རྟོག་པ་མེད་པ། རྣམ་པར་རྟོག་པ་མེད་པ། རབ་ཏུ་རྟོག་པ་མེད་པ། ལེན་པ་མེད། དོར་བ་མེད། སྐྱེ་བ་མེད། 
[197a]
[197a.1]ཤི་འཕོ་བ་མེད། སྦྱིན་པ་མེད། ལེན་པ་མེད། གཡེང་བ་མེད། ཞི་བ་མེད། ཞི་བར་བྱས་པ་མེད། ཆོས་ཉིད་མེད། ཆོས་ཉིད་དང་འགལ་བ་མེད། རྡུལ་མེད། རྡུལ་དང་བྲལ་བ་མེད། སྒྲ་འབྱིན་པ་མེད། སྒྲ་འབྱིན་པར་བྱེད་པ་མེད། སྒྲ་འབྱིན་པར་འགྱུར་བ་མེད། འདོད་
[197a.2]ཆགས་པ་མེད། ཞེ་སྡང་བ་མེད། གཏི་མུག་པ་མེད། ཆགས་པ་མེད། ཁོང་ཁྲོ་བ་མེད། ཚུ་རོལ་མེད། ཕ་རོལ་མེད། དབུང་མེད། ཐང་མེད། མཐའ་མེད། སྒྲོལ་བ་མེད། སྒྲོལ་བར་བྱེད་པ་མེད། འགྲོ་བ་མེད། འདུག་པ་མེད། སྨོན་པ་མེད། ཟློག་པ་མེད། འབྱུང་བ་མེད། འཇིག་
[197a.3]པ་མེད། གཅད་པ་མེད། གཞིག་པ་མེད། སྦྱོར་བ་མེད། སྒྲེལ་པ་མེད། བཅིང་བ་མེད། དགྲོལ་བ་མེད། གཟུང་བ་མེད། མི་གཟུང་བ་མེད། འོད་མེད། འོད་མ་ཡིན་པ་མེད། སྲོག་མེད། གསོ་བ་མེད། གང་ཟག་མེད། སེམས་ཅན་མེད། བཏགས་པ་མེད། བཏགས་པ་
[197a.4]དང་བྲལ་བའང་མེད། བརྗོད་པར་བྱ་བའང་མེད། མི་བརྗོད་པར་བྱ་བའང་མེད། དེ་ནི་ཡི་གེ་ལ་འཇུག་པ་ཞེས་བྱ་སྟེ། འཇུག་པ་དེ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་མིང་ལ་མི་ཆགས་སོ། །མ་ཆགས་ན་མ་ཆགས་པའི་ཆོས་ལ་འཇུག་གོ། །ཚུལ་གྱི་གནས་པ་ལ་
[197a.5]ཡང་འཇུག་པར་འགྱུར་རོ། །དེ་ནི་ཚུལ་ཞེས་བྱ་སྟེ། དེ་ཡང་སངས་རྒྱས་བགྲོ་བ་ཡིན་ནོ། །དེ་ལ་ནན་གཏན་གང་ཞེ་ན། ཆོས་ཐམས་ཅད་ནི་ཆོས་ཀྱི་དབྱིངས་གནས་པའི་ཕྱིར་གནས་པ་སྟེ། དེ་ལ་ཆོས་ཉིད་ལ་འཇུག་པ་དེ་ནི་ནན་གཏན་ཞེས་བྱའོ། །དེ་ལ་ཆོས་ཉིད་གང་ཞེ་ན། ཆོས་ཉིད་
[197a.6]ཅེས་བྱ་བ་ནི་འདི་ལྟ་སྟེ། ཆོས་རྣམས་ལ་རློམ་སེམས་མེད་པའོ། །གང་གི་ཚེ་ན་རློམ་སེམས་མེད་པ་དེའི་ཚེ་ན་མངོན་པར་རློམ་སེམས་མེད། གང་གི་ཚེ་མངོན་པར་རློམ་སེམས་མེད་པ་དེའི་ཚེ་རྣམ་པར་རྟོག་པ་མེད། ཡོངས་སུ་རྟོག་པ་མེད་དོ། །གང་གི་ཚེ་ན་ཡོངས་སུ་རྟོག་པ་མེད་པ་
[197a.7]དེའི་ཚེ་རྟོག་པ་ཐམས་ཅད་ཅེས་བྱ་སྟེ། དེ་ནི་མང་དུའང་མི་བྱེད། ཉུང་ངུའང་མི་བྱེད། ལེན་པར་མི་བྱེད། སྤོང་བར་མི་བྱེད་དོ། །དེ་ནི་འདས་པ་ལ་མི་སེམས་མི་རྟོག་གོ། །མ་འོངས་པ་ལ་མ་ཡིན། ད་ལྟར་ལ་མ་ཡིན། གང་ད་ལྟར་མི་གནས་པ་དེ་ཡང་ཡང་དག་པར་རྗེས་སུ་མི་མཐོང་
[197b]
[197b.1]སྟེ་དེ་ནི་དུས་གསུམ་མཉམ་པ་ཉིད་དོ། །དེ་ལ་གང་སྐྱེ་བ་མེད། གོད་པ་མེད། གནས་པ་མེད། གཞན་དུ་འགྱུར་བ་མེད་པ་དེ་ནི་ཆོས་ཀྱི་དབྱིངས་ཞེས་བྱ་སྟེ། དེ་བཞིན་གཤེགས་པ་དེ་ལ་དགོངས་ནས་དེ་བཞིན་གཤེགས་པ་བྱུང་ཡང་རུང་། མ་བྱུང་ཡང་རུང་སྟེ། ཆོས་ཉིད་ཆོས་ཀྱི་དབྱིངས་
[197b.2]ཆོས་གནས་པ་ཉིད། ཆོས་སྐྱོན་མེད་པ་ནི་གནས་པ་ཉིད་དོ་ཞེས་གསུང་ངོ་། །ཅིའི་ཕྱིར་ན། ཆོས་སྐྱོན་མེད་པ་ཞེས་བྱ་ཞེ་ན། གང་ལ་སྐྱོན་མེད་པ་དེ་ནི་སྐྱོན་མེད་པ་སྟེ། དེའི་ཕྱིར་ན་ཆོས་སྐྱོན་མེད་པ་ཞེས་བྱའོ། །དེ་ལ་སྐྱོན་གང་ཞེ་ན། བདག་ཏུ་བྱེད་པ་ནི་སྐྱོན་ནོ། །བདག་གིར་བྱེད་པ་
[197b.3]ནི་སྐྱོན་ནོ། །རྒྱུར་ལྟ་བ་དང་། མིང་དང་གཟུགས་སུ་འདུ་ཤེས་པ་དང་། ཆོས་ཐམས་ཅད་དུ་འདུ་ཤེས་པ་དང་། འགོག་པ་དང་། སྤྱོད་པ་དང་། མངོན་པར་ཆགས་པའི་རློམ་སེམས་ནི་སྐྱོན་ནོ། །སྙེམས་པ་དང་། སྐྲུན་པ་དང་། སེམས་པ་དང་། རྟོག་པ་དང་། ང་ལྷག་པ་དང་། ཕུང་པོར་
[197b.4]འཛིན་པ་དང་། རྒྱུར་འཛིན་པ་དང་། སྐྱེ་མཆེད་དུ་འཛིན་པ་དང་། བདག་ནི་ཁམས་གསུམ་སྤོང་ངོ་། །བདག་ནི་འདོད་ཆགས་དང་། ཞེ་སྡང་དང་། གཏི་མུག་ཟད་པར་བྱེད་དོ། །བདག་ནི་ལམ་སྒོམ་མོ། །བདག་ནི་རྣམ་པར་ཐར་པའི་སྒོ་རྣམས་མངོན་དུ་བྱེད་དོ། །བདག་ནི་རྒྱུན་དུ་ཞུགས་པའི་འབྲས་བུ་
[197b.5]མངོན་དུ་བྱེད་དོ། །བདག་ནི་ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་མངོན་དུ་བྱེད་དོ། །བདག་ནི་དགྲ་བཅོམ་པ་ཉིད་མངོན་དུ་བྱེད་དོ་ཞེས་རྟོག་པ་ནི་སྐྱོན་ནོ། །བདག་ནི་དྲན་པ་ཉེ་བར་གཞག་པ་བཞི་སྒོམ་མོ། །བདག་ནི་ཡང་དག་པར་སྤོང་བ་བཞི་དང་། རྫུ་འཕྲུལ་གྱི་
[197b.6]རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་བསྒོམ་མོ་སྙམ་པ་ནི་སྐྱོན་ནོ། །འཕགས་པའི་བདེན་པ་བཞི་རྟོགས་པར་བྱའོ། །ཉོན་མོངས་པ་འདི་དག་ཟད་པར་བྱའོ་སྙམ་པ་ནི་སྐྱོན་ནོ། །ཆོས་འདི་དག་
[197b.7]བསྒོམ་མོ་སྙམ་པ་ནི་སྐྱོན་ཏེ། དེ་དག་ནི་ཉན་ཐོས་ཀྱི་ཐེག་པ་ལ་གནས་པའི་སྐྱོན་ནོ། །དེ་ལ་བྱང་ཆུབ་སེམས་དཔའི་ཐེག་པ་ལ་གནས་པའི་སྐྱོན་གང་ཞེ་ན། བདག་སངས་རྒྱས་སུ་འགྱུར་བར་བྱའོ་སྙམ་པ་ནི་སྐྱོན་ནོ། །བདག་གིས་བྱང་ཆུབ་ཐོབ་པར་བྱའོ་སྙམ་པ་ནི་སྐྱོན་ནོ། །བདག་གིས་སྦྱིན་པ་
[198a]
[198a.1]སྦྱིན་ནོ་སྙམ་པ་ནི་སྐྱོན་ནོ། །བདག་གིས་སེར་སྣ་ཚར་གཅད་དོ་སྙམ་པ་ནི་སྐྱོན་ནོ། །བདག་གིས་ཚུལ་ཁྲིམས་ཡོངས་སུ་དག་པར་བྱའོ། །ངང་ཚུལ་ངན་པ་སྤང་བར་བྱའོ་སྙམ་པ་ནི་སྐྱོན་ནོ། །བདག་ཚུལ་ཁྲིམས་དང་ལྡན་པར་བྱའོ་སྙམ་པ་ནི་སྐྱོན་ནོ། །བདག་བཟོད་པ་ལ་གནས་
[198a.2]སོ་སྙམ་པ་ནི་སྐྱོན་ནོ། །བདག་གིས་གནོད་སེམས་དང་ཐ་བའི་ཉེས་པ་རྣམས་སྤང་ངོ་སྙམ་པ་ནི་སྐྱོན་ནོ། །བཟོད་པ་བསྒོམ་མོ་སྙམ་པ་ནི་སྐྱོན་ནོ། །བདག་ནི་བརྩོན་འགྲུས་རྩོམ་པ་ལ་གནས་ཏེ་ལེ་ལོའི་དྲི་མ་སྤང་ཞིང་བརྩོན་འགྲུས་བརྩམ་མོ་སྙམ་པ་ནི་སྐྱོན་ནོ། །བདག་ནི་བསམ་གཏན་ལ་གནས་པས་གནས་
[198a.3]སོ། །ཏིང་ངེ་འཛིན་བསྒོམ་མོ། །བདག་གིས་མཉམ་པར་བཞག་གོ་སྙམ་པ་ནི་སྐྱོན་ནོ། །ལྡང་བར་བྱའོ་སྙམ་པ་ནི་སྐྱོན་ནོ། །བདག་གིས་བསམ་གཏན་ཐོབ་པར་བྱའོ་སྙམ་པ་ནི་སྐྱོན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་མོ། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབས་ནས་སངས་རྒྱས་
[198a.4]སུ་འགྱུར་བར་བྱའོ་སྙམ་པ་ནི་སྐྱོན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པས་ཕྱུང་ནས་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་འདའོ་སྙམ་པ་ནི་སྐྱོན་ནོ། །སངས་རྒྱས་ཀྱི་ཡེ་ཤེས་ཡོངས་སུ་བསྒྲུབ་བོ་སྙམ་པ་ནི་སྐྱོན་ནོ། །སངས་རྒྱས་ཀྱི་བསླབ་པ་བསླབ་པོ་སྙམ་པ་ནི་སྐྱོན་ནོ། །དེ་བཞིན་
[198a.5]གཤེགས་པའི་སྟོབས་བཅུ་ཡོངས་སུ་རྫོགས་པར་བྱའོ་སྙམ་པ་ནི་སྐྱོན་ནོ། །སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཡོངས་སུ་རྫོགས་པར་བྱའོ་སྙམ་པ་ནི་སྐྱོན་ནོ། །སྟོབས་རྣམས་དང་། དབང་པོ་རྣམས་དང་། མི་འཇིགས་པ་རྣམས་དང་། སོ་སོ་ཡང་དག་པར་རིག་པ་རྣམས་ཐོབ་
[198a.6]པར་བྱའོ་སྙམ་པ་ནི་སྐྱོན་ནོ། །སྤོབས་པ་བསྒྲུབ་པོ་སྙམ་པ་ནི་སྐྱོན་ཏེ། བྱང་ཆུབ་སེམས་དཔའ་ནི་ཇི་ཙམ་དུ་སྒོམ་པ་དང་། རྟོག་པ་དང་། སྨོན་པ་དང་། ལེན་པ་དང་། འདོར་བ་དེ་ཙམ་དུ་སྐྱོན་ནོ། །མཚན་མ་ཐམས་ཅད་ནི་སྐྱོན་ནོ། །རྟོག་པ་ཐམས་ཅད་ནི་སྐྱོན་ནོ། །འཇུག་པ་ཐམས་ཅད་ནི་
[198a.7]སྐྱོན་ནོ། །དེ་ལ་ཆོས་དེ་དག་མེད་པས་ན་དེའི་ཕྱིར་སྐྱོན་མེད་པ་ཞེས་བྱའོ། །གང་སྐྱོན་མེད་པ་དེ་ནི་ཆོས་ཉིད་ཡིན་པས་དེའི་ཕྱིར་ཆོས་སྐྱོན་མེད་པ་ཞེས་བྱ་སྟེ། དེ་ཡང་སངས་རྒྱས་བགྲོ་བ་ཞེས་བྱའོ། །གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ། བྱང་ཆུབ་སེམས་དཔའི་སེམས་དང་པོ་
[198b]
[198b.1]བསྐྱེད་པ་བསྒྲུབ་པའོ། །དེ་ལ་བྱང་ཆུབ་སེམས་དཔའི་སེམས་དང་པོ་བསྐྱེད་པ་བསྒྲུབ་པ་གང་ཞེ་ན། འདི་ལྟ་སྟེ། མི་སྐྱེ་བ་བསྒྲུབ་པའོ། །དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ནི་སེམས་མེད་པའོ། །གང་སེམས་མེད་པ་དེ་ནི་མི་སྐྱེ་བ་སྟེ། འདི་ལྟ་སྟེ། མ་སྐྱེས་པའི་ཆོས་རྣམས་ལ་
[198b.2]བཟོད་པ་དེ་ནི་སེམས་དང་པོ་བསྐྱེད་པའོ། །གཞན་ཡང་བྱང་ཆུབ་སེམས་དཔའི་སེམས་དང་པོ་བསྐྱེད་པ་ནི་གང་གོ་ཆ་བརྟན་པ་འདི་ཡིན་ཏེ། དེ་ལ་གོ་ཆ་བརྟན་པ་གང་ཞེ་ན། འདི་ལྟ་སྟེ། བྱང་ཆུབ་སེམས་དཔས་རྡོ་རྗེ་ལྟ་བུའི་སེམས་བསྐྱེད་པར་བྱའོ། །དེ་ལ་རྡོ་རྗེ་ལྟ་བུའི་སེམས་བསྐྱེད་པ་གང་ཞེ་ན། 
[198b.3]བཅུ་པོ་འདི་དག་ནི་བྱང་ཆུབ་སེམས་དཔའི་རྡོ་རྗེ་ལྟ་བུའི་སེམས་བསྐྱེད་པའོ། །བཅུ་པོ་གང་ཞེ་ན། འདི་ལྟ་སྟེ། འཁོར་བ་དཔག་ཏུ་མེད་པ་ཡོངས་སུ་ལེན་པའི་གོ་ཆ་དང་། བདོག་པ་ཐམས་ཅད་ཡོངས་སུ་གཏོང་བ་དང་། སེམས་ཅན་ཐམས་ཅད་ལ་སེམས་སྙོམས་པ་དང་། བདག་གིས་
[198b.4]སེམས་ཅན་ཐམས་ཅད་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་བཟླ་བར་བྱ་སྟེ། སེམས་ཅན་ཐམས་ཅད་ཡོངས་སུ་མྱ་ངན་ལས་བཟླས་ཀྱང་། སེམས་ཅན་གང་ཡང་ཡོངས་སུ་མྱ་ངན་ལས་འདས་པར་མ་གྱུར་པ་དང་། ཆོས་ཐམས་ཅད་མ་སྐྱེས་པར་ཤེས་ཤིང་བརྩོན་
[198b.5]འགྲུས་མི་གཏོང་བ་དང་། སེམས་ཅན་ཐམས་ཅད་ལ་བྱ་བའི་ཡེ་ཤེས་ཀྱི་སྨོན་ལམ་དང་ལྡན་པ་དང་། ཐམས་ཅད་མཁྱེན་པའི་ཡེ་ཤེས་ཡོངས་སུ་སྒྲུབ་པ་དང་། ཚུལ་གཅིག་པར་རྟོགས་པ་དང་། དགའ་བ་དང་མི་དགའ་བ་ལ་མི་ལྟ་བ་དང་། ཆགས་པ་དང་ཁོང་ཁྲོ་བ་སྤངས་པ་སྟེ། དེ་
[198b.6]དག་ནི་བྱང་ཆུབ་སེམས་དཔའི་རྡོ་རྗེ་ལྟ་བུའི་སེམས་བསྐྱེད་པ་ཞེས་བྱའོ། །གཞན་ཡང་བྱང་ཆུབ་སེམས་དཔའ་སེམས་དང་པོ་བསྐྱེད་པ་བསྒྲུབ་པ་ནི་འདི་ལྟ་སྟེ། ཁམས་གསུམ་གྱི་འདུ་ཤེས་བསྐྱེད་པ་ཐམས་ཅད་ཀྱང་མི་བྱེད་ལ་འདུ་ཤེས་མི་སྐྱེད་པར་ཡང་མི་ལྟུང་བའོ། །གཞན་ཡང་
[198b.7]སངས་རྒྱས་བགྲོ་བ་ནི་འདི་ལྟ་སྟེ། ཕ་རོལ་ཏུ་ཕྱིན་པ་དྲུག་གི་རབ་ཏུ་ཐ་དད་པའོ། །ཕ་རོལ་ཏུ་ཕྱིན་པ་དྲུག་གི་རབ་ཏུ་ཐ་དད་པ་གང་ཞེ་ན། སྦྱིན་པའི་ཕ་རོལ་ཏུ་ཕྱིན་པ་ལ་འཇིག་རྟེན་པའི་ཡང་ཡོད། འཇིག་རྟེན་ལས་འདས་པའི་ཡང་ཡོད་དོ། །དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་
[199a]
[199a.1]པའི་བར་དུ་འཇིག་རྟེན་པའི་ཡང་ཡོད། འཇིག་རྟེན་ལས་འདས་པའི་ཡང་ཡོད་དོ། །དེ་ལ་སྦྱིན་པའི་ཕ་རོལ་ཏུ་ཕྱིན་པ་འཇིག་རྟེན་པའི་ཡིན་གྱི་འཇིག་རྟེན་ལས་འདས་པའི་མ་ཡིན་པ་གང་ཞེ་ན། འདི་ལྟར་བྱང་ཆུབ་སེམས་དཔའ་སྦྱིན་པར་བྱེད་པ་སྦྱིན་པའི་བདག་པོ་ནི་དགེ་སྦྱོང་དང་། 
[199a.2]བྲམ་ཟེ་བཀྲེན་པ་ཕོངས་པ་སློང་བ་དག་ལ་སྦྱིན་པ་སྦྱིན་པར་བྱེད་དེ་ཟས་འདོད་པ་ལ་ནི་ཟས། སྐོམ་འདོད་པ་ལ་ནི་སྐོམ། ཐེག་པ་འདོད་པ་ལ་ནི་ཐེག་པ། གོས་འདོད་པ་ལ་ནི་གོས་དང་། དེ་བཞིན་དུ་གསེར་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། མན་ཤེལ་དང་། བྱི་རུ་དང་། 
[199a.3]དངུལ་དང་། ས་ལེ་སྦྲམ་དང་། ཆུང་མ་དང་། བུ་ཕོ་དང་། བུ་མོ་དང་། རྒྱལ་སྲིད་ཐམས་ཅད་ཀྱི་བར་དུ་འདོད་པ་ལ་ཡོངས་སུ་གཏོང་ཞིང་དེ་ནི་བདག་གི་ལུས་མ་གཏོགས་པར་ཕྱི་རོལ་གྱི་དངོས་པོ་དུ་མ་ལ་ཡང་མི་ལྟ་སྟེ། ཐམས་ཅད་ཡོངས་སུ་གཏོང་ཞིང་གནས་ནས་ཡོངས་སུ་གཏོང་བར་བྱེད་
[199a.4]དེ་བདག་ནི་སྦྱིན་པར་བྱེད་དོ། །འདི་ནི་ལེན་པར་བྱེད་དོ། །བདག་ནི་སྦྱིན་པ་སྦྱིན་པར་བྱེད་དེ་སེར་སྣ་མེད་དོ། །བདག་ནི་སྦྱིན་པའི་བདག་པོའོ། །བདག་ནི་བདོག་པ་ཐམས་ཅད་གཏོང་བར་བྱེད་དོ། །བདག་ནི་སངས་རྒྱས་རྣམས་ཀྱི་བཀའ་བཞིན་དུ་བྱེད་དོ། །བདག་ནི་སྦྱིན་པའི་ཕ་རོལ་ཏུ་ཕྱིན་པ་ལ་
[199a.5]སྤྱོད་དོ་ཞེས་སེམས་ཅན་ཐམས་ཅད་ལ་དམིགས་པས་སྦྱིན་པ་དེ་བྱིན་ནས་བདག་གི་སྦྱིན་པ་དེས་སེམས་ཅན་ཐམས་ཅད་བདེ་བར་གྱུར་ཅིག་ཅེས་སྦྱིན་པ་དེ་སེམས་ཅན་ཐམས་ཅད་ལ་སྔོ་བར་བྱེད་དོ། །དེ་ནི་ཆགས་པ་རྣམ་པ་གསུམ་གྱིས་ཆགས་པ་ཡིན་ཏེ། གསུམ་གང་ཞེ་ན། བདག་ཏུ་འདུ་
[199a.6]ཤེས་པ་དང་། གཞན་དུ་འདུ་ཤེས་པ་དང་། སྦྱིན་པར་འདུ་ཤེས་པའོ། །དེ་ནི་འཇིག་རྟེན་གྱི་སྦྱིན་པའི་ཕ་རོལ་ཏུ་ཕྱིན་པ་ཞེས་བྱ་སྟེ། འཇིག་རྟེན་ལས་འདས་པ་ནི་མ་ཡིན་ནོ། །ཅིའི་ཕྱིར་ན། འཇིག་རྟེན་གྱི་ཞེས་བྱ་ཞེ་ན། དེ་ལྟར་འཇིག་རྟེན་གྱི་ལས་འདའ་བར་མི་བྱེད་པས་ན་དེའི་ཕྱིར་
[199a.7]འཇིག་རྟེན་གྱི་ཞེས་བྱའོ། །དེ་ལ་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཡིན་གྱི་འཇིག་རྟེན་པའི་མ་ཡིན་པ་གང་ཞེ་ན། འདི་ལྟ་སྟེ། འཁོར་གསུམ་ཡོངས་སུ་དག་པའོ། །དེ་ལ་འཁོར་གསུམ་ཡོངས་སུ་དག་པ་གང་ཞེ་ན། འདི་ལ་བྱང་ཆུབ་སེམས་དཔའ་སྦྱིན་པ་སྦྱིན་པ་ན། 
[199b]
[199b.1]བདག་ཏུ་མི་དམིགས་ལེན་པར་མི་མཐོང་། དེའི་རྣམ་པར་སྨིན་པ་ལ་དགའ་ཞིང་སྨོན་པར་མི་བྱེད། སྦྱིན་པ་ལ་ཡང་གསོབ་ཏུ་མཐོང་བ་འདི་ནི་འཁོར་གསུམ་ཡོངས་སུ་དག་པའོ། །གཞན་ཡང་བྱང་ཆུབ་སེམས་དཔའ་སྦྱིན་པ་སྦྱིན་པར་བྱེད་པ་ན་སེམས་ཅན་ཐམས་ཅད་ལ་ཡོངས་སུ་བསྔོ་ཞིང་
[199b.2]སེམས་ཅན་ཐམས་ཅད་ཀྱང་སེམས་ཅན་དུ་མི་དམིགས་ལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ཅིང་དེ་ལ་ཡང་ཆོས་རྡུལ་ཙམ་ཡང་མི་མཐོང་བ་འདི་ནི་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་བྱའོ། །དེ་ཅིའི་ཕྱིར་ཞེ་ན། དེ་ལྟར་
[199b.3]འཇིག་རྟེན་ལས་འདའ་བར་བྱེད་པའི་ཕྱིར་རོ། །དེ་ལ་འཇིག་རྟེན་གང་ཞེ་ན། འདི་ལྟ་སྟེ། ལེན་པའི་ཕུང་པོ་ལྔའོ། །དེ་དག་འདའ་བར་བྱེད་པ་གང་ཞེ་ན། གང་དེ་ལ་མཉམ་པ་ཉིད་དང་། རློམ་སེམས་མེད་པ་དང་། ཆགས་པ་མེད་པ་དང་། གནས་པ་མེད་པ་སྟེ་འདི་ནི་དེ་དག་འདའ་
[199b.4]བར་བྱེད་པའོ། །དེ་བཞིན་དུ་གནས་པའི་ཚུལ་ཁྲིམས་ཀྱི་བར་དུ་ནི་འཇིག་རྟེན་གྱིའོ། །མི་གནས་པ་ནི་འཇིག་རྟེན་ལས་འདས་པའོ། །དེ་བཞིན་དུ་བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཀྱང་གནས་པ་ནི་འཇིག་རྟེན་གྱིའོ། །མི་གནས་པ་ནི་འཇིག་
[199b.5]རྟེན་ལས་འདས་པའིའོ། །ཡང་འཇིག་རྟེན་གྱི་བྱ་བ་ཐམས་ཅད་ལ་ཡི་གེའི་འབྲུ་དང་། ལག་བརྡ་དང་། གྲངས་དང་། བགྲང་བ་དང་། སྔགས་དང་། གཙུག་ལག་ལ་ཤེས་པ་འདི་ནི་འཇིག་རྟེན་པའི་ཤེས་རབ་ཅེས་བྱའོ། །ཡང་གང་འཇིག་རྟེན་ལས་འདས་པའི་ཤེས་རབ་དེ་ནི་
[199b.6]གདགས་སུ་མེད་པ། བཤད་དུ་མེད་པའོ། །དེ་ལྟར་ཕ་རོལ་ཏུ་ཕྱིན་པ་དྲུག་གི་རབ་ཏུ་ཐ་དད་པ་ཡིན་ཏེ་དེ་ཡང་སངས་རྒྱས་བགྲོ་བ་ཡིན་ནོ། །བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པ་སངས་རྒྱས་ཀྱི་ཞིང་དུ་བསྟན་པ་འདི་བསྟན་པའི་ཚེ། བྱང་ཆུབ་སེམས་དཔའ་
[199b.7]ཁྲག་ཁྲིག་ཕྲག་བདུན་མི་སྐྱེ་བའི་ཆོས་ལ་བཟོད་པ་སྐྱེས་སོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་ཡང་རྣམ་པ་དྲུག་ཏུ་གཡོས་སོ། །གཞན་ཡང་སངས་རྒྱས་བགྲོ་བ་འདི་ནི་འདི་ལྟ་སྟེ། བྱང་ཆུབ་སེམས་དཔའ་རྣམས་ཀྱི་ས་ནས་སར་འཕར་བའོ། །ས་ནས་སར་འཕར་
[200a]
[200a.1]བ་གང་ཞེ་ན། འདི་ལྟ་སྟེ། ཆོས་ཐམས་ཅད་མི་འཕོ་བ་སྟེ། ཆོས་ཐམས་ཅད་མི་འཕོ་ཞིང་མི་འཇིག་པའོ། །དེ་ས་ལ་ཡང་རློམ་སེམས་མེད། སེམས་པ་མེད་ལ་སའི་སྦྱོང་བ་ཡང་མེད་མོད་ཀྱི། ས་ལ་ཡང་དག་པར་རྗེས་སུ་མཐོང་བ་ཡང་མེད་དོ། །ས་སྦྱོང་བ་གང་
[200a.2]ཞེ་ན། འདི་ལྟ་སྟེ། ས་དང་པོ་ལ་གནས་པའི་བྱང་ཆུབ་སེམས་དཔས་སྦྱོང་བ་བཅུ་བྱའོ། །བཅུ་གང་ཞེ་ན། བསམ་པ་ལྷག་པའི་སྦྱོང་བ་དང་། ཕན་པའི་དངོས་པོ་སྦྱོང་བ་དང་། སེམས་ཅན་ཐམས་ཅད་ལ་སེམས་མཉམ་པའི་སྦྱོང་བ་དང་། དགེ་བའི་བཤེས་གཉེན་ལ་སྟེན་པའི་
[200a.3]སྦྱོང་བ་དང་། ཆོས་ཡོངས་སུ་ཚོལ་བའི་སྦྱོང་བ་དང་། ཕྱི་ཕྱིར་ཞིང་འབྱུང་བ་སྦྱོང་བ་དང་། སངས་རྒྱས་ཀྱི་སྐུ་འདོད་པའི་སྦྱོང་བ་དང་། ཟང་ཟིང་མེད་པའི་ཆོས་ཀྱི་སྦྱིན་པ་འཆད་པའི་སྦྱོང་བ་དང་། ང་རྒྱལ་གྱིས་ཁེངས་པ་འཇོམས་པའི་སྦྱོང་བ་དང་བདེན་པའི་ཚིག་སྦྱོང་བ་སྟེ། སྦྱོང་བ་བཅུ་པོ་འདི་
[200a.4]དག་ནི་བྱང་ཆུབ་སེམས་དཔའི་ས་དང་པོ་ལ་གནས་པའི་བྱང་ཆུབ་སེམས་དཔས་བྱ་བའོ། །བྱང་ཆུབ་སེམས་དཔའི་ས་གཉིས་ལ་གནས་པའི་བྱང་ཆུབ་སེམས་དཔས་ནི་ཕྱི་ཕྱིར་ཞིང་ཆོས་བརྒྱད་ཡིད་ལ་བྱས་ཏེ་དེ་ལ་ཡང་དེས་ནན་ཏན་དུ་བྱའོ། །བརྒྱད་པོ་གང་ཞེ་ན་འདི་ལྟ་སྟེ། ཚུལ་ཁྲིམས་ཡོངས་
[200a.5]སུ་དག་པ་དང་། བྱས་པ་གཟོ་ཞིང་བྱས་པ་ཤེས་པ་དང་། བཟོད་པའི་མཐུ་ལ་གནས་པ་དང་། དགའ་བ་དང་མགུ་བ་མྱོང་བར་བྱེད་པ་དང་། སེམས་ཅན་ཐམས་ཅད་ཡོངས་སུ་མི་གཏོང་བ་དང་། སྙིང་རྗེ་ཆེན་པོ་ལ་མ་རྨོངས་པ་དང་། བླ་མ་ལ་གུས་ཤིང་སྟོན་པར་འདུ་ཤེས་
[200a.6]པ་དང་། ཕ་རོལ་ཏུ་ཕྱིན་པ་ལ་བརྩོན་པས་ཚོལ་བ་སྟེ། ཆོས་བརྒྱད་པོ་དེ་དག་ནི་བྱང་ཆུབ་སེམས་དཔའི་ས་གཉིས་ལ་གནས་པའི་བྱང་ཆུབ་སེམས་དཔས་ཕྱི་ཕྱིར་ཡིད་ལ་བྱ་ཞིང་དེ་དག་ལ་བསླབ་པར་བྱའོ། །གཞན་ཡང་བྱང་ཆུབ་སེམས་དཔའི་ས་གསུམ་ལ་གནས་པའི་བྱང་
[200a.7]ཆུབ་སེམས་དཔས་ཆོས་ལྔ་ལ་གནས་པར་བྱའོ། །ལྔ་གང་ཞེ་ན། འདི་ལྟ་སྟེ། མང་དུ་ཐོས་པས་ཆོག་མི་ཤེས་པ་དང་། ཟང་ཟིང་མེད་པས་ཆོས་ཀྱི་སྦྱིན་པ་འཆད་པ་དང་། སངས་རྒྱས་ཀྱི་ཞིང་ཡོངས་སུ་སྦྱོང་བའི་དགེ་བའི་རྩ་བ་ཡོངས་སུ་བསྔོ་བར་བྱེད་པ་དང་། འཁོར་བ་དཔག་ཏུ་
[200b]
[200b.1]མེད་པས་མི་སྐྱོ་བ་དང་། ངོ་ཚ་བ་དང་འཛེམ་པ་ལ་གནས་པར་བྱ་བ་སྟེ། ཆོས་ལྔ་པོ་དེ་དག་ནི་བྱང་ཆུབ་སེམས་དཔའི་ས་གསུམ་ལ་གནས་པའི་བྱང་ཆུབ་སེམས་དཔས་ཡོངས་སུ་སྦྱང་བར་བྱའོ། །ཡོངས་སུ་རྫོགས་པར་བྱའོ། །བྱང་ཆུབ་སེམས་དཔའི་ས་བཞི་ལ་གནས་པའི་བྱང་ཆུབ་སེམས་
[200b.2]དཔས་ཆོས་བཅུ་ཡོངས་སུ་མི་གཏང་བར་བྱའོ། །བཅུ་གང་ཞེ་ན། དགོན་པར་གནས་པ་དང་། འདོད་པ་ཆུང་བ་དང་། ཆོག་ཤེས་པ་དང་། སྦྱངས་པའི་ཡོན་ཏན་བླངས་པ་མི་གཏོང་བ་དང་། བསླབ་པ་མི་གཏོང་བ་དང་། དུལ་བའི་ས་ལ་གནས་པ་དང་། འདོད་པའི་ཡོན་ཏན་ལ་སྨོད་
[200b.3]པ་དང་། སེམས་བསྐྱེད་པ་སྐྱོ་བ་དང་བཅས་པ་དང་། བདོག་པ་ཐམས་ཅད་གཏོང་ཡང་སེམས་མི་ཞུམ་པ་དང་། དངོས་པོ་ཐམས་ཅད་ལ་མི་ལྟ་བ་སྟེ། ཆོས་བཅུ་པོ་དེ་དག་ནི་བྱང་ཆུབ་སེམས་དཔའི་ས་བཞི་ལ་གནས་པའི་བྱང་ཆུབ་སེམས་དཔས་ཡོངས་སུ་མི་གཏང་བར་བྱའོ། །
[200b.4]བྱང་ཆུབ་སེམས་དཔའི་ས་ལྔ་པ་ལ་གནས་པའི་བྱང་ཆུབ་སེམས་དཔས་ཆོས་བཅུ་གཉིས་ཡོངས་སུ་གཏང་བར་བྱའོ། །བཅུ་གཉིས་གང་ཞེ་ན། འདི་ལྟ་སྟེ། ཁྱིམ་པ་དང་སྟེན་པ་དང་། དགེ་སློང་མ་དང་སྟེ་ན་པ་དང་། རིགས་ལ་ཆགས་པ་དང་། སེར་སྣའི་སེམས་དང་། འདུ་
[200b.5]འཛིའི་གནས་དང་། གནོད་སེམས་དང་། འཐབ་པ་དང་། འཕྱ་བ་དང་། འགྱེད་པ་དང་། རྩོད་པ་དང་། བདག་སྟོད་པ་དང་། གཞན་སྨད་པ་སྤང་བ་དང་། མི་དགེ་བའི་ལས་ཀྱི་ལམ་བཅུ་སྤང་བར་བྱ་བ་དང་། ཆེ་བའི་ང་རྒྱལ་དང་ཁེངས་པ་སྤང་བར་བྱ་བ་དང་། ཕྱིན་ཅི་ལོག་སྤང་བར་བྱ་བ་དང་། ཐེ་ཚོམ་སྤང་བར་བྱ་བ་དང་། 
[200b.6]འདོད་ཆགས་དང་། ཞེ་སྡང་དང་། གཏི་མུག་ལ་བཟོད་པར་བྱེད་པ་སྟེ། ཆོས་བཅུ་གཉིས་པོ་དེ་དག་ནི་བྱང་ཆུབ་སེམས་དཔའི་ས་ལྔ་པ་ལ་གནས་པའི་བྱང་ཆུབ་སེམས་དཔས་ཡོངས་སུ་སྤང་བར་བྱའོ། །གཞན་ཡང་ས་དྲུག་པ་ལ་གནས་པའི་བྱང་ཆུབ་སེམས་དཔས་ཆོས་དྲུག་
[200b.7]ཡོངས་སུ་རྫོགས་པར་བྱའོ། །དྲུག་གང་ཞེ་ན་འདི་ལྟ་སྟེ། ཕ་རོལ་ཏུ་ཕྱིན་པ་དྲུག་གོ། །གཞན་ཡང་ཆོས་དྲུག་རྣམས་མི་བྱའོ། །དྲུག་གང་ཞེ་ན་འདི་ལྟ་སྟེ། ཉན་ཐོས་ཀྱི་སེམས་སུ་མི་བྱའོ། །རང་སངས་རྒྱས་ཀྱི་སེམས་སུ་མི་བྱའོ། །སྐྱོ་བའི་སེམས་སུ་མི་བྱའོ། །སློང་བ་
[201a]
[201a.1]མཐོང་ནས་ཞུམ་པའི་སེམས་བསྐྱེད་པར་མི་བྱའོ། །ཡོངས་སུ་བཏང་ནས་ཡིད་མི་བདེ་བར་མི་བྱའོ། །སེམས་ཅན་ལ་གནོད་སེམས་མི་བྱ་སྟེ་ཆོས་དྲུག་པོ་དེ་དག་མི་བྱའོ། །གཞན་ཡང་ས་བདུན་ལ་གནས་པའི་བྱང་ཆུབ་སེམས་དཔས་ཆོས་ཉི་ཤུ་མི་བྱའོ། །ཉི་ཤུ་གང་
[201a.2]ཞེ་ན། འདི་ལྟ་སྟེ། བདག་ཏུ་འཛིན་པ་དང་། སེམས་ཅན་དུ་འཛིན་པ་དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་དང་། ཆད་པར་འཛིན་པ་དང་། རྟག་པར་འཛིན་པ་དང་། མཚན་མའི་འདུ་ཤེས་དང་། རྒྱུར་ལྟ་བ་དང་། མིང་དང་གཟུགས་ལ་ཆགས་པ་དང་། ཕུང་པོ་ལ་ཆགས་
[201a.3]པ་དང་། ཁམས་ལ་ཆགས་པ་དང་། སྐྱེ་མཆེད་ལ་ཆགས་པ་དང་། ཁམས་གསུམ་ལ་ཆགས་པ་དང་། ཁམས་གསུམ་ལ་ཞེན་པ་དང་། ཁམས་གསུམ་ལ་གནས་པ་དང་། སངས་རྒྱས་ལ་གནས་པའི་ལྟ་བ་ལ་ཆགས་པ་དང་། ཆོས་ལ་གནས་པའི་ལྟ་བ་ལ་ཆགས་
[201a.4]པ་དང་། དགེ་འདུན་ལ་གནས་པའི་ལྟ་བ་ལ་ཆགས་པ་དང་། ཚུལ་ཁྲིམས་ལ་གནས་པའི་ལྟ་བ་ལ་ཆགས་པ་དང་། ཆོས་ནི་སྟོང་པའོ་ཞེས་འཇིགས་པ་སྟེ་ཆོས་ཉི་ཤུ་པོ་དེ་དག་ནི་བྱང་ཆུབ་སེམས་དཔས་མི་བྱའོ། །གཞན་ཡང་བྱང་ཆུབ་སེམས་དཔའ་དེས་ཆོས་ཉི་ཤུ་ཡོངས་སུ་
[201a.5]རྫོགས་པར་བྱའོ། །ཉི་ཤུ་གང་ཞེ་ན། འདི་ལྟ་སྟེ། སྟོང་པ་ཉིད་རྟོགས་པ་དང་། མཚན་མ་མེད་པ་མངོན་དུ་བྱེད་པ་དང་། སྨོན་པ་མེད་པའི་ཤེས་པ་དང་། འཁོར་གསུམ་ཡོངས་སུ་དག་པ་དང་། སེམས་ཅན་ཐམས་ཅད་ལ་སྙིང་བརྩེ་ཞིང་སྙིང་རྗེ་བ་དང་། སེམས་ཅན་དེ་དག་ལ་
[201a.6]མི་བརྙས་པ་དང་། ཆོས་ཐམས་ཅད་ལ་མཉམ་པ་ཉིད་དུ་མཐོང་བ་དང་། ཡང་དག་པའི་ཚུལ་རྟོགས་པ་དང་། མི་སྐྱེ་བའི་ཆོས་ལ་བཟོད་པ་ཐོབ་པ་དང་། ཚུལ་གཅིག་སྟོན་པ་དང་། རྟོག་པ་འཇོམས་པ་དང་། འདུ་ཤེས་ལྡོག་པ་དང་། ཉོན་མོངས་པ་ལྡོག་པ་དང་། ཞི་
[201a.7]གནས་དང་། ལྷག་མཐོང་གི་ས་དང་། སེམས་དུལ་བ་དང་། སེམས་ཞི་བ་དང་། སྨོན་པ་མེད་པ་ཤེས་པ་དང་། མཛའ་བ་ལ་མ་ཆགས་པ་དང་། སེམས་ཅན་ཐམས་ཅད་ལ་སེམས་སྙོམས་པ་སྟེ་ཉི་ཤུ་པོ་དེ་དག་ཡོངས་སུ་རྫོགས་པར་བྱའོ། །གཞན་ཡང་བྱང་ཆུབ་སེམས་དཔའི་
[201b]
[201b.1]ས་བརྒྱད་པ་ལ་གནས་པའི་བྱང་ཆུབ་སེམས་དཔས་ཆོས་བཞི་བྱའོ། །བཞི་གང་ཞེ་ན་སེམས་ཅན་ཐམས་ཅད་ལ་སེམས་སྙོམས་པར་འཇུག་པ་དང་། མངོན་པར་ཤེས་པས་རྣམ་པར་འཕྲུལ་པ་དང་། སངས་རྒྱས་ཀྱི་ཞིང་སྟོན་ཅིང་དེ་ནི་དེའི་ལྟ་བ་ཡོངས་སུ་རྫོགས་པ་དང་། སངས་རྒྱས་
[201b.2]ལ་བསྙེན་བཀུར་བྱེད་ཅིང་སངས་རྒྱས་ཀྱི་སྐུ་དེ་ལ་རྟོག་པ་སྟེ། བྱང་ཆུབ་སེམས་དཔས་ཆོས་དེ་བཞི་བྱའོ། །གཞན་ཡང་བྱང་ཆུབ་སེམས་དཔས་ཆོས་བཞི་བྱའོ། །བཞི་གང་ཞེ་ན་དབང་པོ་དམ་པ་དང་། དམ་པ་མ་ཡིན་པ་ཤེས་པ་དང་། སངས་རྒྱས་ཀྱི་ཞིང་ཡོངས་སུ་སྦྱོང་བ་དང་། 
[201b.3]སྒྱུ་མ་ལྟ་བུའི་ཏིང་ངེ་འཛིན་ལ་ཕྱི་ཕྱིར་ཞིང་མཉམ་པར་འཇོག་པ་དང་། ཇི་ལྟ་ཇི་ལྟར་སེམས་ཅན་རྣམས་མོས་པར་འགྱུར་བ་དེ་ལྟ་དེ་ལྟར་བདག་གིས་ལུས་སྤྲུལ་ནས་ཆེད་དུ་སྲིད་པར་སྐྱེ་བ་ལེན་པ་སྟེ། བྱང་ཆུབ་སེམས་དཔའི་ས་བརྒྱད་ལ་གནས་པའི་བྱང་ཆུབ་སེམས་དཔས་ཆོས་བཞི་
[201b.4]པོ་དེ་དག་ཡོངས་སུ་རྫོགས་པར་བྱའོ། །གཞན་ཡང་བྱང་ཆུབ་སེམས་དཔའི་ས་དགུ་པ་ལ་གནས་པའི་བྱང་ཆུབ་སེམས་དཔས་སྨོན་ལམ་ལ་མཁས་པར་བྱ་སྟེ། ཇི་ལྟར་སྨོན་པར་བྱ་བ་དེ་བཞིན་དུ་སྨོན་ལམ་བསྒྲུབ་པར་བྱའོ། །ལྷ་དང་ཀླུ་དང་གནོད་སྦྱིན་དང་དྲི་ཟ་དང་མི་དང་མི་མ་ཡིན་པའི་
[201b.5]སྐད་ལ་ཤེས་ཤིང་སྤོབས་པ་སྟོན་པ་དང་། མངལ་ནས་འབྱུང་བ་ཕུན་སུམ་ཚོགས་པ་དང་། རིགས་ཕུན་སུམ་ཚོགས་པ་དང་། སྐྱེད་པར་བྱེད་པ་ཕུན་སུམ་ཚོགས་པ་དང་། རུས་ཕུན་སུམ་ཚོགས་པ་དང་། གཡོག་ཕུན་སུམ་ཚོགས་པ་དང་། ཚེ་ཕུན་སུམ་ཚོགས་པ་དང་། 
[201b.6]འབྱུང་བ་ཕུན་སུམ་ཚོགས་པ་དང་། བྱང་ཆུབ་ཀྱི་ཤིང་བཀོད་པ་ཕུན་སུམ་ཚོགས་པ་དང་། ཡོན་ཏན་གྱི་ཚོགས་ཐམས་ཅད་ཡོངས་སུ་རྫོགས་པར་བྱའོ། །གཞན་ཡང་བྱང་ཆུབ་སེམས་དཔའ་ས་བཅུ་པ་ལ་གནས་པ་ནི་དེ་བཞིན་གཤེགས་པ་ཉིད་དུ་བཤད་པར་བྱ་སྟེ། བྱང་ཆུབ་སེམས་
[201b.7]དཔའ་རྣམས་ཀྱི་ས་ནས་སར་འཕར་བ་དེ་ནི་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་བགྲོ་བའོ།། །།བམ་པོ་གཉིས་པ། གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ། ཡི་གེ་མཉམ་པ་ཉིད་དང་། སྐད་མཉམ་པ་ཉིད་དང་། 
[202a]
[202a.1]ཡི་གེའི་རྣམ་པའི་སྒོར་འཇུག་པའོ། །ཡི་གེའི་རྣམ་པའི་སྒོར་འཇུག་པ་གང་ཞེ་ན། ཨའི་སྒོ་ནི་ཆོས་ཐམས་ཅད་མི་སྐྱེ་བ་དང་སྐྱེ་མཆེད་མི་དམིགས་པའི་ཕྱིར་རོ། །རའི་སྒོ་ནི་ཆོས་ཐམས་ཅད་རྡུལ་དང་བྲལ་བའི་ཕྱིར་རོ། །པའི་སྒོ་ནི་ཆོས་ཐམས་ཅད་དོན་དམ་པར་
[202a.2]བསྟན་པའི་ཕྱིར་རོ། །ཙའི་སྒོ་ནི་ཆོས་ཐམས་ཅད་འཆི་འཕོ་དང་སྐྱེ་བ་དང་བྲལ་བའོ། །ནའི་སྒོ་ནི་ཆོས་ཐམས་ཅད་མིང་དང་བྲལ་བའོ། །མིང་གི་རང་བཞིན་ཅན་མ་ཐོབ་པ་མ་སྟོར་བའོ། །ལའི་སྒོ་ནི་ཆོས་ཐམས་ཅད་འཇིག་རྟེན་ལས་འདས་ཤིང་སྲེད་པའི་ལྕུག་མའི་རྒྱུ་དང་རྐྱེན་བཅོམ་པའི་
[202a.3]ཕྱིར་རོ། །དའི་སྒོ་ནི་ཆོས་ཐམས་ཅད་དུལ་བ་དང་དུལ་ནས་ཡོངས་སུ་ཆད་པའི་ཕྱིར་རོ། །བའི་སྒོ་ནི་ཤིན་ཏུ་དབེན་པའི་ཕྱིར་ཆོས་ཐམས་ཅད་བཅིངས་པ་དང་བྲལ་བའོ། །རའི་སྒོ་ནི་ཆོས་ཐམས་ཅད་གཟུགས་ལ་སོགས་པ་སྟོང་པ་ཉིད་ཀྱི་ཕྱིར་རོ། །སའི་སྒོ་ནི་ཆོས་ཐམས་ཅད་ཆགས་
[202a.4]པ་མི་དམིགས་པའི་ཕྱིར་ཆགས་པ་མེད་དགྲོལ་བ་མེད་པའོ། །བའི་སྒོ་ནི་ཆོས་ཐམས་ཅད་ངག་གི་ལམ་གྱི་སྒོ་ཡོངས་སུ་ཆད་པའོ། །ཏའི་སྒོ་ནི་ཆོས་ཐམས་ཅད་དེ་བཞིན་ཉིད་ལས་མི་གཡོ་བའོ། །ཡའི་སྒོ་ནི་ཆོས་ཐམས་ཅད་ཇི་ལྟ་བཞིན་གྱི་ཕྱིར་རོ། །སྟའི་སྒོ་ནི་ཆོས་ཐམས་ཅད་
[202a.5]ལ་ཁེངས་པ་མེད་དེ་ཆགས་པ་མེད། ཞེ་སྡང་བ་མེད་པའོ། །ཀའི་སྒོ་ནི་ཆོས་ཐམས་ཅད་དག་ལ་བྱེད་པོ་བ་མེད་པའོ། །སའི་སྒོ་ནི་ཆོས་ཐམས་ཅད་མཉམ་པ་ཉིད་ལས་མི་ལྡོག་པའོ། །མའི་སྒོ་ནི་ཆོས་ཐམས་ཅད་དྲི་མ་དང་བྲལ་བ་ཤིན་ཏུ་དྲི་མ་མེད་པ། སྐྱོན་མེད་པ། རྙོག་
[202a.6]པ་མེད་པའོ། །གའི་སྒོ་ནི་ཆོས་ཐམས་ཅད་གཟུང་བ་དང་། གཟུང་བ་མེད་པའི་མི་དམིགས་པའི་ཕྱིར་ཟབ་པ། ནམ་མཁའི་ངོས་དང་འདྲ་བ་ཤིན་ཏུ་དབེན་པའོ། །སྠའི་སྒོ་ནི་ཆོས་ཐམས་ཅད་ཐང་དང་བྲལ་བ། རླན་པ་དང་བྲལ་བ་སྟེ། ཚུ་རོལ་དང་ཕ་རོལ་མེད་པའོ། །ཛའི་
[202a.7]སྒོ་ནི་ཆོས་ཐམས་ཅད་སྐྱེ་བ་དང་། རྒ་བ་དང་། འཆི་བ་མི་དམིགས་པའི་ཕྱིར་རོ། །ཤྭའི་སྒོ་ནི་ཆོས་ཐམས་ཅད་དབུགས་དང་དབུགས་ནང་དུ་རྔུབ་པ་དང་། དབུགས་ཕྱིར་འབྱིན་པ་དང་། དབུགས་ནང་དུ་འགྲོ་བ་དང་། དབུགས་ཕྱིར་འགྲོ་བ་དང་བྲལ་བའོ། །དྷཱའི་སྒོ་ནི་ཆོས་
[202b]
[202b.1]ཐམས་ཅད་ཆོས་ཀྱི་དབྱིངས་ལ་གནས་པའི་ཕྱིར་རོ། །ཤའི་སྒོ་ནི་ཆོས་ཐམས་ཅད་ཞི་གནས་ཡིན་པ་དང་། དུལ་བ་དང་། ཞི་བའི་སར་གྱུར་པའི་ཕྱིར་རོ། །ཁའི་སྒོ་ནི་ཆོས་ཐམས་ཅད་རྩ་བ་དང་གནས་མེད་པའི་ཕྱིར་ནམ་མཁའ་དང་འདྲའོ། །ཀྵའི་སྒོ་ནི་ཆོས་ཐམས་ཅད་ཤིན་ཏུ་
[202b.2]ཟད་པའི་ཕྱིར་ཟད་པ་ལས་མི་ལྡོག་པ་དང་། མི་གཡོ་བའི་ཕྱིར་གནས་པ་དང་མི་འགུལ་བའོ། །ཛའི་སྒོ་ནི་ཆོས་ཐམས་ཅད་ཡེ་ཤེས་མི་རྒྱུ་བའི་ཕྱིར་མི་ཤེས་པ། རྣམ་པར་མི་ཤེས་པ། མི་སེམས་པ། མི་མཐོང་བའོ། །ཨའི་སྒོ་ནི་ཆོས་ཐམས་ཅད་དེ་བཞིན་མ་ཡིན་པའི་ཚིག་བླ་
[202b.3]དགས་ཀྱི་ཕྱིར་ལྡན་པ་མ་ཡིན། བྲལ་བ་མ་ཡིན། ཀུན་ལྡན་པ་མ་ཡིན། ཀུན་བྲལ་བ་མ་ཡིན་པའོ། །བྷའི་སྒོ་ནི་ཆོས་ཐམས་ཅད་ཁུར་དང་བྲལ་བའོ། །ཚའི་སྒོ་ནི་ཆོས་ཐམས་ཅད་མདོག་ཀྱང་མེད་དེ། འདི་ལྟ་སྟེ་སྟོང་པའོ། །སྨའི་སྒོ་ནི་ཆོས་ཐམས་ཅད་གླེན་པའི་ཕྱིར་དྲན་པ་ཞེས་
[202b.4]མི་བྱ། རྨོངས་པ་ཞེས་མི་བྱའོ། །སྭའི་སྒོ་ནི་ཆོས་ཐམས་ཅད་རང་བཞིན་སྟོང་པ་ཉིད་དང་སྐད་སྟོང་པ་ཉིད་ཀྱི་ཕྱིར་རོ། །བྷའི་སྒོ་ནི་ཆོས་ཐམས་ཅད་སྐད་སྟོང་པ་ཉིད་ཀྱི་ཕྱིར་རོ། །སའི་སྒོ་ནི་ཆོས་ཐམས་ཅད་རྟག་ཏུ་ཟད་པ་ཆད་པ་དང་རྟག་པ་ཡོངས་སུ་ཆད་པའོ། །གྷའི་སྒོ་ནི་ཆོས་ཐམས་ཅད་
[202b.5]སྟུག་པོའི་མི་དམིགས་པའི་ཕྱིར་གདེག་པ་མེད། གཏོར་བ་མེད་པའོ། །ཨེའི་སྒོ་ནི་ཆོས་ཐམས་ཅད་དབེན་པའི་ཕྱིར་མི་གནས་པའི་ཚུལ་གྱིས་ཤིན་ཏུ་གནས་པའོ། །ནའི་སྒོ་ནི་ཆོས་ཐམས་ཅད་རྡུལ་ཕྲ་རབ་མི་དམིགས་པའི་ཕྱིར་ཆོས་ཐམས་ཅད་མ་གཏོགས་པ། མི་འགྲོ་བ། མི་
[202b.6]འོང་བ། མི་འགྲེང་བ། མི་འདུག་པ། མི་ཉལ་བ། རྣམ་པར་མི་རྟོག་པའོ། །སྥའི་སྒོ་ནི་ཆོས་ཐམས་ཅད་ཁྱབ་པ་དང་བྲལ་བ་སྟེ། གང་ཁྱབ་པར་བྱེད་པའམ། གང་གིས་ཁྱབ་པར་བྱེད་པའམ། གང་ལ་ཁྱབ་པར་བྱེད་པ་མེད་དེ། མ་ཁྱབ་པ་ནམ་མཁའ་དང་འདྲ་བའོ། །སྐའི་སྒོ་
[202b.7]ནི་ཆོས་ཐམས་ཅད་ཕུང་པོ་མ་དམིགས་པའི་ཕྱིར་རོ། །ཛྭའི་སྒོ་ནི་ཆོས་ཐམས་ཅད་རིམས་ནད་དང་བྲལ་བ། རིམས་མེད་པ། ནད་མེད་པའོ། །སྟྱའི་སྒོ་ནི་ཆོས་ཐམས་ཅད་ཤིན་ཏུ་བཏང་བས་བཏང་བའོ། །བའི་སྒོ་ནི་ཆོས་ཐམས་ཅད་ལམ་ཆད་པའི་ཕྱིར་ཤིན་ཏུ་མྱ་ངན་ལས་འདས་པ། མྱ་
[203a]
[203a.1]ངན་ལས་འདའ་བ་དང་འདྲ་བའོ། །ཧའི་སྒོ་ནི་ཆོས་ཐམས་ཅད་མཐའ་ལ་གནས་པས་འཆི་འཕོ་བ་མེད་པ། སྐྱེ་བ་མེད་པའོ། །འདི་ལྟ་སྟེ། ཧའི་ཕ་རོལ་ན་ཡི་གེ་མེད་དེ། འདི་ལ་མིང་ངམ། རང་བཞིན་འགའ་ཡང་མེད་པ། སྨྲར་མེད་པ། བརྗོད་དུ་མེད་པ། བསྟན་དུ་མེད་
[203a.2]པ། བྲིར་མེད་པ། བཀླག་ཏུ་མེད་པའོ། །ཇི་ལྟར་དེ་མ་བྱས་པ་དེ་བཞིན་དུ་ཆོས་ཐམས་ཅད་ལ་རྟོགས་པར་བྱའོ། །གཟུངས་ལ་འཇུག་པ་འདི་ནི་ཡི་གེ་ཨ་ལ་སོགས་པ་བཤད་པ་ལ་འཇུག་པ་སྟེ། འཇུག་པ་དེ་ལ་གནས་ན་བྱང་ཆུབ་སེམས་དཔའ་ཡི་གེ་ཐམས་ཅད་ལ་མཁས་པ་ཤེས་
[203a.3]པར་འགྱུར་རོ། །ཆོས་ཐམས་ཅད་ཀྱང་ཆོས་མཉམ་པ་ཉིད་དང་སྦྱོར་བར་འགྱུར་རོ། །སྐད་ལ་ཤེས་པ་ཡང་ཐོབ་པར་འགྱུར་རོ། །བྱང་ཆུབ་སེམས་དཔའ་གང་ཡང་བློ་ཚུལ་དང་ལྡན་པས་ཡི་གེ་ལ་འཇུག་པའི་ཕྱག་རྒྱ་ཨའི་སྒོའི་ཚིག་འདི་ཉན་ཏམ། ལེན་ཏམ། འཛིན་ཏམ། ཀློག་གམ། 
[203a.4]གཞན་དག་ལ་འཆད་ན། དེ་ལ་ཡོན་ཏན་ཉི་ཤུ་པོ་འདི་དག་ཡོད་པར་བལྟའོ། །ཉི་ཤུ་གང་ཞེ་ན། དྲན་པ་དང་ལྡན་པ་ཡིན། རྟོགས་པ་དང་ལྡན་པ་ཡིན། བློ་གྲོས་དང་ལྡན་པ་ཡིན། བློ་དང་ལྡན་པ་དང་། སྤོབས་པ་དང་ལྡན་པ་དང་། གཟུངས་ཀྱང་ཚེགས་ཆུང་ངུས་ཐོབ་པར་འགྱུར་བ་
[203a.5]དང་། ཐེ་ཚོམ་མེད་པར་འགྱུར་ཞིང་ནེམ་ནུར་མེད་པར་འགྱུར་བ་དང་། གཞན་ལས་ཚིག་འཇམ་པོ་ཐོས་ནས་ཆགས་པའི་སེམས་མི་སྐྱེད་ཅིང་གཞན་ལས་ཚིག་རྩུབ་པོ་ཐོས་ནས་ཞེ་སྡང་བའི་སེམས་མི་སྐྱེད་ལ། ཁེངས་པ་དང་འདུད་པར་མི་འགྱུར་བ་དང་། དགྲ་ལས་རྒྱལ་བར་འགྱུར་བ་དང་། 
[203a.6]སྐད་ལ་མཁས་པ་དང་། ཕུང་པོ་ལ་མཁས་པ། ཁམས་ལ་མཁས་པ། སྐྱེ་མཆེད་ལ་མཁས་པ་དང་། རྒྱུ་ལ་མཁས་པ་དང་། རྐྱེན་ལ་མཁས་པ་དང་། ཆོས་ཀྱི་དབྱིངས་ལ་མཁས་པ་དང་། དབང་པོ་དམ་པ་དང་། དམ་པ་མ་ཡིན་པ་ལ་མཁས་པ་དང་། ཕ་རོལ་གྱི་
[203a.7]སེམས་ཤེས་པ་ལ་མཁས་པ་དང་། ཆོས་འཆད་པ་ལ་མཁས་པ་དང་། གནས་དང་གནས་མ་ཡིན་པའི་ཡེ་ཤེས་ལ་མཁས་པ་དང་། ཐབས་མཁས་པ་དང་། འོང་བ་དང་། འགྲོ་བ་ལ་མཁས་ཤིང་སྤྱོད་ལམ་ལ་མཁས་པ་དང་། ངོ་ཚ་བ་དང་འཛེམ་པ་ལ་མཁས་པ་ཡང་
[203b]
[203b.1]ཐོབ་པར་འགྱུར་རོ། །བུད་མེད་ལ་ལ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། དེ་ཡི་གེའི་ཚུལ་གྱི་སྒོའི་ཕྱག་རྒྱ་ཨ་བཤད་པ་ལ་འཇུག་པ་འདི་ཉན་པར་འགྱུར། ལེན་པར་འགྱུར། འཛིན་པར་འགྱུར། ཀློག་པར་འགྱུར། གཞན་ལ་རྒྱ་ཆེར་སྟོན་པར་འགྱུར་
[203b.2]ན་ཐོས་མ་ཐག་ཏུ་ཡོན་ཏན་བཅུ་ཐོབ་པར་འགྱུར་རོ། །བཅུ་གང་ཞེ་ན། འདི་ལྟ་སྟེ། བུད་མེད་ཀྱི་ལུས་ཐ་མར་འགྱུར། མི་ཁོམ་པ་ཡོངས་སུ་སྤངས་པར་འགྱུར། དལ་འབྱོར་ཐོབ་པར་འགྱུར། སངས་རྒྱས་འབྱུང་བ་མཐོང་ནས་དད་པར་འགྱུར། དད་ནས་བཀུར་སྟི་བྱེད་པར་འགྱུར། 
[203b.3]དེ་བཞིན་གཤེགས་པས་དེའི་བསམ་པ་མཁྱེན་ནས་ཆོས་སྟོན་པར་འགྱུར། ཆོས་དེ་ཐོས་ནས་བཟོད་པ་ཐོབ་པར་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་ཏེ། དེ་ཡང་སངས་རྒྱས་བགྲོ་བའོ། །གཞན་ཡང་སངས་རྒྱས་བགྲོ་བ་ནི་འདི་
[203b.4]ལྟ་སྟེ། སངས་རྒྱས་ཀྱི་མཉམ་པ་ཉིད་འཁོར་གསུམ་ཡོངས་སུ་དག་པ་མི་སྐྱེ་བའི་ཚུལ་རྟོགས་པ། ཇི་ལྟ་བ་བཞིན་དུ་ཆོས་འཆད་པ། ཁམས་གསུམ་པ་ཡོངས་སུ་ཤེས་པ། འདོད་ཆགས་དང་། ཞེ་སྡང་དང་། གཏི་མུག་གི་རང་བཞིན་ཡོངས་སུ་ཤེས་པ། ཆད་པ་མ་ཡིན་པ། 
[203b.5]རྟག་པ་མ་ཡིན་པ། མི་གནས་པ། མི་འགྲོ་བ། ཐེག་པ་གསུམ་གྱི་ཚུལ་གཅིག་པ་ལ་འཇུག་པ། ཚུལ་གཅིག་པ་རྟོགས་པ། ཆོས་ཐམས་ཅད་བགྲོ་བར་མི་བྱ་བ། བརྩད་པར་མི་བྱ་བ། མི་མཉམ་པ། མི་མཉམ་པ་དང་མཉམ་པ། མ་འོངས་པ། མི་འགྲོ་བ། མི་
[203b.6]རྒྱུ་བ། མཚན་ཉིད་མེད་པ། སངས་རྒྱས་རྣམས་ཀྱི་ཆོས་གང་ཡང་མངོན་པར་རྫོགས་པར་སངས་མ་རྒྱས་པ། མ་མཁྱེན་པ། སངས་རྒྱས་རྣམས་ཀྱིས་ཡེ་ཤེས་དང་ཡེ་ཤེས་མ་ཡིན་པར་མ་དམིགས་པ། ཉོན་མོངས་པ་སྤངས་པ་མ་ཡིན་པ། རྣམ་པར་དག་པ་མངོན་དུ་བྱས་པ་མ་
[203b.7]ཡིན་པ། མ་ཐོབ་པ། མངོན་པར་མི་བྱ་བ། བསྒོམ་པ་མ་ཡིན་པ། རྟོགས་པ་མ་ཡིན་པ། སངས་རྒྱས་རྣམས་ཀྱིས་མ་དམིགས་པ། མ་བཤིག་པ། སངས་རྒྱས་རྣམས་ཀྱིས་སངས་རྒྱས་འབྱུང་བར་མ་དམིགས་པ། ཆོས་མ་ཡིན་པ། དགེ་འདུན་མ་ཡིན་པ། སངས་
[204a]
[204a.1]རྒྱས་རྣམས་ཀྱིས་སེམས་ཅན་དག་མ་བཀྲོལ་མ་བཅིངས་པའོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ཐོག་མ་ནས་རྣམ་པར་དག་པའི་ཕྱིར་ཏེ། སངས་རྒྱས་རྣམས་ཀྱིས་ཆོས་གང་ཡང་མ་གཟིགས་མ་གསན། མ་དགོངས་མ་མཁྱེན་ཏེ། སངས་རྒྱས་རྣམས་ཀྱིས་
[204a.2]མ་བཤད་མ་གསུངས་སོ། །སངས་རྒྱས་བཅོམ་ལྡན་འདས་དག་མི་འཆད་མི་གསུང་འཆད་པར་མི་འགྱུར་རོ། །སངས་རྒྱས་དག་ནི་ཡེ་ཤེས་དང་ལྡན་པ་མ་ཡིན། མི་ལྡན་པའང་མ་ཡིན། སྦྱིན་གནས་མ་ཡིན། སྦྱིན་གནས་མ་ཡིན་པ་ཡང་མ་ཡིན་ཏེ། སྦྱིན་པ་སྦྱོང་བར་ཡང་མི་
[204a.3]མཛད་དོ། །སངས་རྒྱས་དག་ནི་སྤྱོད་པར་མི་མཛད་ཡོངས་སུ་སྤྱོད་པར་མི་མཛད་དོ། །སངས་རྒྱས་དག་ལ་ནི་སྐུ་གང་ཡང་མེད་དོ། །སངས་རྒྱས་དག་ལ་ནི་གཟུགས་སུ་མི་བལྟ། ཆོས་སུ་མ་ཡིན། མཚན་དུ་མ་ཡིན། ཆོས་ཀྱི་དབྱིངས་སུ་མ་ཡིན་ནོ། །སངས་རྒྱས་དག་ནི་བྱུང་
[204a.4]བ་མ་ཡིན་ནོ། །འགགས་པ་མ་ཡིན། མྱ་ངན་ལས་འདས་པ་མ་ཡིན། མྱ་ངན་ལས་མ་འདས་པ་ཡང་མ་ཡིན། ཡོངས་སུ་མྱ་ངན་ལས་འདའ་བར་འགྱུར་བ་ཡང་མ་ཡིན་ནོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ཐོག་མ་ནས་ཡོངས་སུ་མྱ་ངན་ལས་འདས་པའི་ཕྱིར་ཏེ། སངས་
[204a.5]རྒྱས་དག་ནི་གཅིག་པུ་ཡང་མ་ཡིན། སྐྱེ་བོ་མང་པོའི་ནང་དུ་གཤེགས་པ་ཡང་མ་ཡིན་ནོ། །སངས་རྒྱས་དག་ནི་སུས་ཀྱང་མ་མཐོང་མ་ཐོས། མ་མཆོད་མཆོད་པར་མི་འགྱུར་རོ། །སངས་རྒྱས་དག་ནི་ཆོས་གང་ལ་ཡང་གཅིག་པའམ། ཐ་དད་པར་མི་མཛད་དོ། །སངས་རྒྱས་
[204a.6]དག་གིས་ནི་བྱང་ཆུབ་མ་འཐོབ་བོ། །སངས་རྒྱས་དག་ནི་རྙེད་པ་འདོགས་པར་ཡང་མི་མཛད་དོ། །སངས་རྒྱས་དག་ནི་ཆོས་ཀྱི་འཁོར་ལོ་ཡང་མི་སྐོར་ཏེ། མིང་ཇི་ལྟ་བ་སངས་རྒྱས་དག་ཀྱང་དེ་བཞིན། སྒྲའི་ཐོག་མའི་མཐའ་དང་ཐ་མའི་མཐའ་ཡང་དེ་བཞིན་ནོ། །འདི་ནི་མཉམ་པ་
[204a.7]ཉིད་དེ་གང་མཉམ་པ་ཉིད་པ་དེ་ལ་ནི་མི་མཉམ་པ་གང་ཡང་མེད་དོ། །མི་མཉམ་པ་མེད་པ་དེ་ལ་ནི་བདུད་རྩི་གང་ཡང་མེད་དོ། །གང་ན་བདུད་རྩི་གང་ཡང་མེད་པ་དེ་ན་ནི་སྨན་ཀྱང་མི་སྐྱེ་སྟེ། འདི་ནི་སངས་རྒྱས་བགྲོ་བའོ། །སེམས་ཅན་རྣམས་ནི་དྲང་བར་བྱ་བའི་ཕྱིར་དཔེས་བཤད་པ་ཡིན་ཏེ། 
[204b]
[204b.1]སངས་རྒྱས་རྣམས་ནི་བགྲོ་བར་ཡང་མི་མཛད། རྩོད་པར་ཡང་མི་མཛད། བགྲོ་བས་འཇོག་པར་ཡང་མི་མཛད་དོ། །བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་ཀུན་དུ་འོད་ཅེས་བྱ་བར་སངས་རྒྱས་བགྲོ་བའི་ཆོས་ཀྱི་རྣམ་གྲངས་
[204b.2]འདི་བསྟན་པའི་ཚེ། བྱང་ཆུབ་སེམས་དཔའ་ཁྲི་ཉིས་སྟོང་གིས་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །བྱང་ཆུབ་སེམས་དཔའ་དེ་དག་གིས་ནི་སངས་རྒྱས་བྱེ་བ་དེ་སྙེད་བཞུགས་པ་ལས་དེ་བཞིན་གཤེགས་པ་གཞན་གང་ཡང་མ་མཐོང་སྟེ། དེ་བཞིན་གཤེགས་པ་འཇུག་སྲེད་
[204b.3]ཀྱི་རྒྱལ་པོ་ཉག་གཅིག་མཐོང་ངོ་། །དེ་ནས་འཇམ་དཔལ་གཞོན་ནུར་གྱུར་པ་མི་མཇེད་ཀྱི་འཇིག་རྟེན་གྱི་ཁམས་འདི་ན་གནས་པ་ལས་འདི་སྙམ་དུ་གྱུར་ཏེ། དེ་རིང་ཤར་ཕྱོགས་ན་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་
[204b.4]ཀུན་དུ་འོད་ཅེས་བྱ་བར་ཕྱོགས་བཅུ་ཀུན་ནས་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་འདུས་སོ། །འདུས་ནས་སངས་རྒྱས་བགྲོ་བའི་ཆོས་ཀྱི་རྣམ་གྲངས་བགྲོ་བར་མཛད། འཆད་པར་མཛད་ཀྱིས། གང་བདག་ནི་སངས་རྒྱས་བཅོམ་ལྡན་འདས་དེ་དག་ལ་ཕྱག་
[204b.5]བྱ་བ་དང་། ཆོས་བསྟན་པ་དེ་དག་མཉན་པའི་ཕྱིར་འགྲོའོ། །གང་བདག་ནི་སངས་རྒྱས་བཅོམ་ལྡན་འདས་དེ་དག་ལ་བལྟ་བ་དང་། ཆོས་མཉན་པའི་ཕྱིར་ཕྱོགས་བཅུར་ཡང་འགྲོ་ཞིང་རྒྱུ་བར་བྱ་ན། དེ་ལྟར་ཚེགས་ཆུང་ཞིང་སངས་རྒྱས་ཀྱི་ཞིང་གཅིག་ཏུ་འདུས་ཀྱིས་གང་བདག་ནི་ངེས་
[204b.6]པར་འགྲོའོ། །སྐྱེས་བུ་དམ་པ་དེ་འདྲ་བ་དག་འཇིག་རྟེན་དུ་བྱུང་བར་ཐོས་པའམ་མཐོང་བ་དཀོན་ནོ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་བྱམས་པ་ལ་སྨྲས་པ། བྱམས་པ་ད་ནི་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་
[204b.7]རྒྱས་ཀྱི་ཞིང་དུ་འདོང་ངོ་། །དེ་ནས་སངས་རྒྱས་བྱེ་བ་ཁྲག་ཁྲིག་བརྒྱ་ཕྲག་མང་པོ་ད་ལྟར་འདུས་ཏེ་སངས་རྒྱས་བགྲོ་བའི་ཆོས་ཀྱི་རྣམ་གྲངས་འཆད་ཀྱིས། དེ་དག་ལ་བདག་ཅག་གིས་ཆོས་མཉན་ཏོ། །དེ་བཞིན་གཤེགས་པ་དེ་དག་ལ་བདག་ཅག་གིས་བལྟའོ། །དེ་ཅིའི་ཕྱིར་ཞེ་
[205a]
[205a.1]ན། སྐྱེས་བུ་གླང་པོ་ཆེན་པོ་དེ་དག་གནས་གཅིག་ཏུ་འདུས་པ་མཐོང་བ་ནི་དཀོན་ནོ། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་བྱམས་པས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ཁྱོད་བཞུད་ཅིག་བདག་ནི་མི་མཆིའོ། །
[205a.2]དེ་ཅིའི་ཕྱིར་ཞེ་ན། སངས་རྒྱས་བཅོམ་ལྡན་འདས་དག་ནི་མཉེས་དཀའ་སྟེ། འདུས་པ་དེ་དག་གིས་བདག་ཅག་ལྟ་བུ་ལ་སྐབས་མ་ཕྱེ་བར་བལྟ་བའམ། མཉན་པར་ཡང་མི་ནུས་ལ། འཇམ་དཔལ་དེ་བཞིན་གཤེགས་པ་རྣམས་ནི་གཟུགས་ཀྱི་སྐུར་མི་བལྟའོ། །དེ་བཞིན་
[205a.3]གཤེགས་པ་རྣམས་ནི་ཆོས་ཀྱི་སྐུ་སྟེ། གང་ཆོས་ཉིད་དེ་ཡང་སུས་ཀྱང་མ་མཐོང་མ་ཐོས་མ་མཆོད་དོ། །འཇམ་དཔལ་གྱིས་སྨྲས་པ། བྱམས་པ་ཁྱོད་ཀྱིས་དེ་བཞིན་གཤེགས་པ་ལ་མ་མཆོད་དམ། བྱམས་པས་སྨྲས་པ། འཇམ་དཔལ་བདག་ནི་དེ་བཞིན་གཤེགས་
[205a.4]པ་ལ་མི་མཆོད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ལ་ནི་སུས་ཀྱང་མཆོད་མི་ནུས་སོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་དང་དེ་བཞིན་ཉིད་དེ་གཉིས་སུ་མེད་དོ། །འཇམ་དཔལ་གྱིས་སྨྲས་པ། བྱམས་པ་གཉིས་སུ་མེད་ཅེས་བྱ་བ་དེ་གང་ལ་བྱ། བྱམས་པས་
[205a.5]སྨྲས་པ། འཇམ་དཔལ་གཉིས་སུ་མེད་ཅེས་བྱ་བ་ནི་ཉོན་མོངས་པ་རྣམས་གཅིག་པ་ཡང་མ་ཡིན་ཐ་དད་པ་ཡང་མ་ཡིན་པའོ། །འཇམ་དཔལ་གཉིས་སུ་མེད་ཅེས་བྱ་བ་ནི་གང་རྣམ་པ་གཉིས་སུ་མེད་པའོ། །རྣམ་པ་གཉིས་སུ་མེད་པ་ཡང་གང་ཞེ་ན། འདི་ནི་ཀུན་ནས་ཉོན་མོངས་པའོ། །
[205a.6]འདི་ནི་རྣམ་པར་དག་པའོ་ཞེས་དེ་ལྟར་ཤེས་ན་དེ་ནི་རྣམ་པ་གཉིས་སུ་མེད་དོ། །འདི་ནི་ཚུལ་ཁྲིམས་དང་ལྡན་པའོ། །འདི་ནི་ངང་ཚུལ་ངན་པ་ཅན་ནོ་ཞེས་རྟོག་ན་རྣམ་པ་གཉིས་སུ་བྱེད་དོ། །འདི་ནི་ཉན་ཐོས་སོ། །འདི་ནི་རང་སངས་རྒྱས་སོ། །འདི་ནི་ཡང་དག་པར་རྫོགས་པའི་སངས་རྒྱས་སོ་
[205a.7]ཞེས་རྣམ་པར་རྟོག་ན་གཉིས་སུ་བྱེད་དོ། །འདི་དག་ནི་བསྒོམ་པར་བྱའོ། །འདི་དག་ནི་སྤང་བར་བྱའོ། །འདི་དག་ནི་མངོན་དུ་བྱའོ་ཞེས་རྣམ་པར་རྟོག་ན་རྣམ་པ་གཉིས་སུ་བྱེད་དོ། །འདི་ནི་ཡེ་ཤེས་ཀྱིས་ཤེས་པར་བྱའོ། །འདི་ནི་རྣམ་པར་ཤེས་པས་ཤེས་པར་བྱའོ་ཞེས་ཡིད་ལ་
[205b]
[205b.1]བྱེད་ན་རྣམ་པ་གཉིས་སུ་བྱེད་དོ། །འཇམ་དཔལ་གང་དུ་གཉིས་སུ་འཇུག་པའི་རྣམ་པར་ཤེས་པ་རྟོག་པ་ནི་ཆུང་ངུ་ན་སངས་རྒྱས་སོ་ཞེས་རྟོག་པ་དེ་ཐམས་ཅད་རྣམ་པ་གཉིས་སུ་བྱེད་དོ། །འཇམ་དཔལ་བདག་གིས་ནི་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་རྣམ་པ་གཉིས་
[205b.2]སུ་མེད་པ་ལས་བརྩམས་ཏེ། བཤད་དུ་ཟིན་ཀྱང་སྤོབས་པའི་མཐར་ཕྱིན་པ་ལས་ཟད་པར་འགྱུར་བ་མེད་དོ། །དེ་ཅིའི་ཕྱིར་ཞེ་ན། བདག་གིས་མཐའ་དང་དབུས་མ་མཐོང་བའི་ཕྱིར་རོ། །འཇམ་དཔལ་གཉིས་སུ་མེད་ཅེས་བྱ་བ་ནི་འདི་ལྟ་སྟེ། ཆོས་ཐམས་ཅད་ཀྱི་ཚུལ་གཅིག་པ་
[205b.3]དང་ཐ་དད་པ་མེད་པའོ། །སྨྲས་པ། བྱམས་པ་ཁྱོད་ནི་ཆོས་ཐམས་ཅད་མ་སྐྱེས་པ་ལ་འཇམ་དཔལ་ངས་ནི་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་གཉིས་སུ་མེད་པ་ལས་བརྩམས་ཏེ་བཤད་ན་ངའི་སྤོབས་པ་ཟད་པར་མི་འགྱུར་རོ་ཞེས་ཁྱོད་དེ་སྐད་སྨྲ་བ་ཉིད་
[205b.4]དམིགས་པ་ཆེན་པོ་ཡིན་ནོ། །བྱམས་པས་སྨྲས་པ། འཇམ་དཔལ་ཡི་གེ་ལ་ཆགས་པར་མ་བྱེད་ཅིག །ཡི་གེ་ཐམས་ཅད་ནི་མི་སྐྱེ་བའི་མཚན་ཉིད་ལས་མི་གཡོའོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་དེ་དག་ཐམས་ཅད་ལ་སྨྲས་པ། རིགས་ཀྱི་བུ་ཁྱེད་ཅག་
[205b.5]ཚུར་ཤེག །བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་དུ་དེ་བཞིན་གཤེགས་པ་དེ་དག་ལ་བལྟ་བ་དང་། ཆོས་བསྟན་པ་དེ་དག་ཉན་དུ་འདོང་ངོ་། །དེ་ནས་བྱང་ཆུབ་སེམས་དཔའ་སྤོབས་པའི་ཕུང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་
[205b.6]ཅེས་སྨྲས་སོ། །འཇམ་དཔལ་དེ་བཞིན་གཤེགས་པ་རྣམས་ནི་སུས་ཀྱང་བལྟ་མི་ནུས་ན་ཅིའི་ཕྱིར་ན་ཁྱོད་ཚུར་ཤེག །དེ་བཞིན་གཤེགས་པ་ལ་བལྟར་འདོང་ཞེས་ས་སྨྲ། གང་བལྟ་བར་བྱ་བའི་དེ་བཞིན་གཤེགས་པ་དེ་དག་གང་ཡིན། འཇམ་དཔལ་དེ་བཞིན་གཤེགས་
[205b.7]པས་ནི་དེ་བཞིན་གཤེགས་པ་དག་འདས་པ་མ་ཡིན། མ་བྱོན་པ་མ་ཡིན། ད་ལྟར་མ་ཡིན་ཏེ། ཆོས་གང་དུས་གསུམ་དུ་སྟོང་པ་དེ་ནི་བལྟ་མི་ནུས་སོ་ཞེས་དེ་སྐད་ཅེས་གསུངས་སོ། །ཡང་འཇམ་དཔལ་དེ་བཞིན་གཤེགས་པ་བལྟའོ་ཞེས་སྨྲས་པ་མིག་གི་རྣམ་པར་ཤེས་པ་གང་གིས་དེ་
[206a]
[206a.1]བཞིན་གཤེགས་པ་བལྟ་བར་བྱ། ཅི་ཤའི་མིག་གིས་བལྟ་བར་བྱའམ། འོན་ཏམ་ལྷའི་མིག་གིས་བལྟ་བར་བྱ། གལ་ཏེ་ཤའི་མིག་གིས་བལྟ་ན་ནི་ཤའི་མིག་ནི་སྟོང་པ་སྟེ་སྟོང་པས་ནི་མཐོང་བར་མི་ནུས་སོ། །དེ་སྟེ་ལྷའི་མིག་གིས་བལྟ་ན་ནི་དེ་ལ་ལྷའི་མིག་ཏུ་
[206a.2]བརྟགས་ན་ལྷའི་མིག་གོ་སྙམ་དུ་འདུ་ཤེས་པར་འགྱུར་ཏེ། བརྟགས་པའི་མིག་གིས་ནི་དེ་བཞིན་གཤེགས་པ་མི་མཐོང་ངོ་། །སྨྲས་པ། རིགས་ཀྱི་བུ་ཁྱོད་ནི་གང་སྟོང་པ་ཉིད་ཀྱིས་སྟོན་པར་བྱེད་ན། དེ་ལ་སུས་ཀྱང་དེ་བཞིན་གཤེགས་པ་བལྟ་བར་མི་འགྱུར། མཆོད་པར་མི་འགྱུར་ཏེ། 
[206a.3]རིགས་ཀྱི་བུ་དེ་བཞིན་གཤེགས་པ་ཞེའམ། སངས་རྒྱས་ཞེའམ། སེམས་ཅན་ཞེའམ། བགྲོ་བ་ཞེའམ། མཆོད་པ་ཞེའམ། ལྟ་བ་ཞེས་གང་ཆུང་ཟད་སྨྲ་བ་སྨོས་པ་བརྗོད་པའི་ཡི་གེ་དེ་ཐམས་ཅད་ནི་ཡི་གེའི་རང་བཞིན་གྱིས་སྟོང་ངོ་། །དེ་བས་ན་མཉམ་པ་ཉིད་ཅེས་བྱ་བའི་ཚིག་དེ་ནི་
[206a.4]དེ་བཞིན་ཉིད་ལ་འཁྲུགས་པར་མི་བྱེད་དེ། དེ་བཞིན་ཉིད་ལྡོག་པར་མི་བྱེད་ཀྱིས་ཁྱེད་ལས་གང་བཟོད་པ་དག་ནི་འདོང་ངོ་། །གང་མི་བཟོད་པ་དག་ནི་ཁྱེད་ཅིག་བདག་ནི་འགྲོའོ། །དེ་ནས་འཇམ་དཔལ་གཞོན་ནུར་གྱུར་པ་འདི་ལྟ་སྟེ། ཆོས་ཀྱིས་ཆོག་མི་ཤེས་པའི་ཕྱིར་གཉིས་སུ་མེད་
[206a.5]དེ་གཅིག་ཏུ་སོང་སྟེ། སངས་རྒྱས་ཀྱི་མཐུས་འཁོར་དེ་ནས་སུའང་མ་སོང་ངོ་། །དེ་ནས་འཇམ་དཔལ་གཞོན་ནུར་གྱུར་པ་འདི་ལྟ་སྟེ། སྐྱེས་བུ་སྟོབས་པོ་ཆེའི་དཔུང་པ་བརྐྱང་བ་ལས་བསྐུམ་པའམ། བསྐུམ་པ་ལས་བརྐྱང་བ་ཙམ་དུ་དེའི་ཐང་ཅིག་སྐད་ཅིག་ཡུད་ཙམ་གྱིས་འཇམ་
[206a.6]དཔལ་གཞོན་ནུར་གྱུར་པ་མི་མཇེད་ཀྱི་འཇིག་རྟེན་གྱི་ཁམས་སུ་མི་སྣང་བར་གྱུར་ནས་ཀུན་དུ་འོད་ཀྱི་འཇིག་རྟེན་གྱི་ཁམས་སུ་འདུག་གོ། །དེ་ནས་འཇམ་དཔལ་གཞོན་ནུར་གྱུར་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལ་ལན་བདུན་བསྐོར་ནས། སངས་རྒྱས་བཅོམ་ལྡན་
[206a.7]འདས་དེ་དག་གི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཡང་དེའི་ཚེ་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་གཡས་ཕྱོགས་ན་སྲིང་མོ་ཐེ་ཚོམ་སེལ་བ་ཞེས་བྱ་བ་སྐྱིལ་མོ་ཀྲུང་དུ་བཅས་ཤིང་འདུག་སྟེ། དེ་ཀུན་དུ་ཟླ་བའི་འོད་དྲི་མ་
[206b]
[206b.1]མེད་པར་སྣང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་པར་གྱུར་ཏོ། །དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་འདི་སྙམ་དུ་དགོངས་ཏེ་འཇམ་དཔལ་གཞོན་ནུར་གྱུར་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱིས་བདག་ལ་བསྟོད་དོ། །
[206b.2]བཀུར་རོ། །ཟབ་མོ་ལ་བཟོད་པའོ། །སྟོང་པ་ལ་གནས་པའོ་ཞེས་བཤད་དོ་སྙམ་དུ་སེམས་ཏེ། འདི་ནི་མི་མཇེད་ཀྱི་འཇིག་རྟེན་གྱི་ཁམས་ནས་དམིགས་པ་ཆེན་པོས་བསྐྱོད་ཅིང་བདག་ཏུ་འཛིན་པ་ཆེ་བ་དང་ལྡན་ཞིང་འོངས་ཀྱིས། གང་ངས་ནི་འདི་རི་ཁོར་ཡུག་གི་རྩེ་མོ་ལ་འཕངས་
[206b.3]པ་དང་འདི་ལས་བརྩམས་ཏེ་ཆོས་ཟབ་མོ་སྟོན་པར་འགྱུར་བས་སྐྱེ་བོ་ཕྱི་མ་དག་དང་། མ་འོངས་པའི་བྱང་ཆུབ་སེམས་དཔའ་དག་ལ་ཡང་སྣང་བར་བྱས་པར་འགྱུར་ཏེ། དེ་ཅིའི་ཕྱིར་ཞེ་ན། དེ་ལྟར་སངས་རྒྱས་ཀྱི་ཆོས་ནི་བསམ་གྱིས་མི་ཁྱབ་དེ་ལྟར་ཟབ་པས་འཇམ་དཔལ་གཞོན་ནུར་གྱུར་པ་
[206b.4]ལྟ་བུ་སྟོང་པ་ལ་གནས་པའི་མཆོག་ཀྱང་རི་ཁོར་ཡུག་གི་རྩེ་མོར་འཕངས་པར་འགྱུར་རོ་སྙམ་མོ། །དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་ཁྱོད་ཀྱིས་དོན་གང་
[206b.5]གི་དབང་མ་མཐོང་ནས་འདིར་འོངས། འཇམ་དཔལ་གྱིས་གསོལ་པ། བཅོམ་ལྡན་འདས་བདག་ནི་མི་མཇེད་ཀྱི་འཇིག་རྟེན་གྱི་ཁམས་དེ་ན་མཆིས་པ་ལས་འདི་སྙམ་དུ་གྱུར་ཏེ། སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་འབྱུང་བ་ནི་དཀོན་ནོ། །ཆོས་ཐོས་པ་ཡང་
[206b.6]དཀོན་ཏེ། ཀུན་ཏུ་འོད་ཅེས་བགྱི་བའི་འཇིག་རྟེན་གྱི་ཁམས་སུ་ཡང་ཕྱོགས་བཅུ་ནས་སངས་རྒྱས་བཅོམ་ལྡན་འདས་དཔག་ཏུ་མ་མཆིས། གྲངས་མ་མཆིས་པ་དག་ཚོགས་སོ། །ཚོགས་ནས་སངས་རྒྱས་བགྲོ་བ་ཞེས་བགྱི་བའི་ཆོས་ཀྱི་རྣམ་གྲངས་འཆད་ཀྱིས། བདག་ནི་དེ་
[206b.7]བཞིན་གཤེགས་པ་དེ་དག་ལ་བལྟ་བ་དང་། ཆོས་བཤད་པ་དེ་དག་མཉན་དུ་མཆིའོ་སྙམ་ནས་བཅོམ་ལྡན་འདས་བདག་ནི་ཆོས་ཉན་པའི་སླད་དུ་སངས་རྒྱས་ཀྱི་ཞིང་འདིར་མཆིས་སོ། །དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་དེའི་ཚེ་ཅི་ནས་ཀྱང་
[207a]
[207a.1]རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་པས་འཇམ་དཔལ་གཞོན་ནུར་གྱུར་པ་རི་ཁོར་ཡུག་གི་རྩེ་མོར་འཕངས་པར་གྱུར་ལ། བདག་གང་དུ་བླངས་ཤིང་ཁྱེར་སྙམ་དུ་ཡང་མི་ཤེས་པ་དེ་འདྲ་བར་མྱུར་དུ་བཏེག་སྟེ་འཕང་བའི་རྫུ་འཕྲུལ་མངོན་པར་འདུ་བྱ་བ་མངོན་
[207a.2]པར་འདུས་བྱས་སོ། །དེ་ནས་འཇམ་དཔལ་གཞོན་ནུར་གྱུར་པ་རི་ཁོར་ཡུག་གི་རྩེ་མོར་འཕངས་པ་ལས་སེམས་ཤིང་འདི་སྙམ་དུ་གྱུར་ཏོ། །རྒྱུ་གང་དང་རྐྱེན་གང་གིས་ན་བདག་སངས་རྒྱས་ཀྱི་འཁོར་ཆེན་པོ་དེ་ལྟ་བུར་བལྟ་ན་བཟང་བ། མཛེས་པ། གླང་པོ་ཆེ་ཆེན་པོ་དེ་འདྲ་བ་དག་གི་ནང་
[207a.3]ནས་རི་ཁོར་ཡུག་གི་རྩེ་མོ་འདིར་འཕངས་པར་གྱུར། བདག་རི་ཁོར་ཡུག་གི་རྩེ་མོར་སུས་འཕངས་སྙམ་དུ་དེ་ལྟར་སེམས་པ་ལས་འདི་སྙམ་དུ་གྱུར་ཏེ། བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་དེས་བདག་རི་ཁོར་ཡུག་གི་རྩེ་མོར་འཕངས་སོ་སྙམ་མོ། །
[207a.4]དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ་བདག་ནི་འཁོར་དེ་ནས་འཕངས་ལ། སྲིང་མོ་ཐེ་ཚོམ་སེལ་བ་དེ་ནི་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་དྲུང་ན་སྐྱིལ་མོ་ཀྲུང་བཅས་ཤིང་འདུག་པ་ལས་སྲིང་མོ་དེ་ནི་མ་འཕངས་ཀྱི། བདག་
[207a.5]འཕངས་ན། ཅིའི་ཕྱིར་ཞིག་ཏུ་དེ་ལྟར་མོ་ནི་མ་འཕངས་ལ་བདག་འཕངས་པ་ལས་ན་སྲིང་མོ་དེ་ནི་དགེ་བའི་རྩ་བ་ཤིན་ཏུ་འབར་བ་ཟབ་མོ་ལ་ཤིན་ཏུ་བཟོད་པར་གྱུར་པ་ཞིག་གི། །བདག་ནི་དེ་ལྟ་བུ་མ་ཡིན་པ་ཞིག་གམ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་
[207a.6]གྱུར་ཏེ། གང་བདག་གིས་རྫུ་འཕྲུལ་གྱི་མཐུ་བསྐྱེད་དེ། སླར་ཡང་འཁོར་དེར་འགྲོའོ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པས་དེའི་ཚེ་ཇི་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་པས་སེམས་བསྐྱེད་པ་གཅིག་གིས་ཤར་ཕྱོགས་ནས་སངས་རྒྱས་ཀྱི་
[207a.7]ཞིང་གང་གཱའི་ཀླུང་གི་བྱེ་མ་སྙེད་འདས་པར་གྱུར་པ་དེ་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་ཀྱང་སངས་རྒྱས་ཀྱི་ཞིང་དེར་ཆུང་ངུ་ན་སྐྲའི་རྩེ་མོའི་ཆ་ཤས་ཙམ་དུ་ཡང་འགྲོ་མི་ནུས་ན་འཁོར་དེར་འགྲོ་བ་ལྟ་ཅི་སྨོས་ཏེ། དེ་ལྟ་བུའི་གནས་མེད་དོ། །དེ་ནས་འཇམ་དཔལ་གཞོན་ནུར་
[207b]
[207b.1]གྱུར་པ་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ཀུན་དུ་སོང་ཡང་འདི་ལྟ་སྟེ། སངས་རྒྱས་ཀྱི་མཐུ་དང་། བྱིན་གྱི་རླབས་ཀྱིས་འཁོར་དེར་འགྲོ་མ་ནུས་སོ། །དེ་ནས་འཇམ་དཔལ་གཞོན་ནུར་གྱུར་པ་ཕྱོགས་བཅུའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་ཀུན་ཏུ་
[207b.2]སོང་ནས་སླར་ཡང་རི་ཁོར་ཡུག་གི་རྩེ་མོ་ལ་འདུག་ནས་འདི་སྙམ་དུ་གྱུར་ཏེ། སངས་རྒྱས་བཅོམ་ལྡན་འདས་རྣམས་ཀྱི་བྱིན་གྱི་རླབས་ནི་མཐུ་ཆེས། དེ་ལ་བདག་གི་རྫུ་འཕྲུལ་གྱི་རྣམ་པས་གནོན་ཡང་མི་ནུས། དེ་ལ་སངས་རྒྱས་བཅོམ་ལྡན་འདས་རྣམས་ཀྱིས་ཉེས་པ་ཡང་མེད་དོ། །དེ་
[207b.3]ཅིའི་ཕྱིར་ཞེ་ན། དེ་བཞིན་གཤེགས་པ་རྣམས་ནི་ཆོས་ལ་སློབ་དཔོན་གྱིས་འཆབ་པ་མེད་དེ། བདག་ཉིད་ཆུང་ཟད་ཅིག་ཁོ་རུ་ཆུང་བས་དེའི་ཕྱིར་བདག་ཞི་བའི་ཆོས་སྟོན་པ་དེར་འགྲོ་མ་ནུས་པར་གྱུར་དུ་ཟད་དེ། དེ་བཞིན་གཤེགས་པ་དག་ནི་ཆོས་ལ་སློབ་དཔོན་གྱིས་འཆབ་པ་མེད་ཀྱི། དེ་
[207b.4]བཞིན་གཤེགས་པ་དག་ནི་སེམས་ཅན་ཐམས་ཅད་ལ་སྙོམས་པས་ན་གང་བདག་ནི་དྲན་པ་ཉེ་བར་གཞག་པ་ལ་གནས་པས་རི་ཁོར་ཡུག་གི་རྩེ་མོ་འདི་ཉིད་ལ་གནས་ས་སྙམ་མོ། །དེ་ལ་འཇམ་དཔལ་གཞོན་ནུར་གྱུར་པའི་དྲན་པ་ཉེ་བར་གཞག་པ་ནི་འདི་ཡིན་ཏེ། འདི་ལྟ་སྟེ། ཆོས་
[207b.5]ཐམས་ཅད་དྲན་པ་མེད་པ། ཡིད་ལ་བྱེད་པ་མེད་པ། ཆོས་ཐམས་ཅད་མི་གནས་པ། ཆོས་ཐམས་ཅད་གནས་པ་མེད་པ་སྟེ། ཅིའི་ཕྱིར་མི་གནས་ཞེ་ན་འགྲོ་བ་མེད་པའི་ཕྱིར་ཏེ། ཆོས་གང་ཡང་ཤིན་ཏུ་ཡོད་པ་མེད་དེ། དེའི་ཕྱིར་དེ་དག་མི་འགྲོའོ། །གང་མི་འགྲོ་བ་དེ་ནི་མི་
[207b.6]གནས་སོ། །འདི་ལྟ་སྟེ། གནས་དང་གནས་མ་ཡིན་པ་སྟོན་པ་དང་། དྲན་པ་མེད་ཅིང་ཡིད་ལ་བྱེད་པ་མེད་པ་ནི་འཇམ་དཔལ་གྱི་དྲན་པ་ཉེ་བར་འཇོག་པ་ཡིན་ནོ། །དེ་ནས་འཇམ་དཔལ་གཞོན་ནུར་གྱུར་པས་དྲན་པ་ཉེ་བར་འཇོག་པ་ལ་གནས་པ་འདི་ལ་གནས་པ་ལས། ལྷའི་བུ་
[207b.7]བཞི་ཁྲི་ཉིས་སྟོང་འཇམ་དཔལ་གཞོན་ནུར་གྱུར་པ་དེ་ག་ལ་བ་དེར་སོང་སྟེ་ཕྱིན་ནས་འཇམ་དཔལ་གཞོན་ནུར་གྱུར་པའི་རྐང་པ་ལ་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །དེ་ནས་འཁོར་དེར་འོད་ཟེར་གྱི་རྒྱལ་མཚན་ཞེས་བྱ་བའི་ལྷའི་བུ་འོངས་ཏེ་འདུག་ནས་འཇམ་དཔལ་གཞོན་ནུར་གྱུར་
[208a]
[208a.1]པ་ལ་འདི་སྐད་ཅེས་གསོལ་ཏོ། །འཇམ་དཔལ་ཁྱོད་གནས་པ་གང་ལ་གནས་ཏེ། ད་ལྟར་ལངས་པ་ལགས། འཇམ་དཔལ་གྱིས་སྨྲས་པ། ལྷའི་བུ་གལ་ཏེ་བདག་ལ་གནས་པ་ཡོད་ན་ནི་བདག་གནས་པས་གནས་པར་བྱེད་ན། ལྷའི་བུ་ཆོས་ཐམས་ཅད་དབེན་པའི་
[208a.2]ཕྱིར་བདག་ལ་གནས་པ་མེད་མོད་ཀྱི། ལྷའི་བུ་ཁྱོད་གནས་པ་གང་ལ་གནས་ཏེ་ད་ལྟར་ལངས་པ་ཡིན་ཞེས་ཟེར་བ། བདག་ནི་དྲན་པ་ཉེ་བར་གཞག་པ་ལ་གནས་པས་གནས་ཏེ་ད་ལྟར་ལངས་པ་ཡིན་ནོ། །གསོལ་པ། འཇམ་དཔལ་དྲན་པ་ཉེ་བར་གཞག་པ་ལ་གནས་པ་ཇི་ལྟ་བུ་ཞིག་
[208a.3]ལགས། སྨྲས་པ། ཆོས་ཐམས་ཅད་དྲན་པ་མེད་ཡིད་ལ་བྱེད་པ་མེད་པའོ། །གསོལ་པ། འཇམ་དཔལ་གང་ན་དྲན་པ་མེད། ཡིད་ལ་བྱེད་པ་མེད་པ་དེར་གནས་ཏེ་ད་ལྟར་ལངས་པ་ལགས་སམ། འཇམ་དཔལ་གྱིས་སྨྲས་པ། གནས་པ་གང་ལ་གནས་ན་བྱིས་པ་ལྟ་བུ་སོ་སོའི་སྐྱེ་བོ་
[208a.4]ཐམས་ཅད་འདོད་ཆགས་དང་། ཞེ་སྡང་དང་། གཏི་མུག་རྒྱུ་བར་འགྱུར་བའི་གནས་པ་དེ་ལ་གནས་ཏེ་བདག་ད་ལྟར་ལངས་པ་ཡིན་ནོ། །ལྷའི་བུ་འོད་ཟེར་གྱི་རྒྱལ་མཚན་གྱིས་གསོལ་པ། འཇམ་དཔལ་གང་སངས་རྒྱས་ཀྱིས་མ་དམིགས་པའི་གནས་པ་དེ་ཇི་ལྟ་བུ་ལགས། སྨྲས་
[208a.5]པ། ལྷའི་བུ་སྟོང་པ་ཉིད་ལ་གནས་པ་ནི་སངས་རྒྱས་ཀྱིས་མ་དམིགས་པའོ། །མཚན་མ་མེད་པ་ལ་གནས་པ་དང་། སྨོན་པ་མེད་པ་ལ་གནས་པ་ནི་སངས་རྒྱས་ཀྱིས་མ་དམིགས་པའོ། །དེ་བས་ན་གནས་པ་དེ་ལ་གནས་ཏེ་ད་ལྟར་ལངས་པ་ཡིན་ནོ། །གསོལ་པ། དྲན་པ་
[208a.6]ཉེ་བར་གཞག་པ་ལ་གནས་པ་ཇི་ལྟ་བུ་ལགས། སྨྲས་པ། ལྷའི་བུ་གང་ན་དྲན་པ་མེད་ཡིད་ལ་བྱེད་པ་མེད་པ་དེ་ནི་གནས་པའི་དམ་པ་ཡིན་ཏེ། གང་གནས་པ་དེ་ལ་གནས་པ་དེ་དག་ནི་འདོད་པའི་ཁམས་སུ་མི་གནས། གཟུགས་ཀྱི་ཁམས་སུ་མི་གནས། གཟུགས་མེད་
[208a.7]པའི་ཁམས་སུ་མི་གནས་སོ། །གང་ཁམས་གསུམ་ལ་མི་གནས་པ་དེ་དག་ནི་མཉམ་པའི་གནས་པས་གནས་པའོ། །གང་མཉམ་པའི་གནས་པས་གནས་པ་དེ་དག་ལ་ནི་མི་མཉམ་པ་མེད་དོ། །གང་ལ་མི་མཉམ་པ་མེད་པ་དེ་དག་ནི་འགྲོ་བ་མེད་དོ། །གང་ལ་འགྲོ་བ་མེད་པ་
[208b]
[208b.1]དེ་དག་ལ་ནི་མ་རིག་པ་མི་མཐོང་ངོ་། །གང་མ་རིག་པ་མི་མཐོང་བ་དེ་དག་ལ་ནི་རིག་པ་མ་སྐྱེས་སོ། །གང་རིག་པ་མ་སྐྱེས་པ་དེ་དག་ནི་མི་འབྱུང་ངོ་། །གང་མི་འབྱུང་བ་དེ་དག་ནི་འབྱུང་བར་མི་འགྱུར་རོ། །གང་འབྱུང་བར་མི་འགྱུར་བ་དེ་དག་ནི་འཇིག་པ་མེད་དོ། །གང་འཇིག་པ་མེད་པ་དེ་དག་
[208b.2]ནི་མི་འབྱུང་ངོ་། །གང་མ་བྱུང་བ་དེ་དག་ནི་དབྱེ་བར་མི་ནུས་སོ། །གང་དབྱེ་བར་མི་ནུས་པ་དེ་དག་ནི་ལྷའི་བུ་ཤིན་ཏུ་དག་པ་ཡིན་ཏེ། ལྷའི་བུ་དེ་ནི་འཕགས་པ་གནས་པ་རྡུལ་དང་བྲལ་བའོ། །གསོལ་པ། འཇམ་དཔལ་རྡུལ་ཅེས་བགྱི་བ་ལགས། སྨྲས་པ། ལྷའི་བུ་ཆུང་ངུ་ན་སངས་
[208b.3]རྒྱས་སུ་དམིགས་པའི་རྣམ་པར་ཤེས་པ་འབྱུང་བ་དེ་ནི་རྡུལ་ཏོ། །ལྷའི་བུ་མཚན་མ་ནི་རྡུལ་ཏོ། །འདུ་ཤེས་དང་། འཛིན་པ་དང་། ཆགས་པ་དང་། རློམ་སེམས་དང་། འདུད་པ་དང་། ཁེངས་པ་དང་། ཕྱག་འཚལ་བ་དང་། ཆགས་སེམས་དང་། ཁོང་ཁྲོ་བ་དང་། དམིགས་པ་དང་། 
[208b.4]འགྲོ་བ་དང་། སྨོན་ལམ་དང་། རྟོག་པ་དང་། རྟོག་པའི་མཚན་མ་དང་། ཡོངས་སུ་རྟོག་པ་དང་། རྣམ་པར་རྟོག་པ་དང་། ཀུན་ཏུ་རྟོག་པ་དང་། ཡུལ་ཡིད་ལ་བྱེད་པ་དང་། ང་སློང་བར་བྱེད་པ་དང་། ཆད་པར་འཛིན་པ་དང་། རྟག་པར་འཛིན་པ་དང་། མེད་པར་འཛིན་པ་དང་། ལོག་
[208b.5]པར་འཛིན་པ་དང་། ཡོད་པར་འཛིན་པ་དང་། མེད་པར་འཛིན་པ་དང་། ལྷའི་བུ་ཇི་ཙམ་དུ་རྣམ་པར་རྟོག་ཅིང་སྤྲོས་པ་དང་། ཡིད་ལ་བྱེད་པ་དང་། སེམས་པ་དང་། སྒྲུན་པ་དེ་ཐམས་ཅད་ནི་འཕགས་པའི་ཆོས་འདུལ་བ་ལ་རྡུལ་དུ་བཤད་དོ། །དེ་ནས་འཇམ་དཔལ་གཞོན་ནུར་གྱུར་པ་
[208b.6]ལ་ལྷའི་བུ་འོད་ཟེར་གྱི་རྒྱལ་མཚན་གྱིས་ལེགས་སོ་ཞེས་བྱ་བ་བྱིན་ཏེ། འཇམ་དཔལ་ལེགས་ས་ལེགས་སོ། །ཡང་འཇམ་དཔལ་ཁྱོད་ཀྱིས་དྲན་པ་ཉེ་བར་གཞག་པ་ལ་གནས་པ་བཤད་པ་འདི་ལེགས་ས་ཞེས་སྨྲས་སོ། །འཇམ་དཔལ་གྱིས་སྨྲས་པ། ལྷའི་བུ་ཆོག་གིས་མ་རྟོག་
[208b.7]ཤིག །ཁྱོད་ནི་མ་སྐྱེས་པ་མ་བྱུང་བ་མ་བསྟན་པའི་ཆོས་ཀྱིས་ལེགས་པ་སྦྱིན་པར་བྱེད་དེ། ལྷའི་བུ་གང་དྲན་པ་ཉེ་བར་གཞག་པ་བརྟན་པ་འདི་ནི་བཤད་པའམ། བརྗོད་པར་མི་ནུས་སོ། །དེ་ཅིའི་ཕྱིར་ཞེ་ན། ཆོས་ཐམས་ཅད་བརྗོད་དུ་མེད་པའི་ཕྱིར་ཏེ། ཆོས་ཐམས་ཅད་ནི་བརྗོད་དུ་མེད་
[209a]
[209a.1]པའོ། །དེ་ཅིའི་ཕྱིར་ཞེ་ན། དེ་ནི་བརྗོད་པ་གང་ཡང་མེད་པས་དེའི་ཕྱིར་དེ་དག་ནི་མི་བརྗོད་པའོ། །ལྷའི་བུ་འོད་ཟེར་གྱི་རྒྱལ་མཚན་གྱིས་གསོལ་པ། འཇམ་དཔལ་གནས་པ་གང་ལ་གནས་པ་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱི་འདོད་ཆགས་དང་། ཞེ་སྡང་དང་། 
[209a.2]གཏི་མུག་རྣམས་རྒྱུ་བར་འགྱུར་བའི་གནས་པ་དེ་ལ་གནས་ཏེ་ལངས་སོ་ཞེས་དེ་སྐད་བཤད་པ་གང་ལ་གནས་ན་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་རྣམས་རྒྱུ་བར་འགྱུར་རོ། །འཇམ་དཔལ་གྱིས་སྨྲས་པ། ལྷའི་བུ་བྱིས་པ་ལྟ་བུ་སོ་སོའི་སྐྱེ་བོ་
[209a.3]ཐམས་ཅད་དངོས་པོ་མེད་པ་ལ་གནས་ན། འདོད་ཆགས་དང་། ཞེ་སྡང་དང་། གཏི་མུག་རྣམས་རྒྱུ་བར་འགྱུར་རོ། །ཆོས་ཀྱི་དབྱིངས་ལ་གནས་པ། ཡང་དག་པའི་མཐའ་ལ་གནས་པ། དེ་བཞིན་ཉིད་ལ་གནས་པའི་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱི་འདོད་ཆགས་དང་། ཞེ་སྡང་དང་། 
[209a.4]གཏི་མུག་རྣམས་རྒྱུ་བར་འགྱུར་རོ། །དེ་ཅིའི་ཕྱིར་ཞེ་ན། ཆོས་གང་ཡང་ཆོས་ཀྱི་དབྱིངས་དང་། དེ་བཞིན་ཉིད་དང་། ཡང་དག་པའི་མཐའ་ལས་བྲལ་ཏེ་བཤད་མི་ནུས་སོ། །གསོལ་པ། འཇམ་དཔལ་ཡང་དག་པའི་མཐའ་ཞེས་བགྱི་བ་གང་གི་ཚིག་བླ་དགས་ལགས། སྨྲས་པ། 
[209a.5]ལྷའི་བུ་ཡང་དག་པའི་མཐའ་ཞེས་བྱ་བ་ནི་སེམས་ཅན་གྱི་མཐའི་ཚིག་བླ་དགས་སོ། །གསོལ་པ། འཇམ་དཔལ་སེམས་ཅན་གྱི་མཐའ་ཞེས་བགྱི་བ་གང་གི་ཚིག་བླ་དགས་ལགས། བདག་གི་མཐའི་ཚིག་བླ་དགས་སོ། །གསོལ་པ། འཇམ་དཔལ་བདག་གི་མཐའ་ཞེས་
[209a.6]བགྱི་བ་གང་གི་ཚིག་བླ་དགས་ལགས། སྨྲས་པ། འཁོར་བའི་མཐའི་ཚིག་བླ་དགས་སོ། །གསོལ་པ། འཇམ་དཔལ་འཁོར་བའི་མཐའ་ཞེས་བགྱི་བ་གང་གི་ཚིག་བླ་དགས་ལགས། སྨྲས་པ། ནམ་མཁའི་ཚིག་བླ་དགས་ཡིན་ནོ། །ལྷའི་བུ་འདི་ལྟ་སྟེ། དཔེར་ན་ནམ་མཁའི་
[209a.7]དབྱིངས་ལ་ནི་མཐའ་མ་མེད། ཆད་པ་མེད། རིང་བ་མེད། ཐུང་བ་མེད། ཟླུམ་པ་མེད། གྲུ་བཞི་མེད། ཕྲ་བ་མེད། སྦོམ་པ་མེད། ལེབ་ལེབ་པོ་མེད། དཀར་པོ་མེད། ནག་པོ་མེད། དམར་པོ་མེད་དེ། གཞན་དུ་ན་ནམ་མཁའ་ནམ་མཁའ་ཞེས་མིང་ཙམ་དུ་གྲངས་སུ་འགྲོ་སྟེ་མིང་
[209b]
[209b.1]དེ་ཡང་གསོབ་ཡིན་ནོ། །ལྷའི་བུ་དེ་བཞིན་དུ་ཆོས་ཐམས་ཅད་ནི་ནམ་མཁའི་མཐའ་ནམ་མཁའི་འགྲོས། ནམ་མཁའི་མིང་གི་རང་བཞིན་ནོ། །ལྷའི་བུ་འདི་ལྟ་སྟེ། དཔེར་ན་ནམ་མཁའ་ནི་མི་སྐྱེ། མི་རྒ། མི་འཆི། མི་འབྱུང་། ཉོན་མི་མོངས། རྣམ་པར་མི་དཀར། ཆགས་པ་མེད། ཞེ་
[209b.2]སྡང་བ་མེད། བཀུར་བ་མེད། མི་བཀུར་བའང་མེད་དེ། དེའི་མཐས་ནི་མི་བགྲང་བའི་ཚུལ་གྱིས་ཆོས་ཐམས་ཅད་བགྲང་བར་བྱའོ། །ལྷའི་བུ་གདགས་སུ་མེད་པའི་ཕྱིར་ཆོས་ཐམས་ཅད་ནི་འདུ་བ་དང་འབྲལ་བར་བསྟན་ཅིང་གཞག་མི་ནུས་སོ། །ལྷའི་བུ་ཆོས་ཐམས་ཅད་ནི་མ་བརྟགས་པ་
[209b.3]མ་བཏུལ་བ། དམ་པ་མ་ཡིན་པ་སྟེ། ལྷའི་བུ་འདི་ནི་ཆོས་ཐམས་ཅད་ཀྱི་མཉམ་པ་ཉིད། མི་མཉམ་པ་མ་ཡིན་པ། དེ་བཞིན་ཉིད་ཕྱིན་ཅི་མ་ལོག་པ་དེ་བཞིན་ཉིད་དོ། །སྟོན་པ་འདི་བསྟན་པའི་ཚེ་ལྷའི་བུ་དེ་དག་ཐམས་ཅད་མི་སྐྱེ་བའི་ཆོས་ལ་བཟོད་པ་སྐྱེས་སོ། །དེ་དག་མི་སྐྱེ་བའི་
[209b.4]ཆོས་ལ་བཟོད་པ་ཐོབ་ནས་ཆོས་ལ་གུས་པས་འཇམ་དཔལ་གཞོན་ནུར་གྱུར་པ་ལ་ལྷའི་མེ་ཏོག་མན་ད་རས་གཏོར་ཏོ། །མེ་ཏོག་དེ་དག་གཏོར་མ་ཐག་ཏུ་འཇམ་དཔལ་གཞོན་ནུར་གྱུར་པའི་བྱིན་གྱི་རླབས་ཀྱིས་སྟེང་གི་བར་སྣང་ལ་གནས་མེད་ཅིང་ཡོངས་སུ་མ་བཙུད་བཞིན་དུ་འདུག་པར་གྱུར་
[209b.5]ཏོ། །དེ་ནས་འཇམ་དཔལ་གཞོན་ནུར་གྱུར་པས་ལྷའི་བུ་འོད་ཟེར་གྱི་རྒྱལ་མཚན་ལ་འདི་སྐད་ཅེས་སྨྲས་སོ། །ལྷའི་བུ་དེ་ཇི་སྙམ་དུ་སེམས། མེ་ཏོག་འདི་དག་གང་ལ་གནས། གསོལ་པ། འཇམ་དཔལ་མེ་ཏོག་འདི་དག་ནི་གནས་པ་མ་ལགས་སོ། །སྨྲས་པ། ལྷའི་བུ་དེ་བཞིན་དུ་
[209b.6]ཆོས་ཐམས་ཅད་ཀྱང་མི་གནས་པ་སྟེ། མི་གནས་པར་ནམ་མཁའ་ལ་གནས་ཤིང་ནམ་མཁའ་ལས་ཀྱང་མི་འཕག །མི་ལྟུང་། མི་གཡོ། རབ་ཏུ་མི་གཡོ། མི་འབུགས་རབ་ཏུ་མི་འབུགས་སོ། །དེ་ཅིའི་ཕྱིར་ཞེ་ན། ཆོས་དེ་དག་ཐམས་ཅད་ནི་ནམ་མཁའ་དང་མཚུངས་པས་དེའི་ཕྱིར་དེ་དག་
[209b.7]མི་གཡོ་རབ་ཏུ་མི་གཡོ། མི་འབུགས་རབ་ཏུ་མི་འབུགས་སོ། །དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་འོད་ཟེར་གྱི་རྒྱལ་མཚན་གྱིས་འདི་སྐད་ཅེས་གསོལ་ཏོ། །འཇམ་དཔལ་ཁྱོད་ཀྱིས་རྫུ་འཕྲུལ་གྱི་མཐུ་ཆོ་འཕྲུལ་ཐོབ་སྟེ། ཁྱོད་སེམས་སྐྱེད་པ་གཅིག་གིས་
[210a]
[210a.1]ཕྱོགས་བཅུའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པར་འགྲོ་ཞིང་འོང་བ་ངོ་མཚར་ཏོ། །འཇམ་དཔལ་གྱིས་སྨྲས་པ། ལྷའི་བུ་བདག་ནི་རྫུ་འཕྲུལ་གྱི་མཐུ་ཆོ་འཕྲུལ་ཐོབ་པ་ཡང་མ་ཡིན། །སངས་རྒྱས་བཅོམ་ལྡན་འདས་རྣམས་ཀྱི་ཉན་ཐོས་
[210a.2]ཀྱང་མ་ཡིན་ནོ། །དེ་ཅིའི་ཕྱིར་ཞེ་ན། དེ་དག་ནི་མ་གཏོགས་ཤིང་ཟད་པ་མེད་པའི་ཕྱིར་རོ། །ལྷའི་བུ་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ནི་རྫུ་འཕྲུལ་གྱི་མཐུའི་ཆོ་འཕྲུལ་ཐོབ་པའོ། །དེ་ཅིའི་ཕྱིར་ཞེ་ན། དེ་ལྟར་ལྷའི་བུ་སངས་རྒྱས་ཐམས་ཅད་དང་། བྱང་ཆུབ་སེམས་དཔའ་
[210a.3]ཐམས་ཅད་དང་། ཉན་ཐོས་ཐམས་ཅད་དང་། རང་སངས་རྒྱས་ཐམས་ཅད་ཀྱིས་བསྐལ་པ་གྲངས་མེད་པར་བཙལ་ཀྱང་ཆོས་གང་ཡང་ཐོབ་པར་མ་གྱུར། མ་ཐོབ་མི་འཐོབ་བོ། །བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱིས་ནི་ཐོབ་བོ། །ཅི་ཐོབ་ཅེ་ན། བདག་ཐོབ་བོ། །སེམས་ཅན་
[210a.4]དང་། སྲོག་དང་། སྐྱེ་བ་པོ་དང་། གསོ་བ་པོ་དང་། གང་ཟག་དང་། ཤེད་ལས་སྐྱེས་པ་དང་། ཤེད་བུ་དང་། ཆད་པ་དང་། རྟག་པ་དང་། འདོད་ཆགས་དང་། ཞེ་སྡང་དང་། གཏི་མུག་ཐོབ་བོ། །གང་སངས་རྒྱས་རྣམས་ཀྱིས་ཆོས་མ་ཐོབ་པ་མ་བསྐྱེད་པ་དེ་སྐྱེད་པར་བྱེད་པས་
[210a.5]ན། ལྷའི་བུ་དེའི་ཕྱིར་བྱིས་པ་ལྟ་བུ་སོ་སོའི་སྐྱེ་བོ་རྣམས་ནི་རྫུ་འཕྲུལ་གྱི་མཐུ་ཐོབ་པ་ཡིན་གྱི་སངས་རྒྱས་རྣམས་མ་ཡིན། བྱང་ཆུབ་སེམས་དཔའ་རྣམས་མ་ཡིན། རང་སངས་རྒྱས་རྣམས་མ་ཡིན། ཉན་ཐོས་རྣམས་མ་ཡིན་ནོ། །དེ་ནས་སངས་རྒྱས་བཅོམ་ལྡན་འདས་དེ་དག་
[210a.6]སངས་རྒྱས་བགྲོ་བའི་ཆོས་ཀྱི་རྣམ་གྲངས་རྒྱ་ཆེར་བཤད་ནས་བདག་བདག་གི་སངས་རྒྱས་ཀྱི་ཞིང་དུ་གཤེགས་སོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་འདི་སྙམ་དུ་དགོངས་ཏེ། གང་བདག་གིས་འཇམ་དཔལ་གཞོན་ནུར་གྱུར་པ་སངས་རྒྱས་ཀྱི་ཞིང་འདིར་འོང་
[210a.7]བར་ལྟས་ཤིག་བྱའོ་སྙམ་མོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱིན་གྱི་རླབས་སྔ་མ་དེ་བཏང་སྟེ། ཕྱག་གཡས་པའི་མཐིལ་ནས་འོད་ཟེར་གསེར་གྱི་ཁ་དོག་ལྟ་བུ་ཕྱུང་སྟེ། འོད་དེ་ཅི་ནས་ཀྱང་འཇམ་དཔལ་གཞོན་ནུར་གྱུར་པའི་ལུས་ལ་ཕོག་ནས་
[210b]
[210b.1]ལན་བདུན་བསྐོར་ཏེ། འཇམ་དཔལ་གྱི་སྤྱི་བོར་ནུབ་པར་འགྱུར་བ་དེ་ལྟར་བྱིན་གྱིས་བརླབས་སོ། །དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ། ཅིའི་རྒྱུ་ཅིའི་རྐྱེན་གྱིས་ན་འདི་ལྟ་བུའི་སྣང་བ་བསམ་གྱིས་མི་ཁྱབ་པ་བདག་གི་ལུས་ལ་ཕོག་ནས་སྤྱི་བོར་མི་སྣང་བར་གྱུར་སྙམ་པ་ལས། 
[210b.2]ཡང་དེ་འདི་སྙམ་དུ་གྱུར་ཏེ། དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བདག་གཟིགས་པར་བཞེད་དོ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པས་ལྷའི་བུ་འོད་ཟེར་གྱི་རྒྱལ་མཚན་ལ་འདི་སྐད་ཅེས་སྨྲས་སོ། །ལྷའི་བུ་དག་ཚུར་ཤེག །བཅོམ་ལྡན་འདས་དེ་བཞིན་
[210b.3]གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་དུ་དེ་བཞིན་གཤེགས་པ་དེ་བལྟ་བ་དང་། ཕྱག་བྱ་བ་དང་། བསྙེན་བཀུར་བྱ་བ་དང་། ཀུན་དུ་ཞུ་བའི་ཕྱིར་འདོང་ངོ་། །ཟབ་མོ་ཟབ་པའི་ཕྱིར་ཆོས་ཀྱི་སྒོ་སྒྲུབ་པ་དག་ཀྱང་དེ་ནས་འཆད་ཀྱིས་དེ་དག་ཀྱང་མཉན་པར་
[210b.4]བྱའོ། །དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་འོད་ཟེར་གྱི་རྒྱལ་མཚན་གྱིས་འདི་སྐད་ཅེས་གསོལ་ཏོ། །འཇམ་དཔལ་དེའི་དུས་ལ་བབ་པར་མཁྱེན་ན་བཞུད་དོ། །དེ་ནས་འཇམ་དཔལ་གཞོན་ནུར་གྱུར་པས་སེམས་བསྐྱེད་པ་གཅིག་གིས་རི་ཁོར་ཡུག་གི་རྩེ་མོ་
[210b.5]དེ་ནས་ལྷའི་བུ་དེ་དག་དང་བཅས་ཏེ་མི་སྣང་བར་གྱུར་ནས། བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སྤྱན་སྔར་འཁོད་དོ། །དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་ཞབས་ལ་འཇམ་དཔལ་གཞོན་ནུར་གྱུར་པས་
[210b.6]མགོ་བོས་ཕྱག་འཚལ་ཏེ་ལན་གསུམ་བསྐོར་ནས་ཕྱོགས་གཅིག་ཏུ་འཁོད་དོ། །ལྷའི་བུ་དེ་དག་གིས་ཀྱང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇུག་སྲེད་ཀྱི་རྒྱལ་པོའི་ཞབས་ལ་མགོ་བོས་ཕྱག་འཚལ་ནས་
[210b.7]ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུ་དང་། རིགས་ཀྱི་བུ་མོས་ལེགས་པར་དགེ་བའི་རྩ་བ་བསྐྱེད་
[211a]
[211a.1]པར་བགྱིའོ། །ཟབ་མོ་ལ་བཟོད་པ་ལ་ཡང་ཐེ་ཚོམ་མ་མཆིས་པར་བགྱིའོ། །དེས་བདག་ཀྱང་སྣོད་དུ་གྱུར་པར་བགྱིའོ། །དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ལྟར་གླང་པོ་ཆེན་པོ་དག་གི་ནང་ནས་བདག་སླད་རོལ་དུ་བྱུང་བར་གྱུར་ཏོ། །ཆོས་བཤད་
[211a.2]པ་དེ་འདྲ་བ་ལས་ཀྱང་སླད་རོལ་དུ་བྱུང་བར་གྱུར་ཏོ། །བཅོམ་ལྡན་འདས་སྲིང་མོ་ཐེ་ཚོམ་སེལ་བ་འདི་ནི་སའི་ཕྱོགས་འདི་ལས་གང་དུ་ཡང་མ་གཡོས། གང་དུ་ཡང་མ་འཕངས་པར་གྱུར་ཏོ། །བདག་གིས་མངོན་པར་འཚལ་བ་སྔ་དྲོ་གཅིག་གིས་ཤར་ཕྱོགས་སུ་སངས་རྒྱས་ཀྱི་ཞིང་
[211a.3]གང་གཱའི་ཀླུང་གི་བྱེ་མ་སྙེད་གྲངས་མེད་པར་མཆི་ཞིང་སངས་རྒྱས་བཅོམ་ལྡན་འདས་དེ་དག་ལ་ཕྱག་འཚལ་བ་དང་། གང་དེ་དག་གི་ཆོས་བཤད་པ་དེ་ཡང་འཛིན་ཅིང་སངས་རྒྱས་བཅོམ་ལྡན་འདས་དེ་དག་ལ་ཡོངས་སུ་ཞུ། ཡོངས་སུ་གསོལ་བར་བགྱིད་ཅིང་། དེ་བཞིན་
[211a.4]གཤེགས་པ་དེ་དག་ཀྱང་བདག་ལ་ཞུས་པའི་ལུང་སྟོན་པར་མཛད་དེ། བཅོམ་ལྡན་འདས་བདག་ནི་ཆོས་བཤད་པ་གང་དུ་ཡང་བསྐྲད་པའམ། འཇིག་རྟེན་གྱི་ཁམས་གཞན་དུ་འཕངས་པར་མ་འཚལ་ཏེ། སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱང་བདག་གི་
[211a.5]བསམ་པ་མཁྱེན་ནས་བདག་ཉིད་ལ་ཆོས་འཆད་པར་བསྒོའོ། །བཅོམ་ལྡན་འདས་བདག་རི་ཁོར་ཡུག་གི་རྩེ་མོ་དེ་ལ་མཆིས་པའི་ཚེ་ན་ཆོས་ལ་འཚལ་བ་དང་། ཆོས་ལ་སྐོམ་པ་དང་། ཆོས་ལ་བཀུར་སྟི་བགྱིད་པ་དང་། དེ་བཞིན་གཤེགས་པ་ཡང་ཆེར་འཚལ་བར་
[211a.6]གྱུར་ཏོ། །ཡང་བདག་འདི་སྙམ་དུ་གྱུར་ཏེ། ཅིའི་རྒྱུ་ཅིའི་རྐྱེན་གྱིས་ན། བདག་འཁོར་དེ་ནས་རི་ཁོར་ཡུག་གི་རྩེ་མོ་འདིར་འཕངས་ཤིང་སྲིང་མོ་ཐེ་ཚོམ་སེལ་བ་འདི་ནི་མ་འཕངས་པར་གྱུར་སྙམ་པ་ལས་བཅོམ་ལྡན་འདས་ཡང་བདག་འདི་སྙམ་དུ་གྱུར་ཏེ། དེ་བཞིན་
[211a.7]གཤེགས་པ་ནི་ཆོས་རྣམས་ལ་སློབ་དཔོན་གྱིས་འཆབ་པ་ཡང་མི་མཛད། ཆགས་པའི་སེམས་ཀྱང་མ་མཆིས་ན་དེ་ལ་བདག་ཉིད་ཁོ་རུ་ཆུང་ངུ་བས་སམ། ཡང་ན་ཆོས་བཤད་པ་འདི་ལ་བདག་སྣོད་དུ་མ་གྱུར་པ་ལྟ་སྟེ། དེའི་སླད་དུ་བདག་དེར་འཕངས་སོ་སྙམ་བགྱིད་
[211b]
[211b.1]དོ། །དེ་ནི་བདག་དེ་བཞིན་གཤེགས་པ་ལ་ཞུ་ན་ཅིའི་སླད་དུ་བདག་འཁོར་འདི་ནས་རི་ཁོར་ཡུག་གི་རྩེ་མོར་འཕངས་ལ། སྲིང་མོ་འདི་མ་འཕངས་པར་གྱུར་ཅེས་དེ་སྐད་གསོལ་པ་དང་། དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་
[211b.2]བཀའ་སྩལ་ཏོ། །འཇམ་དཔལ་སངས་རྒྱས་བཅོམ་ལྡན་འདས་རྣམས་ཀྱི་ཆོས་བཤད་པ་གང་དུ་ཡང་ཁྱོད་སྣོད་དུ་མ་གྱུར་པ་དེ་ནི་འགའ་ཡང་མེད་མོད་ཀྱི། འཇམ་དཔལ་སངས་རྒྱས་བཅོམ་ལྡན་འདས་རྣམས་ནི་མཉེས་པར་དཀའ་སྟེ། དུས་ཐམས་ཅད་དུ་ཕ་རོལ་གྱིས་ཆོས་སྤྱོད་པ་
[211b.3]ལ་ལན་གདབ་པར་མི་ནུས་ཏེ། འཇམ་དཔལ་ཁྱོད་ཐོག་མ་ཁོ་ནར་འཇིག་རྟེན་གྱི་ཁམས་མི་མཇེད་པ་ནས་འབྱུང་བའི་ཚེ་འདི་སྙམ་དུ་གྱུར་ཏེ། དེ་རིང་ཀུན་དུ་འོད་ཀྱི་འཇིག་རྟེན་གྱི་ཁམས་སུ་སངས་རྒྱས་བཅོམ་ལྡན་འདས་རྣམས་སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་འཆད་
[211b.4]ཀྱིས། བདག་ནི་དེར་སངས་རྒྱས་བཅོམ་ལྡན་འདས་རྣམས་བལྟ་བ་དང་། ཕྱག་བྱ་བ་དང་། བསྙེན་བཀུར་བྱ་བ་དང་། ཆོས་བསྟན་པ་དེ་དག་མཉན་པའི་ཕྱིར་འགྲོའོ་སྙམ་དུ་གྱུར་ཏོ། །འཇམ་དཔལ་ཁྱོད་ནི་སྤོབས་པ་ཆེན་པོ་དང་། དམིགས་པ་ཆེན་པོ་དང་། རྟོག་པ་
[211b.5]ཆེན་པོ་དང་། ཡོངས་སུ་རྟོག་པ་ཆེན་པོས་སངས་རྒྱས་ཀྱི་ཞིང་དེ་ནས་སོང་སྟེ་སངས་རྒྱས་རྣམས་བལྟའོ། །ཆོས་ཀྱང་མཉན་དུ་འགྲོའོ་སྙམ་དུ་སེམས་ཏེ། འཇམ་དཔལ་ཁྱོད་ནི་ཆགས་པ་གསུམ་གྱིས་ཆགས་ཤིང་སངས་རྒྱས་ཀྱི་ཞིང་དེ་ནས་སངས་རྒྱས་ཀྱི་ཞིང་
[211b.6]འདིར་འོངས་སོ། །གསུམ་གང་ཞེ་ན། བདག་ཏུ་དམིགས་པ་དང་། སངས་རྒྱས་སུ་དམིགས་པ་དང་། ཆོས་སུ་དམིགས་པའོ། །འཇམ་དཔལ་བྱང་ཆུབ་སེམས་དཔའ་དམིགས་པ་ལ་སྤྱོད་ན་མ་ཆགས་པ་ཐོབ་པར་འགྱུར་བ་མེད་དོ། །འཇམ་དཔལ་དེ་ཇི་སྙམ་དུ་སེམས། 
[211b.7]དེ་བཞིན་གཤེགས་པ་ལ་སུས་ཀྱང་ཤེས་པ་འམ། མཐོང་བའམ། དེ་བཞིན་གཤེགས་པ་ལས་གཞན་པའི་ཆོས་གང་ཡང་མཐོང་བར་ནུས་སམ། འཇམ་དཔལ་གྱིས་གསོལ་པ། བཅོམ་ལྡན་འདས་ཆོས་རྣམས་ཀྱི་ཆོས་ཉིད་དེ་ལ་ནི་དེ་བཞིན་གཤེགས་པ་ལ་ཡང་
[212a]
[212a.1]བལྟ་བར་མི་བགྱི། ཆོས་ལ་མ་ལགས། སེམས་ཅན་ལ་མ་ལགས་སོ། །བཅོམ་ལྡན་འདས་གལ་ཏེ་སེམས་ཅན་ཡོངས་སུ་གྲུབ་པར་གྱུར་ཏམ། དེ་བཞིན་གཤེགས་པ་འབྱུང་བར་གྱུར་ཏམ། དེ་བཞིན་གཤེགས་པ་གཟུགས་ཀྱི་སྐུ་ལ་བལྟ་བར་བགྱི་ན་ནི་དེ་བཞིན་
[212a.2]གཤེགས་པ་ཡང་བལྟ་བར་ནུས། དེ་བཞིན་གཤེགས་པས་གཞན་ཡང་གཟིགས་པར་འགྱུར་ན་བཅོམ་ལྡན་འདས་གང་གི་སླད་དུ། ཆོས་ཐམས་ཅད་མ་སྐྱེས་པས་དེའི་སླད་དུ། གང་དེ་བཞིན་གཤེགས་པར་བལྟ་བ་དེ་ལ་མ་མཆིས་སོ། །དེ་བཞིན་གཤེགས་པས་ཀྱང་ཆུང་ཟད་
[212a.3]ཀྱང་གཟིགས་པ་མ་མཆིས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་ཆོས་ཐམས་ཅད་ནི་མཐོང་བར་བགྱིད་པ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་མིག་དང་རྣ་བ་གང་དང་ལྡན་ན་དེ་བཞིན་གཤེགས་པའི་སྐུ་མཐོང་བ་དང་། དེ་བཞིན་
[212a.4]གཤེགས་པས་བསྟན་པའི་ཆོས་འདུལ་བ་ཐོས་པར་འདོད་པའི་མིག་དང་རྣ་བ་ཆུང་ཟད་ཀྱང་ཡོད་དམ། དེ་ནས་འཇམ་དཔལ་གཞོན་ནུར་གྱུར་པ་ཅང་མི་སྨྲ་བར་གྱུར་ཏོ། །དེ་ནས་བྱང་ཆུབ་སེམས་དཔའི་འཁོར་དེ་ན་བྱང་ཆུབ་སེམས་དཔའ་ཁ་ཅིག་འདི་སྙམ་དུ་གྱུར་ཏེ། འཇམ་དཔལ་
[212a.5]གཞོན་ནུར་གྱུར་པ་འདི་ནི་དེ་བཞིན་གཤེགས་པས་རྨ་བ་རྨས་ན་ཅང་མི་ཟེར་བར་གྱུར་པས་དེ་བཞིན་གཤེགས་པས་རྨས་པའི་ལན་འདེབས་མ་ནུས་སོ་སྙམ་མོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སེམས་ཀྱིས་བྱང་ཆུབ་སེམས་དཔའ་དེ་དག་གི་སེམས་ཀྱི་
[212a.6]རྟོག་པ་ཡོངས་སུ་མཁྱེན་ནས་བྱང་ཆུབ་སེམས་དཔའ་དེ་དག་ལ་བཀའ་སྩལ་པ། རིགས་ཀྱི་བུ་དག་དེ་ལྟར་མ་སེམས་ཤིག །ཁྱོད་འཇམ་དཔལ་གཞོན་ནུར་གྱུར་པ་ལ་བརྙས་པའི་འདུ་ཤེས་མ་སྐྱེད་ཅིག །དེ་ཅིའི་ཕྱིར་ཞེ་ན། འཇམ་དཔལ་གཞོན་ནུར་གྱུར་པ་ནི་ཟབ་
[212a.7]མོ་བཟོད་པ་དང་ལྡན་པ་ཡིན་ཏེ། གང་དེ་བཞིན་གཤེགས་པས་རྨ་བ་རྨས་པ་དེའང་འཇམ་དཔལ་གཞོན་ནུར་གྱུར་པས་ལན་ཐེབས་པ་ཡིན་ནོ། །བྱང་ཆུབ་སེམས་དཔའ་དེ་དག་གིས་གསོལ་པ། བཅོམ་ལྡན་འདས་རིགས་པ་གང་དང་ཚུལ་གང་གིས་ན་རྨས་པའི་ལན་ཐེབས་པ་
[212b]
[212b.1]ལགས། བཀའ་སྩལ་པ། འདི་ལ་རིགས་ཀྱི་བུ་དག་འཇམ་དཔལ་ནི་འདི་སྙམ་དུ་སེམས་ཏེ། གལ་ཏེ་བདག་གིས་བདག་ལ་མིག་མཆིས་སོ། །བདག་ལ་རྣ་བ་མཆིས་སོ་ཞེས་བཤད་ན་ནི་རྟག་པར་ལྟ་བར་འགྱུར། གལ་ཏེ་བདག་ལ་མིག་མ་མཆིས་སོ། །རྣ་བ་མ་མཆིས་
[212b.2]ས་ཞེས་བཤད་ན་ནི་ཆད་པར་ལྟ་བར་འགྱུར་ཏེ། རྟག་པ་དང་ཆད་པར་སྤྱོད་པས་ཆོས་ཉིད་ཤེས་པར་མི་འགྱུར་ཏེ། ཆོས་ཉིད་གང་ཡིན་པ་དེ་ལ་ནི་ཆད་པ་ཡང་མེད་རྟག་པ་ཡང་མེད་དོ། །གང་ན་ཆད་པ་ཡང་མེད་རྟག་པ་ཡང་མེད་པ་དེ་ནི་མི་སྐྱེ་བའོ། །གང་མི་སྐྱེ་བ་དེ་ནི་བརྗོད་
[212b.3]དུ་མེད་པའོ་ཞེས་དེ་ལྟར་སེམས་ཤིང་འཇམ་དཔལ་གཞོན་ནུར་གྱུར་པས་རྨས་པའི་ལན་བཏབ་པ་འདི་ཡིན་ནོ། །སྟོན་པ་འདི་བསྟན་པའི་ཚེ་བྱང་ཆུབ་སེམས་དཔའ་དྲུག་བརྒྱ་མི་སྐྱེ་བའི་ཆོས་ལ་བཟོད་པ་སྐྱེས་སོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་
[212b.4]འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་རྒྱུ་འདི་དང་རྐྱེན་འདི་ཡིན་ཏེ་དེའི་ཕྱིར་ཁྱོད་རི་ཁོར་ཡུག་གི་རྩེ་མོར་འཕངས་སོ། །འཇམ་དཔལ་གང་ཡང་ཅིའི་སླད་དུ་ཞེ་ན། སྲིང་མོ་ཐེ་ཚོམ་སེལ་བ་འདི་མ་འཕངས་པར་གྱུར་ཅེས་ཁྱོད་དེ་
[212b.5]སྐད་ཟེར་བ་ནི་འཇམ་དཔལ་སྲིང་མོ་འདི་ཟླ་བའི་འོད་ཀུན་དུ་དྲི་མ་མེད་པར་སྣང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ། དེ་ནི་སངས་རྒྱས་དག་འདིར་གཤེགས་སམ་མ་གཤེགས་ཞེའམ། ཆོས་འཆད་དམ་མི་འཆད་ཅིག་སྙམ་དུ་མི་སེམས་ཏེ་འདི་ལ་ནི་སངས་
[212b.6]རྒྱས་སུ་འདུ་ཤེས་མེད། ཆོས་སུ་འདུ་ཤེས་མེད། དགེ་འདུན་དུ་འདུ་ཤེས་མེད། བདག་ཏུ་འདུ་ཤེས་མེད། གཞན་དུ་འདུ་ཤེས་མེད་དེ། འཇམ་དཔལ་སྲིང་མོ་དེ་ནི་འདུ་ཤེས་དང་ཡིད་ལ་བྱེད་པ་ཐམས་ཅད་དང་བྲལ་བའོ། །དེ་ནི་ཏིང་ངེ་འཛིན་དེ་ལ་གནས་ནས་ཕྱོགས་
[212b.7]བཅུའི་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་རྣམས་ཀྱི་ཆོས་ཉན་ཏོ། །འཛིན་ཏོ། །ཐོས་ནས་ཀྱང་གཞན་ལ་སྟོན་པར་བྱེད་མོད་ཀྱི། འཇམ་དཔལ་སྲིང་མོ་འདི་ནི་ཞིང་ལ་ཞིང་དུ་འདུ་ཤེས་པ་མེད་དོ། །སངས་རྒྱས་ལ་སངས་རྒྱས་སུ་འདུ་ཤེས་པ་མེད། 
[213a]
[213a.1]ཆོས་ལ་ཆོས་སུ་འདུ་ཤེས་པ་མེད། དགེ་འདུན་ལ་དགེ་འདུན་དུ་འདུ་ཤེས་པ་མེད། བདག་ལ་བདག་ཏུ་འདུ་ཤེས་པ་མེད། གཞན་ལ་གཞན་དུ་འདུ་ཤེས་པ་མེད་དེ། འཇམ་དཔལ་འདི་ལྟ་སྟེ། དཔེར་ན་ཟླ་བའི་དཀྱིལ་འཁོར་ནི་གཞལ་མེད་ཁང་ལས་ཀྱང་མི་
[213a.2]གཡོ་ལ་ཀུན་དུ་ཡང་སྣང་བར་བྱེད་དེ། ཐམས་ཅད་དུ་ཡང་བསྟན་མོད་ཀྱི། ཟླ་བའི་དཀྱིལ་འཁོར་ནི་གང་ལ་ཡང་ཉེ་བར་མི་བྱེད། འདི་ལ་འོད་སྣང་བར་བྱའོ། །འདི་ལ་འོད་མི་སྣང་བར་བྱའོ་ཞེས་རྟོག་པ་ཡང་མེད་དོ། །འཇམ་དཔལ་དེ་བཞིན་དུ་སྲིང་མོ་དེ་ཏིང་ངེ་འཛིན་འདི་ལ་གནས་ན་
[213a.3]འཇིག་རྟེན་གྱི་ཁམས་མཐའ་ཡས་མུ་མེད་པར་སེམས་ཅན་དཔག་ཏུ་མེད་པ་རྣམས་ལ་སྣང་བར་བྱེད། སངས་རྒྱས་ཀྱི་ཞིང་དཔག་ཏུ་མེད་པར་སྟོན་པར་བྱེད། རྣམ་པར་རྟོག་པ་མེད། སེམས་ཅན་ཐམས་ཅད་ལ་སེམས་མཉམ་པར་བྱེད་ཅིང་སེམས་ཅན་ཐམས་ཅད་ལ་ཆོས་སྟོན་ཏོ། །
[213a.4]འཇམ་དཔལ་ངས་ནི་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་སྲིང་མོ་འདིའི་ཡོན་ཏན་བརྗོད་ཀྱང་ཡོན་ཏན་ཟད་པར་མི་འགྱུར་ཏེ། འཇམ་དཔལ་དེ་ལྟར་སྲིང་མོ་འདི་ནི་ཡོན་ཏན་བསམ་གྱིས་མི་ཁྱབ་པ་དང་ལྡན་ནོ། །འཇམ་དཔལ་གྱིས་གསོལ་པ། བཅོམ་ལྡན་
[213a.5]འདས་སངས་རྒྱས་ཀྱི་ཞིང་འདི་ན་གང་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་དག་མཆིས་ན་ཅི་ལགས། སངས་རྒྱས་བཅོམ་ལྡན་འདས་དེ་དག་ཚོགས་པའི་ཚེ་བྱང་ཆུབ་སེམས་དཔའ་དེ་དག་ཀྱང་བདག་བཞིན་དུ་འཇིག་རྟེན་གྱི་ཁམས་གཞན་དུ་འཕངས་པར་གྱུར་ཏམ། 
[213a.6]བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་སྐད་མ་ཟེར་ཅིག །དེ་བཞིན་གཤེགས་པའི་ཡེ་ཤེས་ལ་མ་རྟོག་ཤིག །དེ་བཞིན་གཤེགས་པས་རྣམ་པར་སྤྲུལ་པ་ལ་མ་རྟོག་ཤིག །དེ་བཞིན་གཤེགས་པའི་བྱིན་གྱི་རླབས་ལ་མ་རྟོག་ཤིག །དེ་ཅིའི་ཕྱིར་ཞེ་ན། འཇམ་
[213a.7]དཔལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ནི་སངས་རྒྱས་བཅོམ་ལྡན་འདས་རྣམས་ཚོགས་པས་འདི་ལྟ་སྟེ། དཔེར་ན་བུ་རམ་ཤིང་གི་ཚལ་ལམ། འདམ་བུའི་ཚལ་ལམ། སྨྱིག་མའི་ཚལ་བཞིན་དུ་དེ་འདྲ་བར་མང་བའི་དེ་བཞིན་གཤེགས་པ་རྣམས་ཀྱིས་
[213b]
[213b.1]ཡོངས་སུ་ཁྱབ་པར་གྱུར་ཀྱང་། གང་སངས་རྒྱས་ཀྱི་ཞིང་འདི་ན་བྱང་ཆུབ་སེམས་དཔའ་དག་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། མི་དང་མི་མ་ཡིན་པ་གནས་པ་དེ་དག་ཐམས་ཅད་ཀྱིས་ཀྱང་ཐམས་ཅད་དུ་ཐམས་ཅད་དེ་བཞིན་གཤེགས་པ་གཞན་ཅིག་ཀྱང་
[213b.2]མ་མཐོང་སྟེ་ང་གཅིག་པུ་གཉིས་སུ་མེད་པར་མཐོང་ངོ་། །དེ་དག་གི་ཆོས་བཤད་པ་ཡང་མ་ཐོས་ཏེ་ང་གཅིག་པུའི་ཐོས་སོ། །འཇམ་དཔལ་དེ་བཞིན་གཤེགས་པའི་བྱིན་གྱི་རླབས་དང་། དེ་བཞིན་གཤེགས་པའི་ཆོ་འཕྲུལ་དང་། དེ་བཞིན་གཤེགས་པའི་རྣམ་པར་འཕྲུལ་པ་དང་། 
[213b.3]དེ་བཞིན་གཤེགས་པའི་སྐུ་ཕྲ་བ་ལ་ལྟོས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་བཞིན་གཤེགས་པའི་སྐུས་ཡོངས་སུ་གང་ཡང་། བྱང་ཆུབ་སེམས་དཔའ་དེ་དག་གི་ལྷའི་མིག་གིས་ཀྱང་དེ་བཞིན་གཤེགས་པ་གཅིག་ཀྱང་མ་མཐོང་ན་སེམས་ཅན་གཞན་གྱིས་མཐོང་
[213b.4]བར་འགྱུར་བ་ལྟ་ཅི་སྨོས་ཏེ་དེ་ནི་གནས་མེད་དོ། །འཇམ་དཔལ་བྱང་ཆུབ་སེམས་དཔའ་དེ་དག་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། མི་དང་མི་མ་ཡིན་པ་དེ་དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གནས་ཤིང་རྒྱུ་བ་དང་། འཆག་པ་དང་། 
[213b.5]འགྲོ་བ་དང་། འགྲེང་བ་དང་། འདུག་པ་དང་། ཉལ་བ་དག་ཇི་ལྟར་སེམས་པ་བཞིན་དུ་སྤྱོད་པ་དེ་དག་ལ་དེ་བཞིན་གཤེགས་པའི་སྐུ་དེ་ལྟར་མང་བ་སྒྲིབ་པར་མི་བྱེད། ཐོགས་པར་མི་བྱེད་པ་ལ་ལྟོས། འཇམ་དཔལ་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ། དེ་བཞིན་
[213b.6]གཤེགས་པ་ནི་ཆོས་ཀྱི་སྐུ་ཡིན་གྱི་གཟུགས་ཡོངས་སུ་གྲུབ་པའི་སྐུ་མ་ཡིན་ནོ། །འཇམ་དཔལ་དེ་བཞིན་གཤེགས་པའི་སྐུ་ནི་ཟག་པ་མེད་པ་སྟེ། ནམ་མཁའ་དང་འདྲ་བ། མ་སྐྱེས་པ། མ་བྱུང་བ། མ་མཐོང་བ། མ་ཐོས་པ། རྣམ་པར་མ་ཤེས་པའོ། །འཇམ་དཔལ་འདི་ལྟ་སྟེ། 
[213b.7]དཔེར་ན་ནམ་མཁའ་ནི་ཟག་པ་མེད་པ། གཏོགས་པ་མེད་པ། གཟུགས་མེད་པ། བསྟན་དུ་མེད་པ། ཐོགས་པ་མེད་པ། རྣམ་པར་མི་དམིགས་པ་སྟེ། ནམ་མཁའ་ནི་སུས་ཀྱང་བལྟ་མི་ནུས་སོ། །ཡང་ནམ་མཁའ་ནི་སྤྱན་ལྔས་མཐོང་བར་མི་འགྱུར་རོ། །སྤྱན་ལྔ་གང་ཞེ་ན། འདི་
[214a]
[214a.1]ལྟ་སྟེ། ཤའི་སྤྱན་དང་། ལྷའི་སྤྱན་དང་། ཤེས་རབ་ཀྱི་སྤྱན་དང་། ཆོས་ཀྱི་སྤྱན་དང་། སངས་རྒྱས་ཀྱི་སྤྱན་ཏེ། གཞན་དུ་ན་ནམ་མཁའ་ནམ་མཁའ་ཞེས་གྲངས་སུ་འགྲོ་བར་ཟད་དོ། །འཇམ་དཔལ་དེ་བཞིན་དུ་དེ་བཞིན་གཤེགས་པའི་སྐུ་ཡང་ཟག་པ་མེད་པ། གཏོགས་
[214a.2]པ་མེད་པ། གཟུགས་མེད་པ། བསྟན་དུ་མེད་པ། ཐོགས་པ་མེད་པ། དམིགས་སུ་མེད་པ་སྟེ། དེ་བཞིན་གཤེགས་པའི་སྐུ་ནི་སུས་ཀྱང་མཐོང་བར་མི་ནུས་སོ། །ཡང་དེ་བཞིན་གཤེགས་པའི་སྐུ་ནི་སུས་ཀྱང་མ་མཐོང་ངོ་། །དེ་བཞིན་གཤེགས་པའི་སྐུ་ནི་ཤའི་སྤྱན་ནས་སངས་རྒྱས་
[214a.3]ཀྱི་སྤྱན་གྱི་བར་དུ་སྤྱན་ལྔ་ལ་སྣང་བར་མི་འགྱུར་གྱི། གཞན་དུ་ན་དེ་བཞིན་གཤེགས་པ་དེ་བཞིན་གཤེགས་པ་ཞེས་མིང་ཙམ་གྱི་གྲངས་སུ་འགྲོ་སྟེ་མིང་དེ་ཡང་གསོབ་བོ། །འཇམ་དཔལ་དེ་བཞིན་གཤེགས་པའི་ཆོ་འཕྲུལ་ལ་ལ་ལྟོས། དེ་བཞིན་གཤེགས་པ་དག་ནི་ནམ་མཁའ་
[214a.4]དང་འདྲ་སྟེ། དེ་དག་གཟུགས་ཀྱི་སྐུའི་ཁ་དོག་ཡོངས་སུ་རྫོགས་པ་ཡང་སྟོན་ཏོ། །སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ཡང་ལྡན་ནོ། །འཇམ་དཔལ་གང་ཡང་དེ་བཞིན་གཤེགས་པ་དེ་དག་ཁྱོད་ཀྱི་མིག་གིས་མཐོང་བར་མ་གྱུར་པ་དེ་དག་ཐམས་ཅད་ནི། དེ་བཞིན་
[214a.5]གཤེགས་པ་དེ་དག་གི་བྱིན་གྱི་རླབས་དང་མཐུས་དེ་ལྟར་གྱུར་ཏོ། །དེ་ཅིའི་ཕྱིར་ཞེ་ན། དེ་ལྟར་འཇམ་དཔལ་གཞོན་ནུ་ཁྱོད་ཡིན་ཏེ་ཁྱོད་ལས་བརྩམས་ནས་ཆོས་ཟབ་མོ་བསྟན་པར་འགྱུར་རོ། །དེ་ནས་སངས་རྒྱས་ཀྱི་ཞིང་དེ་ན་གནས་པའི་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་
[214a.6]མགྲིན་གཅིག་ཏུ་ངོ་མཚར་ཆེ་བའི་སྒྲ་ཕྱུང་ནས་ངོ་མཚར་ཏོ། །ངོ་མཚར་ཏོ། །དེ་བཞིན་གཤེགས་པ་དག་ནི་དེ་ལྟར་རྫུ་འཕྲུལ་ཆེ། མཐུ་ཆེ་སྟེ། དེ་ལྟར་དེ་བཞིན་གཤེགས་པ་དག་མང་ཡང་བདག་ཅག་གིས་དེ་བཞིན་གཤེགས་པ་གཅིག་ཀྱང་མ་མཐོང་སྟེ། འདིར་སུ་ཞིག་གཤེགས། སུ་
[214a.7]ཞིག་བཞུད། སུ་ཞིག་འཆང་། སུ་ཞིག་འཆད་ཅེས་མཚན་མ་ཙམ་ཡང་མ་འཚལ་ཏེ། འདི་ན་དེ་བཞིན་གཤེགས་པ་གཅིག་པུ་འཆད་པར་མཐོང་ངོ་། །བཅོམ་ལྡན་འདས་གལ་ཏེ་ཡེ་ཤེས་ཆེན་པོ་འདི་འདྲ་བའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་ཅན་
[214b]
[214b.1]རེ་རེའི་ཕྱིར་བསྐལ་པ་གང་གཱའི་ཀླུང་གི་བྱེ་མ་སྙེད་དུ་སེམས་ཅན་དམྱལ་བ་ཆེན་པོར་བསྒྲལ་ཀྱང་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་བཟོད་པར་བགྱིའོ། །ཡེ་ཤེས་ཆེན་པོ་དེ་འདྲ་བ་ཡོངས་སུ་དོར་བར་ནི་མི་བགྱིའོ། །དེ་ནས་དེ་བཞིན་གཤེགས་པ་འཇུག་སྲེད་
[214b.2]ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་སྲིང་མོ་འདིས་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན་སྲིང་མོ་དེ་འདི་འདྲ་བར་ཞི་བ་དང་དམ་པའི་ཏིང་ངེ་འཛིན་ལ་མཉམ་པར་བཞག་པ་ཐོབ་པར་གྱུར། 
[214b.3]བཅོམ་ལྡན་འདས་ཀྱིས་བཀའ་སྩལ་པ། སངས་རྒྱས་བཅོམ་ལྡན་འདས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་བསྐལ་པ་དཔག་ཏུ་མེད་པས་བསྐྱེད་པ་སྟེ། རྟག་པར་སྐྱེས་པ། ཚད་མེད་པར་སྐྱེས་པ། སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་
[214b.4]དང་། བསམ་གཏན་དང་། ཤེས་རབ་ལས་སྐྱེས་པ་ནི་སངས་རྒྱས་བཅོམ་ལྡན་འདས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིན་ཏེ། འཇམ་དཔལ་སྲིང་མོ་འདི་ནི་ཡུན་རིང་པོ་ནས་སྤྱད་པ། སྔོན་གྱི་རྒྱལ་བ་ལ་བྱ་བ་བྱས་པ། དགེ་བའི་རྩ་བ་བསྐྱེད་པ་སྟེ་སྲིང་མོ་འདི་ནི་
[214b.5]སངས་རྒྱས་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མ་ལ་བསྙེན་བཀུར་བྱས་པ་ཡིན་མོད་ཀྱི། འཇམ་དཔལ་ཁྱོད་ཀྱིས་འདི་ཏིང་ངེ་འཛིན་ལས་སློང་ལ་ཡུན་ཇི་སྲིད་ནས་སྤྱོད་ཅེས་དྲིས་ཤིག་དང་། སྲིང་མོ་འདི་ཉིད་ཁྱོད་ལ་སྟོན་པར་འགྱུར་རོ།། །།བམ་པོ་གསུམ་པ་སྟེ་ཐ་མ། དེ་
[214b.6]ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་སློང་བར་འདོད་ནས་སེ་གོལ་གྱི་སྒྲ་ཐ་མལ་པ་བྱས་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ། །དེ་ནས་འཇམ་དཔལ་གཞོན་ནུར་གྱུར་པས་སེ་གོལ་ཇི་ལྟ་བུས་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པའི་སྒྲ་ཐོས་
[214b.7]པར་འགྱུར་བ་དེ་འདྲ་བའི་སེ་གོལ་གྱི་སྒྲ་བྱས་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ། །དེ་ནས་འཇམ་དཔལ་གཞོན་ནུར་གྱུར་པས་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་པ་ཇི་ལྟ་བུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལྷ་དང་མིའི་སིལ་སྙན་ཐམས་
[215a]
[215a.1]ཅད་མ་དཀྲོལ་བར་སྒྲ་འབྱུང་བ་དེ་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་ཏེ། བདག་ཉིད་ཀྱང་སིལ་སྙན་བྱེ་བ་ཁྲག་ཁྲིག་བརྒྱ་སྟོང་སྤྲུལ་ནས་ཡིད་དུ་འོང་བ་ཆགས་པར་བྱེད་པ་རྣར་འོང་བའི་སྒྲ་འབྱིན་ཏོ། །ཡང་དེའི་ཚེ་ན་སིལ་སྙན་གྱི་སྒྲ་གང་གིས་ཕྱོགས་
[215a.2]བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ཀུན་ཏུ་གྲགས་པར་འགྱུར་བའི་སྒྲ་ཤིན་ཏུ་ཆེན་པོ་བྱུང་བར་གྱུར་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་ཏེ། ཡང་དེའི་ཚེ་གང་ཕྱོགས་བཅུ་ན་སངས་རྒྱས་བཅོམ་ལྡན་འདས་བཞུགས་པ་འཚོ་བ་གཞེས་པ་དེ་དག་ལ་བདག་གི་གཡོག་
[215a.3]གིས་ཞུས་པ། བཅོམ་ལྡན་འདས་ཅིའི་རྒྱུ་ཅིའི་རྐྱེན་གྱིས་ན་སིལ་སྙན་གྱི་སྒྲ་དབྱངས་བཅོམ་ལྡན་འདས་སྔོན་མ་ཐོས་པའི་སྒྲ་གདའ་བ་འདི་འཇིག་རྟེན་དུ་བྱུང་བར་གྱུར། དེ་སྐད་ཅེས་གསོལ་པ་དང་། དེ་བཞིན་གཤེགས་པ་དེ་དག་གིས་བདག་གི་གཡོག་ལ་འདི་སྐད་ཅེས་བཀའ་སྩལ་
[215a.4]ཏོ། །འཇིག་རྟེན་གྱི་ཁམས་ཀུན་ཏུ་འོད་ཅེས་བྱ་བ་ཞིག་ཡོད་དེ། དེ་ན་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ཞེས་བྱ་བ་བཞུགས་འཚོ་གཞེས་ཏེ། དེའི་སངས་རྒྱས་ཀྱི་ཞིང་ན་སྲིང་མོ་ཐེ་ཚོམ་སེལ་བ་ཞེས་བྱ་བ་དེ་བཞིན་གཤེགས་པ་དེའི་གཡས་ཕྱོགས་ན་ཟླ་བའི་འོད་
[215a.5]ཀུན་ཏུ་དྲི་མ་མེད་པར་སྣང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ། དེ་ན་འཇམ་དཔལ་གཞོན་ནུར་གྱུར་པ་ཞེས་བྱ་བ་གོ་ཆ་བསམ་གྱིས་མི་ཁྱབ་པ་བགོས་པ་ཕྱིར་མི་ལྡོག་པའི་བྱང་ཆུབ་སེམས་དཔའ་ཞིག་ཡོད་དེ། སྲིང་མོ་དེ་ཏིང་ངེ་འཛིན་དེ་ལས་སློང་བར་འདོད་
[215a.6]ནས་རིགས་ཀྱི་བུ་འཇམ་དཔལ་གཞོན་ནུར་གྱུར་པ་དེས་ལྷ་དང་མིའི་སིལ་སྙན་གྱི་སྒྲ་ཕྱུང་སྟེ། དེའི་བྱིན་གྱི་རླབས་ཀྱིས་སིལ་སྙན་འདི་དག་མ་དཀྲོལ་བར་སྒྲ་འབྱིན་ཅིང་འདི་ལྟ་སྟེ། སྲིང་མོ་འདི་ཏིང་ངེ་འཛིན་དེ་ལས་བསླང་བའི་ཕྱིར་དེས་སིལ་སྙན་བྱེ་བ་ཁྲག་ཁྲིག་བརྒྱ་སྟོང་དག་
[215a.7]སྤྲུལ་ཏེ། རིགས་ཀྱི་བུ་དེ་དག་ཀྱང་མ་དཀྲོལ་བར་སྒྲ་འབྱུང་མོད་ཀྱི། སྲིང་མོ་དེ་ཏིང་ངེ་འཛིན་དེ་ལས་བསླང་བར་མ་ནུས་སོ། །རིགས་ཀྱི་བུ་རྒྱུ་དེ་དང་རྐྱེན་དེའི་ཕྱིར་སིལ་སྙན་གྱི་སྒྲ་ཆེན་པོ་འཇིག་རྟེན་དུ་བྱུང་ངོ་། །དེ་སྐད་ཅེས་བཀའ་སྩལ་པ་དང་། སངས་རྒྱས་བཅོམ་ལྡན་འདས་
[215b]
[215b.1]དེ་དག་ལ་གཡོག་དེ་དག་གིས་འདི་སྐད་ཅེས་གསོལ་ཏོ། །བཅོམ་ལྡན་འདས་སྲིང་མོ་དེ་འདི་འདྲ་བའི་ཏིང་ངེ་འཛིན་ཞི་བ་ཐོབ་ཅིང་འདི་འདྲ་བའི་སིལ་སྙན་གྱི་སྒྲས་ཀྱང་མི་ལྡང་བ་ངོ་མཚར་ཏོ། །བཀའ་སྩལ་པ། རིགས་ཀྱི་བུ་དེ་བཞིན་ཏེ། སྲིང་མོ་འདི་ནི་ཏིང་ངེ་འཛིན་བསམ་གྱིས་
[215b.2]མི་ཁྱབ་པ་ཐོབ་པའོ། །དེ་ནས་གཏམ་འདི་བརྗོད་པའི་ཚེ་ཕྱོགས་བཅུ་ནས་སེམས་ཅན་གྲངས་མེད་ཚད་མེད་པ་དག་བླ་ན་མེད་པའི་བྱང་ཆུབ་ཏུ་ཞུགས་པར་གྱུར་ཏེ། སྲིང་མོ་དེ་ཇི་ལྟ་བ་བཞིན་དུ་བདག་ཅག་ཀྱང་དེ་དང་འདྲ་བའི་ཏིང་ངེ་འཛིན་ཞི་བ་ཐོབ་པར་གྱུར་ཅིག །འཇམ་དཔལ་
[215b.3]གཞོན་ནུར་གྱུར་པ་ཇི་ལྟ་བ་བཞིན་དུ་བདག་ཅག་ཀྱང་དེ་འདྲ་བའི་རྣམ་པར་སྤྲུལ་པ་ཐོབ་པར་གྱུར་ཅིག་ཅེས་དེ་སྐད་ཀྱི་ཚིག་སྨྲས་སོ། །དེ་ནས་ཡང་འཇམ་དཔལ་གཞོན་ནུར་གྱུར་པས་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱེད་པ་ཇི་ལྟ་བུས་སྟོང་གསུམ་གྱི་སྟོང་ཆེན་པོའི་འཇིག་
[215b.4]རྟེན་གྱི་ཁམས་ན་རི་རབ་ལྷུན་པོའི་རིའི་རྒྱལ་པོ་དང་། གངས་ཀྱི་རི་དང་། རི་བཏང་བཟུང་དང་། རི་བཏང་བཟུང་ཆེན་པོ་དང་། རི་ཁོར་ཡུག་དང་། ཁོར་ཡུག་ཆེན་པོ་དང་། གཞན་ཡང་རི་རབ་འབྲིང་ཐ་མ་དེ་དག་ཐམས་ཅད་གཅིག་ལ་གཅིག་འདུས་ཤིང་གཅིག་ལ་གཅིག་ཐུག་པ་དང་། 
[215b.5]གཅིག་ལ་གཅིག་འཐབ་པ་འདི་ལྟ་སྟེ། སྐྱེས་བུ་སྟོབས་པོ་ཆེ་སྟོབས་པོ་ཆེའི་ཟླ་བོ་ལ་མཐུའི་ཤུགས་ཐམས་ཅད་ཀྱིས་ཐལ་མོ་རྡོབ་པར་བྱེད་པ་དེ་བཞིན་དུ་རི་ཆེན་པོ་དང་། རི་ཁོར་ཡུག་ཆེན་པོ་དེ་དག་གཅིག་ལ་གཅིག་འདུས་ནས་རིའི་རྒྱལ་པོ་དེ་དག་འཇིགས་པའི་སྒྲའི་དབྱངས་
[215b.6]ཀྱིས་བ་སྤུ་ཟིང་ཞེས་བྱེད་པར་གྱུར་པ་དེ་འདྲ་བའི་སྒྲས་འཇིག་རྟེན་གྱི་ཁམས་མཐའ་ཡས་མུ་མེད་པར་གྲགས་པར་འགྱུར་བ་དེ་འདྲ་བའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་ཀྱང་སྲིང་མོ་དེ་ཏིང་ངེ་འཛིན་དེ་ལས་བསླང་མ་ནུས་སོ། །དེ་ནས་འཇམ་དཔལ་གཞོན་ནུར་གྱུར་པས་
[215b.7]སྲིང་མོ་དེ་ལག་པ་གཉིས་ཀྱིས་མ་རེག་ལ། བྱིན་གྱི་རླབས་ཀྱིས་ལག་པ་གཉིས་བཟུང་སྟེ་བསླང་བར་འདོད་ནས་དེ་དེ་ལྟར་བསྐྱོད་པ་དང་། འོག་གི་ཕྱོགས་ཀྱིས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་གཡོས། རབ་ཏུ་གཡོས། ཀུན་ཏུ་རབ་ཏུ་གཡོས་ཀྱང་སྲིང་མོ་དེ་
[216a]
[216a.1]བསླང་བར་མ་ནུས་ཏེ། ཆུང་ངུ་ན་སྐྲའི་རྩེ་མོའི་ཆ་ཤས་ཙམ་ཡང་གཡོ་བར་མ་ནུས། འགུལ་བར་མ་ནུས་སོ། །ཏིང་ངེ་འཛིན་དེ་ལས་བསླང་བར་ཡང་མ་ནུས་ནས། དེ་ཡང་ཤིན་ཏུ་ཤུགས་ཐམས་ཅད་ཀྱིས་གདེག་གོ་སྙམ་ནས་ཤུགས་ཕྱུང་སྟེ་བཏེག་པ་དང་། སངས་
[216a.2]རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་རྣམས་གྱེན་དུ་འཕངས་ཀྱང་ཏིང་ངེ་འཛིན་དེ་ལས་མ་ལངས་སོ། །དེ་ནས་འཇམ་དཔལ་གཞོན་ནུར་གྱུར་པས་ས་གང་གི་ཕྱོགས་ན་སྲིང་མོ་དེ་མཉམ་པར་གཞོག་པས་དེའི་ཕྱོགས་ཁོ་ར་ཁོར་ཡུག་ཏུ་དྲངས་ཏེ་ལག་པ་གཡས་པ་ལ་
[216a.3]གཞོག་གོ། །ལག་པ་གཡས་པར་བཞག་ནས་ཚངས་པའི་འཇིག་རྟེན་གྱི་བར་དུ་འཕངས་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ། །ཚངས་པའི་འཇིག་རྟེན་ནས་སླར་ཡང་ས་ལ་བཞག་ཀྱང་མ་ལངས་སོ། །དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལག་པ་གཡས་
[216a.4]པར་བཞག་ནས་ཤར་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་དུ་སོང་ཞིང་སིལ་སྙན་གྱི་སྒྲ་དེ་དག་དང་རིའི་སྒྲ་དབྱངས་དེ་དག་འབྱིན་ཅིང་མེ་ཏོག་གི་ཆར་འབེབས་བཞིན་དུ་སོང་ཡང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ། །དེ་བཞིན་དུ་ལྷོ་ཕྱོགས་དང་། ནུབ་ཕྱོགས་
[216a.5]དང་། བྱང་ཕྱོགས་དང་། ཕྱོགས་བཅུའི་འཇིག་རྟེན་ཀུན་ཏུ་སྲིང་མོ་དེ་ཁྱེར་ཏེ་སོང་ནས་ས་ཕྱོགས་དེ་ཉིད་དུ་བཞག་སྟེ་ཐལ་མོ་སྦྱར་ནས། བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་
[216a.6]རྣམས་ཀྱི་སྤྱོད་པ་ནི་ངོ་མཚར་ཏེ་སེམས་ཅན་ཐམས་ཅད་ཀྱིས་ཀྱང་འཚལ་བའམ། སེམས་པར་སླ་བ་མ་ལགས་སོ། །བཅོམ་ལྡན་འདས་གལ་ཏེ་བདག་གིས་སེམས་མ་མཆིས་པའི་དངོས་པོ་དག་སྨྲར་སྩལ་ནའང་སྨྲ་བར་འགྱུར་ན་སྲིང་མོ་འདི་ལ་འདི་འདྲ་བའི་སྒྲ་རྫུ་འཕྲུལ་དང་། 
[216a.7]རྣམ་པར་འཕྲུལ་པ་དང་། ཆོ་འཕྲུལ་གྱི་སྒྲས་བསླང་བར་མ་ནུས་ཏེ། བཅོམ་ལྡན་འདས་སྲིང་མོ་འདི་དང་གང་སུའང་དེ་ལས་གཞན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཞུགས་པ་དང་། གང་འཇུག་པ་དང་། གང་དེ་འདྲ་བའི་ཡེ་ཤེས་ཆེན་པོ་བསྒྲུབ་པར་བགྱིད་
[216b]
[216b.1]པ་དེ་ལ་ཕྱག་འཚལ་ལོ། །དེ་ཅིའི་སླད་དུ་ཞེ་ན། གང་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པ་འདི་ནི་འདུལ་བ་ཆེན་པོའི་སྤྱོད་པ་ལགས་སོ། །སྲིང་མོ་དེ་ཏིང་ངེ་འཛིན་དེ་ལས་བསླང་བའི་ཕྱིར་འཇམ་དཔལ་གཞོན་ནུར་གྱུར་པས་ཕྱོགས་བཅུ་ཐམས་ཅད་དུ་སློང་བར་བགྱིད་པའི་ཚེ་སེམས་
[216b.2]ཅན་དཔག་ཏུ་མེད་པ་བྱང་ཆུབ་ཏུ་ཡོངས་སུ་སྨིན་པར་བྱས་སོ། །སེམས་ཅན་དཔག་ཏུ་མེད་པ་དག་གི་དགེ་བའི་རྩ་བ་ཡོངས་སུ་གྲུབ་པར་གྱུར་ཏོ། །དེ་སྐད་ཅེས་གསོལ་པ་དང་། བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་
[216b.3]སྐད་ཅེས་བཀའ་སྩལ་ཏོ། །དེ་བཞིན་ནོ། །འཇམ་དཔལ་ཇི་སྐད་སྨྲས་པ་དེ་བཞིན་ཏེ། བྱང་ཆུབ་སེམས་དཔའ་རྣམས་ཀྱི་གོ་ཆ་ནི་བསམ་གྱིས་མི་ཁྱབ་སྟེ། ཉན་ཐོས་དང་། རང་སངས་རྒྱས་རྣམས་ཀྱིས་ཀྱང་བདེ་བར་ཤེས་པར་མི་ནུས་ན་སེམས་ཅན་གཞན་གྱིས་ལྟ་ཅི་སྨོས་ཏེ། འཇམ་
[216b.4]དཔལ་འདི་ལྟ་སྟེ། དཔེར་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྔའི་ཁ་ཡ་གཅིག་ཏུ་གྱུར། ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཅིག་ཀྱང་རྔའི་ཁ་ཡ་གཅིག་ཏུ་གྱུར་ཏེ་ཡོངས་སུ་བརྟག་པ་བཟུང་ན། འཇམ་དཔལ་དེ་འདྲ་བའི་རྔ་ཆེན་
[216b.5]པོར་གྱུར་ན་དེ་ནི་སྐྱེས་བུ་དེ་འདྲ་བར་སྟོབས་ཆེ་ཞིང་། དེ་འདྲ་བར་མཐུ་ཆེ་བ་དེ་ལྟ་བུའི་ལུས་དང་ལྡན་པས་སྟོང་གཅིག་གི་འཇིག་རྟེན་གྱི་ཁམས་དང་མཉམ་པའི་དབྱུག་གུ་ཐོགས་ཏེ། སྲིང་མོ་དེའི་མདུན་དུ་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་རྔ་ཆེན་པོ་དེ་
[216b.6]བརྡུངས་སུ་ཟིན་ཀྱང་སྒྲ་དེ་སྲིང་མོ་དེའི་རྣར་གྲག་པར་མི་འགྱུར་ན་ཏིང་ངེ་འཛིན་ལས་བསླང་བར་ལྟ་ཅི་སྨོས་ཏེ། དེ་ནི་གནས་མེད་དེ་སྲིང་མོ་དེ་ནི་དེ་འདྲ་བའི་ཏིང་ངེ་འཛིན་ཞི་བ་ཐོབ་བོ། །འཇམ་དཔལ་གྱིས་གསོལ་པ། བཅོམ་ལྡན་འདས་སྲིང་མོ་འདི་ཏིང་ངེ་འཛིན་འདི་ལས་སློང་བར་སུ་
[216b.7]ཞིག་གིས་ནུས། བཀའ་སྩལ་པ། འཇམ་དཔལ་དེ་བཞིན་གཤེགས་པའམ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མ་གཏོགས་པར་གཞན་སྲིང་མོ་འདི་ཏིང་ངེ་འཛིན་འདི་ལས་སློང་བར་ནུས་པ་མེད་དོ། །དེ་ནས་རིགས་ཀྱི་བུ་དེའི་མིང་བརྗོད་མ་ཐག་ཏུ་
[217a]
[217a.1]སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་རྣམ་པ་དྲུག་ཏུ་གཡོས་སོ། །དེ་ནས་བཅོམ་ལྡན་འདས་འཇུག་སྲེད་ཀྱི་རྒྱལ་པོའི་གཡོག་བྱང་ཆུབ་སེམས་དཔའ་རབ་ཏུ་དགའ་བའི་རྒྱལ་པོ་ཞེས་བྱ་བ་དེས་དེ་བཞིན་གཤེགས་པ་དེ་ལ་ཞུས་པ། བཅོམ་ལྡན་
[217a.2]འདས་ཅིའི་རྒྱུ་ཅིའི་རྐྱེན་གྱིས་ན་འཇིག་རྟེན་ན་ས་ཆེན་པོ་འདི་གཡོ་བར་གྱུར། བཀའ་སྩལ་པ། རིགས་ཀྱི་བུ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་མིང་བརྗོད་མ་ཐག་ཏུ་ངེས་པར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཡོ་བར་འགྱུར་ཏེ། འཇིག་
[217a.3]རྟེན་གྱི་ཁམས་གཞན་ན་ཡང་གང་ན་དེ་བཞིན་གཤེགས་པ་དག་རིགས་ཀྱི་བུ་དེའི་མིང་བརྗོད་པར་གྱུར་པ་དེའི་ཚེ་བརྗོད་མ་ཐག་ཏུ་ས་ཆེན་པོ་རྣམ་པ་དྲུག་ཏུ་གཡོའོ། །དེ་ནས་འཁོར་དེ་ན་བྱང་ཆུབ་སེམས་དཔའ་དེ་དག་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མཐོང་བར་
[217a.4]སྐོམ། འཇམ་དཔལ་གཞོན་ནུར་གྱུར་པ་ཡང་བྱང་ཆུབ་སེམས་དཔའ་དེ་མཐོང་བར་འདོད་དོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་དེ་དག་ཡོངས་སུ་སྐོམ་པར་ཡང་ཤེས། བདག་ཀྱང་མཐོང་བ་དང་། སྲིང་མོ་དེ་ཏིང་ངེ་འཛིན་དེ་ལས་བསླང་བའི་
[217a.5]ཕྱིར་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཅི་ནས་ཀྱང་བདག་གིས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མཐོང་བར་འགྱུར་བ་དེ་འདྲ་བའི་རྫུ་འཕྲུལ་གྱི་མཐུ་ལེགས་པར་བསྟན་པར་གསོལ། བཅོམ་ལྡན་
[217a.6]འདས་འཁོར་འདི་དག་ཀྱང་རིགས་ཀྱི་བུ་དེ་མཐོང་བར་འཚལ་ན། བཅོམ་ལྡན་འདས་བདག་ཀྱང་སྐྱེས་བུ་དམ་པ་དེ་མཐོང་བར་འཚལ་ན་ཅི་ནས་ཀྱང་སྐྱེས་བུ་དེ་སངས་རྒྱས་ཀྱི་ཞིང་འདིར་མཆི་ཞིང་རིགས་ཀྱི་བུ་དེ་ལས་བརྩམས་ནས་ཆོས་ཟབ་མོ་བཤད་པར་འགྱུར་བ་དང་། བྱང་ཆུབ་
[217a.7]སེམས་དཔའ་འདི་དག་ཀྱང་བྱང་ཆུབ་སེམས་དཔའ་དེ་མཐོང་བར་འགྱུར་ཞིང་མཐོང་ནས་ཀྱང་དེའི་རྗེས་སུ་སློབ་པ་དང་། སྲིང་མོ་དེ་ཡང་ཏིང་ངེ་འཛིན་དེ་ལས་ལྡང་བར་འགྱུར་བ་དེ་འདྲ་བའི་རྫུ་འཕྲུལ་རྣམ་པར་འཕྲུལ་པ་བསྟན་ན་ལེགས་སོ། །དེ་ནས་བཅོམ་ལྡན་འདས་འཇུག་སྲེད་ཀྱི་
[217b]
[217b.1]རྒྱལ་པོ་དེ་ལ་བྱང་ཆུབ་སེམས་དཔའ་རབ་ཏུ་དགའ་བའི་རྒྱལ་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་ཕྱོགས་གང་དང་། སངས་རྒྱས་ཀྱི་ཞིང་གང་ན་རིགས་ཀྱི་བུ་དེ་ལྟར་གནས་པ་ལགས། དེའི་སངས་རྒྱས་ཀྱི་ཞིང་ན་དེ་བཞིན་གཤེགས་པ་དེའི་མཚན་ཅི་ལགས། བཀའ་
[217b.2]སྩལ་པ། རིགས་ཀྱི་བུ་འོག་གི་ཕྱོགས་སུ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་སྣ་ཚོགས་ཀྱི་རྒྱལ་མཚན་ཞེས་བྱ་བ་ཞིག་ཡོད་དོ། །དེ་ན་དེ་བཞིན་གཤེགས་པ་སེང་གེ་དང་། ངང་པ་དང་། བལ་གླང་གི་ཕུང་
[217b.3]པོའི་སྒྲ་བསྒྲགས་པ་ཞེས་བྱ་བ་བཞུགས་འཚོ་གཞེས་ཤིང་ཆོས་ཀྱང་སྟོན་ཏེ། དེ་ན་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ཞེས་བྱ་བ་དེ་ད་ལྟར་གནས་སོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་དེའི་ཚེ་དེ་ལྟར་གདན་ལ་བཞུགས་བཞིན་དུ་ཞབས་
[217b.4]གཡས་པའི་མཐེ་བོ་ལས་བྱང་ཆུབ་སེམས་དཔའ་སྐུལ་བར་བྱེད་པ་ཞེས་བྱ་བའི་འོད་ཟེར་གྱི་ཁ་དོག་ལྟ་བུ་གཏོང་ངོ་། །འོད་དེ་བཏང་མ་ཐག་ཏུ་འོག་གི་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་བརྟོལ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་
[217b.5]སེལ་བའི་ལུས་ལ་ཕོག་སྟེ། རིགས་ཀྱི་བུ་དེ་ལ་ལན་གསུམ་བསྐོར་ནས་སྤྱི་བོར་མི་སྣང་བར་སོང་ངོ་། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ཅིའི་རྒྱུ་ཅིའི་རྐྱེན་གྱིས་ན། གང་གི་ཕྱིར་དེ་ལྟར་འོད་དང་བ་བདག་ལ་ལན་བདུན་བསྐོར་ནས་སྤྱི་བོར་མི་སྣང་
[217b.6]བར་སོང་སྙམ་དུ་བསམས་པ་ལས། དེ་འདི་སྙམ་དུ་སེམས་ཏེ། དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བདག་གཟིགས་པར་བཞེད་དོ་སྙམ་མོ། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་སེང་གེ་དང་། ངང་པ་དང་། བལ་གླང་གི་ཕུང་པོའི་སྒྲ་
[217b.7]བསྒྲགས་པ་དེ་བཞིན་གཤེགས་པ་ག་ལ་བ་དེར་སོང་ནས་ཕྱིན་པ་དང་། བཅོམ་ལྡན་འདས་དེའི་ཞབས་ལ་མགོ་བོས་ཕྱག་འཚལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ནི་སྟེང་གི་ཕྱོགས་སུ་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་
[218a]
[218a.1]བལྟ་བར་འཚལ་ལོ། །བཀའ་སྩལ་པ། དེའི་དུས་ལ་བབ་པར་ཤེས་ན་སོང་ཤིག །དེ་ནས་བཅོམ་ལྡན་འདས་དེ་བཞིན་གཤེགས་པ་སེང་གེ་དང་། ངང་པ་དང་། བལ་གླང་གི་ཕུང་པོའི་སྒྲ་བསྒྲགས་པ་དེའི་གཡོག་དོན་ཐམས་ཅད་གྲུབ་པ་ཞེས་བྱ་བ་དེས། དེ་བཞིན་གཤེགས་
[218a.2]པ་དེ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ནི་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་མཐོང་བར་འཚལ་ལོ། །དེ་ནས་དེ་བཞིན་གཤེགས་པ་སེང་གེ་དང་། ངང་པ་དང་། བལ་གླང་གི་ཕུང་པོའི་སྒྲ་བསྒྲགས་པས་དེའི་ཚེ་སྨིན་མཚམས་ཀྱི་མཛོད་སྤུ་ནས་འོད་བྱུང་ངོ་། །འོད་བྱུང་བ་
[218a.3]དེས་སྟེང་གི་ཕྱོགས་ཀྱི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་བརྟོལ་ནས། འཇིག་རྟེན་གྱི་ཁམས་ཀུན་ཏུ་འོད་ཅེས་བྱ་བར་སྣང་བར་གྱུར་ཏེ་དེ་ཉིད་དུ་བྱུང་བ་བཞིན་དུ་སྣང་སྟེ། དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བྱང་ཆུབ་སེམས་དཔའ་མང་པོས་བསྐོར་ཅིང་འཛམ་
[218a.4]བུའི་ཆུ་བོའི་གསེར་གྱི་རི་བཞིན་དུ་ཆོས་འཆད་དེ། འདི་ལྟ་སྟེ། དཔེར་ན་འདོམ་གང་ཙམ་ན་སྐྱེས་བུ་མིག་དང་ལྡན་པ་གཅིག་གིས་སྐྱེས་བུ་གཅིག་གི་རང་བཞིན་ལ་རྟོག་པ་དེ་བཞིན་དུ་འཁོར་དེ་དག་ཐམས་ཅད་ཀྱིས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བྱང་ཆུབ་སེམས་དཔའི་དགེ་འདུན་དང་བཅས་
[218a.5]པ་མཐོང་ངོ་། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་བྱང་ཆུབ་སེམས་དཔའ་ལྔ་འབུམ་དང་སེམས་གཅིག་བསྐྱེད་པས་སངས་རྒྱས་ཀྱི་ཞིང་དེ་ནས་མི་སྣང་བར་གྱུར་ནས་འཇིག་རྟེན་གྱི་ཁམས་ཀུན་ཏུ་འོད་ཅེས་བྱ་བར་གནས་ཏེ། དེ་བཞིན་གཤེགས་པ་འཇུག་སྲེད་
[218a.6]ཀྱི་རྒྱལ་པོའི་ཞབས་ལ་མགོ་བོས་ཕྱག་འཚལ་ཏེ་སྤྱན་སྔར་འདུག་གོ། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་བྱང་ཆུབ་སེམས་དཔའ་དེ་དག་དང་བཅས་ཏེ་ལུས་མི་སྣང་བར་སོང་ནས། བཅོམ་ལྡན་འདས་དེའི་ཞབས་ལ་མགོ་བོས་ཕྱག་འཚལ་ཏེ། བཅོམ་
[218a.7]ལྡན་འདས་ལ་ལན་གསུམ་བསྐོར་ནས་སྟེང་གི་བར་སྣང་ལ་གནས་ཤིང་ལུས་ཐམས་ཅད་སུན་འབྱིན་ཅེས་བྱ་བའི་ཏིང་ངེ་འཛིན་ལ་མཉམ་པར་བཞག་གོ། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་ཇི་ལྟ་བུའི་ལྟས་ཀྱིས་སྟེང་གི་བར་སྣང་ལས་ལྷའི་མེ་ཏོག་གི་ཆར་
[218b]
[218b.1]འབབ་པ་དང་། མེ་ཏོག་དེ་དག་ཀྱང་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་ཞབས་ལ་འབབ་ཅིང་། མེ་ཏོག་དེ་དག་ལས་སེང་གེ་དང་། ངང་པ་དང་། བལ་གླང་གི་ཕུང་པོའི་སྒྲ་བསྒྲགས་པ་དེ་བཞིན་གཤེགས་པ་ནི་བཅོམ་ལྡན་འདས་ལ་བསྙུང་བ་མ་མཆིས་
[218b.2]སམ། འོ་མ་བརྒྱལ་ཏམ། བཞེངས་པ་ཡང་ངམ། སོ་བཞིན་ནམ། མཐུ་མངའ་འམ། བདེ་བ་ལ་རེག་པར་གནས་སམ་ཞེས་གསུང་ངོ་ཞེས་ཟེར་བ་དེ་འདྲ་བའི་སྒྲ་འབྱུང་བར་འགྱུར་བ་དེ་ལྟ་བུའི་ལྟས་མཛད་དོ། །དེ་ནས་འཁོར་དེ་ཐམས་ཅད་ངོ་མཚར་ཐོབ་པར་གྱུར་ནས། བཅོམ་ལྡན་
[218b.3]འདས་གང་མེ་ཏོག་འདི་འདྲ་བ་དག་དང་། སྒྲ་འདི་འདྲ་བར་ཡིད་དུ་མཆི་བ་སྒྲོགས་པར་བགྱིད་པ་སུའི་མཐུ་ལགས་ཞེས་དེ་སྐད་ཀྱི་ཚིག་སྨྲས་སོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་
[218b.4]འདས་གང་མེ་ཏོག་འདི་དག་ཆར་འབབ་པ་དང་། མེ་ཏོག་དེ་དག་ལས་འདི་འདྲ་བའི་སྒྲ་ཡིད་དུ་མཆི་བ་འབྱུང་བ་སུའི་མཐུ་ལགས། བཀའ་སྩལ་པ། འཇམ་དཔལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེའི་མཐུ་ཡིན་ནོ། །གསོལ་པ། བཅོམ་ལྡན་འདས་བྱང་
[218b.5]ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་གང་ན་མཆིས། བཀའ་སྩལ་པ། འཇམ་དཔལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་ནི་སྟེང་གི་བར་སྣང་ལ་འདུག་སྟེ། བྱང་ཆུབ་སེམས་དཔའ་ལྔ་འབུམ་དང་འགྲོགས་ནས་ངའི་རྐང་པ་ལ་
[218b.6]ཕྱག་འཚལ་ཏེ། སྟེང་གི་བར་སྣང་ལ་ལུས་ཐམས་ཅད་སུན་འབྱིན་པ་ཞེས་བྱ་བའི་ཏིང་ངེ་འཛིན་ལ་མཉམ་པར་གཞོག་གོ། །གསོལ་པ། བཅོམ་ལྡན་འདས་བྱང་ཆུབ་སེམས་དཔའ་དེ་དག་མི་གདའོ། །བཀའ་སྩལ་པ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་
[218b.7]པར་སེལ་བའི་མཐུས་མི་སྣང་ངོ་། །དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ། བདག་ཀྱང་ལུས་ཐམས་ཅད་སུན་འབྱིན་པའི་ཏིང་ངེ་འཛིན་ལ་མཉམ་པར་བཞག་གོ། །བདག་གིས་ཀྱང་ཏིང་ངེ་འཛིན་དེ་ལ་མཉམ་པར་བཞག་སྟེ་སྐྱེས་བུ་དམ་པ་སྒྲིབ་པ་ཐམས་ཅད་
[219a]
[219a.1]རྣམ་པར་སེལ་བ་དེ་དང་། བྱང་ཆུབ་སེམས་དཔའ་དེ་དག་ཡོངས་སུ་བཙལ་བར་བྱའོ་སྙམ་མོ། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་འཇམ་དཔལ་གཞོན་ནུར་གྱུར་པའི་སེམས་ཀྱི་རྣམ་པར་རྟོག་པ་སེམས་ཀྱིས་ཤེས་ནས་བར་སྣང་ལ་ལུས་མི་
[219a.2]སྣང་བར་བྱས་ཏེ། འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་དེ་ཇི་སྙམ་དུ་སེམས། ལུས་ཐམས་ཅད་སུན་འབྱིན་པའི་ཏིང་ངེ་འཛིན་ཅེས་བྱ་བ་གཅིག་པུའོ་སྙམ་དུ་ཁྱོད་དེ་ལྟར་མ་ལྟ་ཤིག །དེ་ཅིའི་ཕྱིར་ཞེ་ན། འཇམ་དཔལ་རྒྱ་མཚོ་མཆིང་རྣམ་ཆེན་པོ་ན་ཆུའི་
[219a.3]ཕུང་པོ་ཇི་ཙམ་ཡོད་པ་དེའི་ཆུའི་ཐིགས་པ་ཇི་སྙེད་ཡོད་པ་དེ་སྙེད་ཀྱི་ལུས་ཐམས་ཅད་སུན་འབྱིན་པའི་ཏིང་ངེ་འཛིན་ལ་ང་མཉམ་པར་གཞོག་པར་ཡང་བྱེད་ལྡང་བར་ཡང་བྱེད་དེ། ཁྱོད་ནི་དེ་དག་གི་མིང་ཙམ་ཡང་མི་ཤེས་སོ། །དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ། 
[219a.4]གལ་ཏེ་བདག་གིས་ཏིང་ངེ་འཛིན་དེ་མ་བསྒྲུབས་ན་བདག་གིས་སྔར་སྦྱངས་པ་དག་དོན་མེད་དོ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པས་དེའི་ཚེ་ཇི་ལྟ་བུའི་བརྩོན་འགྲུས་ཀྱིས་སེ་གོལ་གཅིག་གིས་འགྲུབ་པར་འགྱུར་བ་དེ་འདྲ་བའི་བརྩོན་འགྲུས་བརྩམས་སོ། །དེ་ནས་དེ་བཞིན་
[219a.5]གཤེགས་པ་འཇུག་སྲེད་ཀྱི་རྒྱལ་པོས་བྱང་ཆུབ་སེམས་དཔའ་དེ་དག་ལ་བཀའ་སྩལ་པ། རིགས་ཀྱི་བུ་དག་ཏིང་ངེ་འཛིན་གང་བྱང་ཆུབ་སེམས་དཔའ་གཞན་གྱིས་བསྐལ་པ་བྱེ་བ་ཁྲག་ཁྲིག་ཏུའང་གྲུབ་པར་མི་འགྱུར་བ་དེ་འཇམ་དཔལ་གཞོན་ནུར་གྱུར་པས་སེ་གོལ་གཅིག་གིས་
[219a.6]བསྒྲུབས་སོ། །ལྷག་པའི་བསམ་པའི་སྦྱངས་པའི་ཁྱད་པར་ལ་ལྟོས། དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་འཁོར་འདི་དག་སྐྱེས་བུ་དམ་པ་དེ་རྣམས་དང་། བྱང་ཆུབ་
[219a.7]སེམས་དཔའ་དེ་མཐོང་བར་འཚལ་ན་བསྟན་པར་གསོལ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་བཀའ་སྩལ་པ། འཁོར་འདི་དག་ཁྱོད་མཐོང་བར་འདོད་ཀྱིས། རིགས་ཀྱི་བུ་ཁྱོད་ཀྱིས་བདག་གི་ལུས་སྟོན་ཅིག །དེ་ནས་བྱང་ཆུབ་སེམས་
[219b]
[219b.1]དཔའ་སྒྲིབ་པ་ཐམས་ཅད་རྣམ་པར་སེལ་བས་བར་སྣང་དེ་ལས་བབས་ཏེ། སླར་ཡང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་བྱང་ཆུབ་སེམས་དཔའ་དེ་དང་འགྲོགས་ཏེ། ལུས་མི་སྣང་བར་བྱས་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །ང་མཐོང་
[219b.2]ངམ། འཇམ་དཔལ་གྱིས་སྨྲས་པ། ངས་མ་མཐོང་ངོ་། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་བཀའ་སྩལ་པ། རིགས་ཀྱི་བུ་འདི་དག་དང་། འཁོར་འདི་ཁྱོད་ཀྱི་ལུས་མཐོང་བར་འདོད་ཀྱིས་རིགས་ཀྱི་བུ་ཁྱོད་
[219b.3]ཀྱིས་བདག་གི་ལུས་སྟོན་ཅིག །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་བྱང་ཆུབ་སེམས་དཔའ་ལྔ་འབུམ་དེ་དག་དང་འགྲོགས་ཏེ་གཟུགས་ཀྱི་ལུས་ཡོངས་སུ་རྫོགས་པས་བདག་གིས་ལུས་སྟོན་ཏོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་
[219b.4]སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་སྨྲས་པ། རིགས་ཀྱི་བུ་ཁྱོད་ཀྱིས་སྲིང་མོ་འདི་ཏིང་ངེ་འཛིན་འདི་ལས་སློངས་ཤིག །སྨྲས་པ། འཇམ་དཔལ་སྲིང་མོ་འདི་ཏིང་ངེ་འཛིན་འདི་ལས་སློངས་ཤིག་ཅེས་དེ་སྐད་སྨྲས་པ་དང་། ཅི་འདི་མིང་བསླང་བར་བྱའམ། འོན་ཏེ་
[219b.5]གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་བསླང་བར་བྱ། འཇམ་དཔལ་གཟུགས་ཀྱི་རང་བཞིན་ནི་མཉམ་པར་མི་གཞོག་གོ། །ཚོར་བའི་རང་བཞིན་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་རང་བཞིན་ནི་མཉམ་པར་ཡང་མི་
[219b.6]གཞོག་ལྡང་བར་ཡང་མི་བྱེད་དོ། །འཇམ་དཔལ་ཆོས་ཐམས་ཅད་ཀྱི་རང་བཞིན་གང་ཡིན་པ་དེ་ནི་མཉམ་པར་ཡང་མི་གཞོག །ལྡང་བར་ཡང་མི་བྱེད་ན་ཆོས་དེ་གང་ཞིག་བསླང་བར་བྱ། འཇམ་དཔལ་གལ་ཏེ་སྲིང་མོ་འདི་མཉམ་པར་གཞོག་པར་འགྱུར་ན་ནི་དེའི་ཕྱིར་བསླང་བར་
[219b.7]བྱ་ན། འཇམ་དཔལ་སྲིང་མོ་འདིས་ནི་ཅུང་ཟད་ཀྱང་མཉམ་པར་བཞག་པ་མེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ནི་གཡོ་ཞིང་བྱེད་པ་མེད་པའི་ཕྱིར་རོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་
[220a]
[220a.1]བ་ལ་བཀའ་སྩལ་པ། རིགས་ཀྱི་བུ་ཁྱོད་ཀྱིས་སྲིང་མོ་འདི་ཏིང་ངེ་འཛིན་འདི་ལས་སློང་ཤིག །གསོལ་པ། བཅོམ་ལྡན་འདས་བདག་ནི་སྤྱི་བརྟོལ་བགྱིད་པའི་རྔོ་མི་ཐོགས་ཏེ། དེ་བཞིན་གཤེགས་པས་ཁྱོད་ཀྱིས་དགེ་བ་ནི་བཅབ་པར་གྱིས་ཤིག་ཅེས་བཀའ་སྩལ་པས་དེ་
[220a.2]བཞིན་གཤེགས་པ་ཉིད་ཀྱིས་སྲིང་མོ་འདི་བསླང་བར་གསོལ། བཅོམ་ལྡན་འདས་བདག་གིས་ནི་སྲིང་མོ་འདི་ཏིང་ངེ་འཛིན་འདི་ལས་བསླང་བའི་རྔོ་ཡང་ཐོགས་མོད་ཀྱི་དེ་བཞིན་གཤེགས་པ་དག་ཆོས་ཐམས་ཅད་ཤེས་པ་དང་སྟོན་པ་ལ་མཁས་པ་ལགས་ཀྱིས་དེ་བཞིན་གཤེགས་པ་ཉིད་ཀྱིས་
[220a.3]སྲིང་མོ་འདི་བསླང་བར་གསོལ། དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་ཏིང་ངེ་འཛིན་གྱི་སེམས་ལས་ལྡང་བྱེད་ཅེས་བྱ་བའི་ཏིང་ངེ་འཛིན་ལ་མཉམ་པར་བཞག་ནས་དེ་བཞིན་གཤེགས་པས་མཉམ་པར་བཞག་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་
[220a.4]ན་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། བྱང་ཆུབ་སེམས་དཔའ་མཉམ་པར་གཞོག་པ་ཇི་སྙེད་ཡོད་པ་དེ་དག་ཐམས་ཅད་ལངས་པར་གྱུར་ཏོ། །སྲིང་མོ་དེ་ཡང་ཏིང་ངེ་འཛིན་དེ་ལས་ལངས་པར་གྱུར་ཏེ་ལངས་ནས་ས་ཆེན་པོ་རྣམ་པ་དྲུག་ཏུ་གཡོ་བར་བྱས་ཏེ་སྟེང་གི་བར་སྣང་ལ་འདུག་གོ། 
[220a.5]ཡང་དེའི་ཚེ་ལྷའི་བུ་བརྒྱ་སྟོང་ཕྲག་དུ་མ་དག་འདུས་པར་གྱུར་ཏོ། །དེ་ནས་སྲིང་མོ་དེ་སྟེང་གི་བར་སྣང་ལ་འདུག་པ་དེས་མེ་ཏོག་ཨུད་པ་ལ་དང་། ཀུ་མུ་ད་དང་། པུན་ད་རི་ཀས་དེ་བཞིན་གཤེགས་པའི་སྐུ་ལ་གཏོར་ཏོ། །དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་ཐེ་ཚོམ་སེལ་བ་ལ་འདི་
[220a.6]སྐད་ཅེས་སྨྲས་སོ། །སྲིང་མོ་ཁྱོད་དེ་འདྲ་བའི་ཏིང་ངེ་འཛིན་ཞི་བ་ཐོབ་པ་ངོ་མཚར་ཏོ། །སྨྲས་པ། འཇམ་དཔལ་དེ་སྐད་མ་གསུང་རྣམ་པར་རྟོག་པ་ལ་མ་སྤྱོད་ཅིག །བདག་ནི་ཞི་བའི་ཏིང་ངེ་འཛིན་ཐོབ་པ་མ་ལགས་སོ། །དེ་ཅིའི་ཕྱིར་ཞེ་ན། སངས་རྒྱས་བཅོམ་ལྡན་འདས་ཀྱི་བྱང་ཆུབ་ནི་མ་ཐོབ་པས་
[220a.7]བསྐྱེད་པའོ། །འཇམ་དཔལ་གང་ན་ཐོབ་པ་ཡོད་པ་དེ་ན་ནི་དམིགས་པ་ཡང་ཡོད་དོ། །འཇམ་དཔལ་ཆོས་ཐམས་ཅད་ནི་ཞི་བ་རབ་ཏུ་ཞི་བ་ཉེ་བར་ཞི་བ་སྟེ་ཞི་བ་ནི་ཞི་བར་མི་བྱའོ། །ཞི་བ་ནི་མཉམ་པར་ཡང་མི་གཞོག་ལྡང་བར་ཡང་མི་བྱེད་དོ། །སྨྲས་པ། སྲིང་མོ་དེ་བཞིན་ཏེ། ཇི་སྐད་སྨྲས་པ་བཞིན་མོད་ཀྱི་
[220b]
[220b.1]འོན་ཀྱང་ཁྱོད་ནི་ཏིང་ངེ་འཛིན་རྒྱ་ཆེན་པོ་ཐོབ་པ་སྟེ། ཁྱོད་ནི་སིལ་སྙན་གྱི་སྒྲ་ཆེན་པོ་ཕྱུང་བས་ཀྱང་ལངས་པར་མ་གྱུར་ཏོ། །སྨྲས་པ། འཇམ་དཔལ་ཅི་ཆོས་ཀྱི་དབྱིངས་ལ་མཉམ་པར་གཞོག་པའམ། ལྡང་བ་མཆིས་སམ། སྨྲས་པ། སྲིང་མོ་དེ་མ་ལགས་སོ། །སྨྲས་པ། འཇམ་
[220b.2]དཔལ་ཅི་གང་མཉམ་པར་མ་བཞག་པ་དེ་བསླང་བར་ནུས་སམ། སྨྲས་པ། དེ་མ་ལགས་སོ། །སྨྲས་པ། འཇམ་དཔལ་གང་དག་ལ་ཁ་དོག་དང་། མཚན་དང་། དབྱིབས་དང་། མཚན་མ་མ་མཆིས་པ་དེ་དག་མཉམ་པར་གཞོག་གི །གང་ལ་ཁ་དོག་མ་མཆིས། 
[220b.3]མཚན་མ་མཆིས། དབྱིབས་མ་མཆིས། མཚན་མ་མ་མཆིས་པ་དེ་དག་གང་དུ་མཉམ་པར་གཞོག་སྟེ། འཇམ་དཔལ་དེ་དག་ནི་རང་བཞིན་གྱིས་དུས་ཐམས་ཅད་དུ་མཉམ་པར་བཞག་གི། །དེ་དག་ནི་སླར་མཉམ་པར་མི་གཞོག །ལྡང་བར་མི་བྱེད་དོ། །དེ་བས་
[220b.4]ན་འཇམ་དཔལ་གསོན་ཅིག །འཇམ་དཔལ་འདི་ལྟ་སྟེ། དཔེར་ན་ལྷ་དང་མིའི་སིལ་སྙན་ཐམས་ཅད་དཀྲོལ་ན་ཅི་ཡིད་དུ་འོང་བའི་སྒྲ་འབྱུང་ངམ། སྨྲས་པ། སྲིང་མོ་དེ་བཞིན་ནོ། །འཇམ་དཔལ་ཅི་ནམ་མཁའི་ཁམས་ནི་སིལ་སྙན་འདི་དག་ལས་ཡིད་དུ་འོང་བའི་སྒྲ་འབྱུང་
[220b.5]ངོ་སྙམ་དུ་འགྱུར་རམ། སྨྲས་པ། སྲིང་མོ་དེ་མ་ལགས་སོ། །འཇམ་དཔལ་དེ་བས་ན་འདི་ལ་ཆོས་ཐམས་ཅད་ནམ་མཁའ་དང་མཚུངས་ན་འདི་ལ་སུ་ཞིག་སྒྲ་ཐོས་པར་འགྱུར། གང་ལ་རྣམ་པར་ཤེས་པ་ཡོད་པ་དེས་ཐོས་སུ་ཟད་དོ། །སྨྲས་པ། སྲིང་མོ་གང་
[220b.6]གིས་སྒྲ་ཐོས་པར་གྱུར་པའི་རྣ་བ་ཁྱོད་ལ་མེད་དམ། དེ་ནས་སྲིང་མོ་དེ་ཅང་མི་སྨྲ་བར་གྱུར་ནས། སྨྲས་པ། སྲིང་མོ་ཅིའི་ཕྱིར་ཅང་མི་སྨྲ་བར་གྱུར། སྨྲས་པ། མི་ཐོས་སོ། །སྨྲས་པ། ཅིའི་ཕྱིར། སྨྲས་པ། རྣ་བ་མི་དམིགས་པའི་ཕྱིར་རོ། །གཞན་ཡང་
[220b.7]སྲིང་མོ་ཐེ་ཚོམ་སེལ་བ་དེས། འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་འདི་ལྟ་སྟེ། དཔེར་ན་རླུང་གི་དཀྱིལ་འཁོར་ཆེན་པོ་ཞིག་ལངས་ཏེ་ཤིང་ཆེན་པོ་དག་གཡོ་བར་གྱུར་ཀྱང་རླུང་ནི་སུས་ཀྱང་བལྟར་མི་ནུས་ལ། དེ་ཡང་རྣམ་པར་
[221a]
[221a.1]མི་རྟོག་པ་དེ་དག་ཀྱང་རྣམ་པར་མི་རྟོག་སྟེ། རླུང་ཡང་བདག་གིས་ཤིང་དག་བསྒུལ་བར་བྱའོ་སྙམ་དུ་དེ་ལྟར་མི་སེམས་སོ། །ཤིང་དག་ཀྱང་བདག་ཅག་ནི་རླུང་དག་གིས་བསྒུལ་ཏོ་སྙམ་དུ་མི་སེམས་སོ། །འཇམ་དཔལ་དེ་བཞིན་དུ་བྱང་ཆུབ་སེམས་དཔའ་ཤེས་
[221a.2]རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་རྣམ་པར་རྟོག་པ་ཐམས་ཅད་སྤངས་པ་ཡང་བདག་ནི་མཉམ་པར་གཞོག་པ་དང་ལྡང་བར་བྱའོ་སྙམ་དུ་མི་སེམས་སོ། །དེ་ཅིའི་ཕྱིར་ཞེ་ན། ཆོས་ཐམས་ཅད་རང་བཞིན་གྱིས་དབེན་པའི་ཕྱིར་རོ། །འཇམ་དཔལ་གྱིས་སྨྲས་པ། སྲིང་མོ་བར་
[221a.3]སྣང་ལས་བོབས་ལ་དེ་བཞིན་གཤེགས་པའི་སྤྱན་སྔར་འདུག་ལ་ཤོད་ཅིག །སྲིང་མོ་དེས་སྨྲས་པ། འཇམ་དཔལ་བདག་གི་སྤྱོད་ཡུལ་དུ་མཆིས་ཀྱི། བདག་ལ་གཞན་གྱི་སྤྱོད་ཡུལ་ནི་མི་འཚལ་ལོ། །སྨྲས་པ། སྲིང་མོ་ཁྱོད་ཀྱི་བདག་གི་སྤྱོད་ཡུལ་གང་ཡིན་སྨྲས་
[221a.4]པ། འཇམ་དཔལ་ནམ་མཁའི་དབྱིངས་ནི་སེམས་ཅན་ཐམས་ཅད་ཀྱི་སྤྱོད་ཡུལ་ལོ། །དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ནི་ནམ་མཁའ་ལས་འགྲོ་ཞིང་འོང་སྟེ། སེམས་ཅན་གྱི་སྤྱོད་པ་དེ་ཇི་ཙམ་པ་དེ་ཐམས་ཅད་ནི་ནམ་མཁའ་ལ་སྤྱོད་དོ། །དེ་བས་ན་ནམ་
[221a.5]མཁའ་ནི་སེམས་ཅན་ཐམས་ཅད་ཀྱི་སྤྱོད་ཡུལ་ཏེ། འདི་ལྟ་སྟེ། ནམ་མཁའི་ཕྱག་རྒྱ་འདི་ནི་ཆོས་ཐམས་ཅད་ཀྱི་ཕྱག་རྒྱའོ། །དེ་ནས་སྲིང་མོ་དེ་སྟེང་གི་བར་སྣང་ལས་བབས་ནས་ཕྱོགས་གཅིག་ཏུ་པད་མོ་ལ་འདུག་གི། །དེ་བཞིན་གཤེགས་པའི་ཞབས་ལ་མགོ་
[221a.6]བོས་ཕྱག་ཀྱང་མི་འཚལ། ཚིག་ཀྱང་མི་སྨྲའོ། །དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལ་འདི་སྐད་ཅེས་སྨྲས་སོ། །སྲིང་མོ་གང་ཁྱོད་ནི་དེ་བཞིན་གཤེགས་པ་ལ་ཕྱག་མི་འཚལ་བར་འདུག་སྟེ་གུས་པ་མ་ཡིན་ནོ། །སྨྲས་པ། འཇམ་དཔལ་དེ་བཞིན་
[221a.7]ཏེ། འཇམ་དཔལ་བདག་ནི་གུས་པ་མ་ལགས་སོ། །དེ་ཅིའི་ཕྱིར་ཞེ་ན། དེ་ལྟར་ཅི་ནས་ཀྱང་བྱེད་པ་ཡང་མེད། མི་བྱེད་པ་ཡང་མེད་པ་དེ་ལྟར་བདག་མ་གུས་མོད་ཀྱི། འཇམ་དཔལ་དེ་བཞིན་ཉིད་ལ་ཕྱག་བགྱི་བར་ནུས་སམ། སྨྲས་པ། དེ་མ་ལགས་སོ། །
[221b]
[221b.1]སྨྲས་པ། དེ་བཞིན་གཤེགས་པ་ལའང་ཕྱག་འཚལ་བར་མི་ནུས་སོ། །དེ་ཅིའི་ཕྱིར་ཞེ་ན། དེ་ལྟར་དེ་བཞིན་གཤེགས་པ་དང་དེ་བཞིན་ཉིད་དེ་ནི་གཉིས་སུ་མེད་དེ། གཉིས་ལྟ་བུར་དབྱེར་མེད་པའི་ཕྱིར་རོ། །ཡང་སྨྲས་པ། འཇམ་དཔལ་ཁྱོད་ཀྱིས་དེ་བཞིན་གཤེགས་པ་མཐོང་
[221b.2]ངམ། སྨྲས་པ། མཐོང་ངོ་། །སྨྲས་པ། ཇི་ལྟར་མཐོང་། སྨྲས་པ། ཇི་ལྟར་རྡུལ་ཙམ་ཡང་མ་མཐོང་བ་དེ་ལྟར་མཐོང་སྟེ་དེ་འདྲ་བར་མཐོང་ངོ་། །སྨྲས་པ། དེ་ལྟར་མཐོང་ན་ཅི་ཞིག་མཐོང་། སྨྲས་པ། དེ་ལྟར་མཐོང་ན་ཅུང་ཟད་ཀྱང་མ་མཐོང་ངོ་། །སྨྲས་པ། འཇམ་
[221b.3]དཔལ་གང་ཁྱོད་ཅུང་ཟད་ཀྱང་མ་མཐོང་ན་ཅི་ཁྱོད་མིག་རྟུལ་ལམ། སྨྲས་པ། བདག་ནི་མིག་རྟུལ་བ་ཡང་མ་ཡིན། མིག་ལྔ་དང་ལྡན་པའང་མ་ཡིན། མིག་མེད་པ་ཡང་མ་ཡིན་ནོ། །དེ་ཅིའི་ཕྱིར་ཞེ་ན། སྲིང་མོ་མིག་ནི་མ་སྐྱེས་པ། ཡང་དག་པར་མ་སྐྱེས་པ། སྒྱུ་མ་
[221b.4]ལྟ་བུ་སྟེ། ཆོས་ཐམས་ཅད་དངོས་པོ་མེད་པའི་ཕྱིར་དེ་ནི་དངོས་པོའམ། དངོས་པོ་མེད་པ་གང་གིས་ཀྱང་བཤད་པར་མི་བྱའོ། །སྨྲས་པ། འཇམ་དཔལ་ཅི་ཆོས་ཐམས་ཅད་དངོས་པོ་མེད་པའམ། སྨྲས་པ། དངོས་པོ་ཡོད་པ་ཡང་མ་ཡིན། དངོས་པོ་མེད་པ་ཡང་མ་
[221b.5]ཡིན་ནོ། །སྨྲས་པ། འཇམ་དཔལ་དེ་བཞིན་དུ་ཇི་སྐད་སྨྲས་པ་བཞིན་ནོ། །དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལ་འདི་སྐད་ཅེས་སྨྲས་སོ། །ཅིའི་ཕྱིར་ན་སྲིང་མོ་ཁྱོད་བུད་མེད་ཀྱི་ལུས་ལས་སྒྱུར་བར་མི་བྱེད། སྨྲས་པ། འཇམ་དཔལ་དེ་སྐད་མ་སྨྲ། 
[221b.6]རྣམ་པར་མ་རྟོག་ཤིག །ཁྱོད་ཀྱིས་ཆོས་གང་ཡང་སྐྱེས་པའམ། བུད་མེད་དུ་གྱུར་པ་དེ་མཐོང་ངམ། སྨྲས་པ། དེ་མ་ཡིན་ནོ། །སྨྲས་པ། འཇམ་དཔལ་ཇི་སྙམ་དུ་སེམས། གཟུགས་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །ཚོར་
[221b.7]བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །འཇམ་དཔལ་དེ་ཇི་སྙམ་དུ་སེམས། མིག་སྐྱེས་པའམ། བུད་མེད་ཡིན་ནམ། རྣ་བ་དང་། སྣ་དང་། ལྕེ་དང་། ལུས་དང་། ཡིད་སྐྱེས་པའམ། བུད་
[222a]
[222a.1]མེད་ཡིན་ནམ། སྨྲས་པ། མ་ཡིན་ནོ། །འཇམ་དཔལ་དེ་ཇི་སྙམ་དུ་སེམས། སའི་ཁམས་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་ཁམས་དང་། རྣམ་པར་
[222a.2]ཤེས་པའི་ཁམས་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །འཇམ་དཔལ་དེ་ཇི་སྙམ་དུ་སེམས། ཡི་གེ་གང་དག་གིས་བཤད་པའི་ཡི་གེ་དག་ཏུ་སྐྱེས་པའམ། བུད་མེད་དུ་དམིགས་སམ། སྨྲས་པ། དེ་ནི་མ་ཡིན་ནོ། །འཇམ་དཔལ་འོ་ན་ད་འཇམ་
[222a.3]དཔལ་ཇི་ལྟར་ན་སྲིང་མོ་ཁྱོད་ཅིའི་ཕྱིར་བུད་མེད་ཀྱི་ལུས་ལས་བསྒྱུར་བ་མེད་ཅེས་དེ་སྐད་སྨྲ། འཇམ་དཔལ་གལ་ཏེ་བདག་བུད་མེད་དུ་དམིགས་སམ། སྐྱེས་པར་མཐོང་ན་ནི་བུད་མེད་ཀྱི་ལུས་དེ་བོར་ཏེ་སྐྱེས་པའི་ལུས་བླང་ན། འཇམ་དཔལ་བདག་ནི་བུད་མེད་དུའང་མི་
[222a.4]དམིགས། སྐྱེས་པར་ཡང་མི་མཐོང་ན་དེ་ཇི་ལྟར་ན་བུད་མེད་ཀྱི་ལུས་ལས་བསྒྱུར་བར་བགྱི། འཇམ་དཔལ་ཆོས་ཀྱི་དབྱིངས་ནི་འབྱུང་བར་ཡང་མི་འགྱུར། འཇིག་པར་ཡང་མི་འགྱུར་རོ། །དེ་བཞིན་ཉིད་དང་། ཡང་དག་པའི་མཐའ་དང་། སྟོང་པ་ཉིད་དང་། ནམ་
[222a.5]མཁའི་དབྱིངས་ཀྱང་འབྱུང་བར་མི་འགྱུར། འཇིག་པར་ཡང་མི་འགྱུར་ན། དེ་ཇི་ལྟར་ན་ཆོས་ཐམས་ཅད་ནམ་མཁའ་དང་མཚུངས་པ་ལ་བུད་མེད་ཀྱི་ལུས་དོར་ཞིང་སྐྱེས་པའི་ལུས་བླང་བར་ནུས་པར་འགྱུར། དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་བླང་བའམ། 
[222a.6]མི་བླང་བའི་ཕྱིར་ཆོས་འཆད་པར་མི་འགྱུར་ཏེ། ཡང་འཇམ་དཔལ་མིག་ནི་སྐྱེས་པ་མ་ཡིན། བུད་མེད་མ་ཡིན། དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་སྐྱེས་པ་མ་ཡིན། བུད་མེད་མ་ཡིན་ནོ་ཞེས་དེ་བཞིན་གཤེགས་པས་གསུངས་ཏེ། 
[222a.7]ཆོས་གང་སྐྱེས་པ་མ་ཡིན། བུད་མེད་མ་ཡིན་པ་དེ་ནི་འབྱུང་བ་ཡང་མེད། འཇིག་པ་ཡང་མེད་དོ། །སྨྲས་པ། སྲིང་མོ་ཁྱོད་ཀྱིས་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད། སྨྲས་པ། སྒྱུ་མའི་སྐྱེས་བུས་ཇི་སྲིད་ནས་རྣམ་
[222b]
[222b.1]པར་ཤེས་པའོ། །སྨྲས་པ། སྒྱུ་མའི་སྐྱེས་བུ་ཡོད་དམ། སྨྲས་པ། དེ་མ་ཡིན་ནོ། །སྨྲས་པ། འོ་ན་ཅིའི་ཕྱིར་ན་དེ་སྐད་སྨྲ། ཁྱོད་ཅི་བཟོད་པ་སྐྱེས་སམ། སྨྲས་པ། དེ་མ་ཡིན་ནོ། །སྨྲས་པ། འོ་ན་ཅིའི་ཕྱིར་ན་འཆད་པར་བྱེད། སྨྲས་པ། སྒྱུ་མའི་སྐྱེས་བུས་ཇི་
[222b.2]སྲིད་ནས་བྱང་ཆུབ་ཏུ་སེམས་བསྐྱེད་པ་དེ་སྲིད་ནས་བདག་གིས་བྱང་ཆུབ་ཏུ་སེམས་བསྐྱེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་སྒྱུ་མ་ལྟ་བུ་ཡིན་པའི་ཕྱིར་རོ། །ཡང་ཇི་སྲིད་ནས་ཁྱོད་ཀྱིས་བྱང་ཆུབ་ཏུ་སེམས་བསྐྱེད་ཅེས་དེ་སྐད་སྨྲས་པའི་འདྲི་བ་འདི་ནི་ཚུལ་བཞིན་མ་ཡིན་ནོ། །དེ་ཅིའི་ཕྱིར་
[222b.3]ཞེ་ན། མི་སྐྱེ་བ་ནི་བསྐྱེད་པར་མི་ནུས། དགག་པར་མི་ནུས། གདགས་པར་མི་ནུས། གང་དགག་ཏུ་མེད་པའི་ཆོས་དེ་ནི་སྐྱེད་པའམ། དགག་པར་མི་ནུས་སོ། །སྨྲས་པ། ཚུལ་བཞིན་དུ་འདྲི་བ་ནི་གང་། ཚུལ་དེ་ནི་གང་། སྨྲས་པ། མི་སྐྱེ་བ་ནི་ཚུལ་ཏེ། དེ་འདྲ་
[222b.4]བར་འདི་འདྲ་བ་ནི་ཚུལ་བཞིན་དུ་འདྲི་བའོ། །ཡང་སྲིང་མོ་ཁྱོད་བཟོད་པ་སྐྱེས་སམ། ཞེས་དེ་སྐད་སྨྲ་བ། བདག་ནི་བཟོད་པ་སྐྱེས་པ་ཡང་མ་ལགས། བཟོད་པ་མ་སྐྱེས་པ་ཡང་མ་ལགས་སོ། །དེ་ཅིའི་ཕྱིར་ཞེ་ན། བཟོད་པ་ནི་མི་དམིགས་པའི་ཕྱིར་བསྐྱེད་པར་ཡང་མ་
[222b.5]ལགས། འབྲི་བ་ཡང་མ་ལགས་སོ། །དེ་བས་ན་བདག་བཟོད་པ་སྐྱེས་པ་ཡང་མ་ལགས། བཟོད་པ་མ་སྐྱེས་པ་ཡང་མ་ལགས་སོ། །སྲིང་མོ་བྱང་ཆུབ་སེམས་དཔའ་དོན་གང་གི་དབང་མཐོང་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་འཇུག །སྨྲས་པ། 
[222b.6]འཇམ་དཔལ་སེམས་ཅན་ཡོངས་སུ་མྱ་ངན་ལས་བཟླ་བའི་ཕྱིར་བྱང་ཆུབ་སེམས་དཔའ་བྱང་ཆུབ་ཀྱི་ཕྱིར་གོ་ཆ་བགོ་བར་བྱེད་དོ། །དེ་ཅིའི་ཕྱིར་ཞེ་ན། འཇམ་དཔལ་ཆོས་ཐམས་ཅད་ཐོག་མ་ནས་མྱ་ངན་ལས་འདས་པའི་ཕྱིར་རོ། །འདས་པའི་ཡང་དག་པར་རྫོགས་པའི་སངས་
[222b.7]རྒྱས་རྣམས་ཀྱིས་ཀྱང་སེམས་ཅན་གང་ཡང་ཡོངས་སུ་མྱ་ངན་ལས་མ་བཟླས་མ་བྱོན་པ་རྣམས་ཀྱང་ཡོངས་སུ་མྱ་ངན་ལས་ཟློ་བར་མི་འགྱུར། ད་ལྟར་བཞུགས་པ་རྣམས་ཀྱང་ཡོངས་སུ་མྱ་ངན་ལས་ཟློ་བར་མི་མཛད་དོ། །དེ་ཅིའི་ཕྱིར་ཞེ་ན། སེམས་ཅན་མེད་པའི་ཕྱིར་རོ། །
[223a]
[223a.1]སྨྲས་པ། སྲིང་མོ་ཅིའི་ཕྱིར་སངས་རྒྱས་འབྱུང་བར་འགྱུར། འཇམ་དཔལ་མི་བྱ་མི་བྱེད་པའི་ཕྱིར་སངས་རྒྱས་འབྱུང་བར་འགྱུར་རོ། །སྨྲས་པ། ཅིའི་ཕྱིར། སྨྲས་པ། འདི་ལ་ཅུང་ཟད་ཀྱང་བྱར་མེད་དོ། །སྨྲས་པ། སྲིང་མོ་ཅིའི་ཕྱིར་ན་རབ་ཏུ་འབྱུང་
[223a.2]བ་དང་བསྙེན་པར་རྫོགས་ཤིང་དགེ་སློང་གི་དངོས་པོར་འགྱུར། སྨྲས་པ། མཚམས་མེད་པ་ལྔ་ཡོངས་སུ་རྫོགས་པར་བྱ་བའི་ཕྱིར་རོ། །སྨྲས་པ། སྲིང་མོ་དེ་སུ་ཞིག་ཡིད་ཆེས་པར་འགྱུར། སྨྲས་པ། གང་དག་ཡེ་ཤེས་མ་སྐྱེས་པ་མི་འཇིག་པའོ། །སྨྲས་པ། 
[223a.3]དེ་ལ་སུ་ཞིག་མོས་པར་འགྱུར། སྨྲས་པ། གང་མོས་པའོ། །སྲིང་མོ་མོས་པ་ལ་ཡོན་ཏན་ཅི་ཞིག་ཡོད། སྨྲས་པ། འཇམ་དཔལ་མོས་པ་ལ་ནི་རྣམ་པར་གྲོལ་བའི་ཡོན་ཏན་མཆིས་སོ། །སྨྲས་པ། སྲིང་མོ་ཁྱོད་ཐོགས་པ་མེད་པའི་ཡོན་ཏན་དང་ལྡན་པ་ངོ་མཚར་ཏོ། །
[223a.4]སྨྲས་པ། འཇམ་དཔལ་དམིགས་པ་ལ་མ་སྤྱོད་ཅིག །འཇམ་དཔལ་གང་དུའང་ཆགས་པ་ཡོད་དམ་ཅི་ན། དེའི་ཕྱིར་བདག་ལ་ཁྱོད་ནི་མ་ཐོགས་པའི་སྤོབས་པ་དང་ལྡན་ནོ་ཞེས་སྨྲ། སྨྲས་པ། དེ་མ་ཡིན་ནོ། །དེ་བས་ན་བདག་ནི་ཐོགས་པ་མེད་པའི་སྤོབས་པ་དང་ལྡན་
[223a.5]པ་མ་ཡིན་ནོ། །སྨྲས་པ། སྲིང་མོ་གང་སྤོབས་པ་ཞེས་བྱ་བ་དེ་ཅི་ལ་སྤོབས་པ་ཞེས་བྱ། སྨྲས་པ། གང་དག་གིས་རྟོགས་པ་དེ་དག་ལ་ནི་སྤོབས་པ་ཡོད་དོ། །སྨྲས་པ། གང་དུ་རྟོགས། སྨྲས་པ། གང་དུ་ཡང་མ་རྟོགས་པས་དེའི་ཕྱིར་རྟོགས་པའོ། །ཆོས་ཀྱི་དབྱིངས་
[223a.6]དང་། དེ་བཞིན་ཉིད་དང་། ཡང་དག་པའི་མཐའ་མ་རྟོགས་པས་དེའི་ཕྱིར་རྟོགས་པ་ཞེས་བྱའོ། །འཇམ་དཔལ་ཡང་གང་དག་གིས་མ་རྟོགས་པ་བདག་གིས་རྟོགས་པའོ། །སྨྲས་པ། གང་དུ་མ་རྟོགས། སྨྲས་པ། ཁམས་གསུམ་དུ་མ་རྟོགས་པ་སྟེ། གང་དག་གིས་
[223a.7]ཁམས་གསུམ་དུ་མ་རྟོགས་པ་དེ་ནི་ཁོང་དུ་མ་ཆུད་པས་རྟོགས་སོ། །སྨྲས་པ། སྲིང་མོ་ཁྱོད་ཀྱིས་ཇི་སྲིད་ནས་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར། སྨྲས་པ། གང་གི་ཚེ་ན་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བྱང་ཆུབ་མངོན་པར་རྫོགས་པར་འཚང་
[223b]
[223b.1]རྒྱ་བར་འགྱུར་བ་དེའི་ཚེ་ན་བདག་ཀྱང་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་མོད་ཀྱི། འཇམ་དཔལ་བྱང་ཆུབ་ལ་མངོན་པར་འཚང་རྒྱ་བའམ། ཐོབ་པར་ནུས་སམ། དེ་ནས་འཇམ་དཔལ་གཞོན་ནུར་གྱུར་པ་ཅང་མི་སྨྲ་བར་གྱུར་པ་དང་། སྲིང་མོ་དེས་འདི་སྐད་ཅེས་སྨྲས་སོ། །འཇམ་
[223b.2]དཔལ་ཅང་མི་སྨྲ་བར་བྱ་བ་དུས་ལ་མ་བབ་ཀྱིས་ཤོད་ཅིག །འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ནི་བཤད་དུ་མེད་ན་དེའི་ཕྱིར་ཅི་བཤད་མ་འཚལ་ཏོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་
[223b.3]ལྡན་འདས་སྲིང་མོ་འདི་ཡེ་ཤེས་བསམ་གྱིས་མི་ཁྱབ་པ་དང་ལྡན་ཞིང་འདི་འདྲ་བའི་བསྟན་པ་སྟོན་པར་བགྱིད། བགྱིད་པ་ངོ་མཚར་ན། བཅོམ་ལྡན་འདས་སྲིང་མོ་འདིས་ཡུན་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད། ཇི་སྲིད་ནས་བྱང་ཆུབ་མངོན་
[223b.4]པར་རྫོགས་པར་འཚང་རྒྱ་བར་འགྱུར། འདི་སངས་རྒྱས་ཀྱི་ཞིང་ཇི་ལྟ་བུར་འགྱུར། འདིའི་མིང་ཅིར་འགྱུར། བཅོམ་ལྡན་འདས་ཀྱིས་བཀའ་སྩལ་པ། སྲིང་མོ་འདིས་བྱང་ཆུབ་ཀྱི་ཕྱིར་སྤྱད་ནས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་ཕྲག་སྟོང་གི་ཕྲག་དགུ་བཅུ་རྩ་དགུ་འདས་
[223b.5]པ་དང་། དེའི་འོག་ཏུ་ཁྱོད་ཀྱིས་བྱང་ཆུབ་ཏུ་སེམས་བསྐྱེད་དོ། །འཇམ་དཔལ་གྱིས་གསོལ་པ། སྲིང་མོ་འདིས་གང་གི་དྲུང་དུ་བྱང་ཆུབ་ཏུ་སེམས་བསྐྱེད་པའི་དེ་བཞིན་གཤེགས་པ་དེའི་མཚན་ཅི་ལགས། བཀའ་སྩལ་པ། འཇམ་དཔལ་དེ་བཞིན་གཤེགས་པ་དཀོན་མཆོག་
[223b.6]འབྱུང་བ་ཞེས་བྱ་བ་ཞིག་བྱུང་སྟེ། འདིས་དེ་བཞིན་གཤེགས་པ་དཀོན་མཆོག་འབྱུང་བའི་དྲུང་དུ་བྱང་ཆུབ་ཏུ་སེམས་བསྐྱེད་དོ། །དེའི་སངས་རྒྱས་ཀྱི་ཞིང་གི་ཡོན་ཏན་བཀོད་པར་གྱུར་པ་དེ་དག་བསྐལ་པ་གང་གཱའི་ཀླུང་གི་བྱེ་མ་སྙེད་དུ་བཤད་ཀྱང་ཆ་ཙམ་ཡང་བཤད་པར་མི་འགྱུར་ཏེ། སྲིང་
[223b.7]མོ་འདིས་ནི་དེར་བྱང་ཆུབ་ཏུ་སེམས་བསྐྱེད་དོ། །གསོལ་པ། ཅི་བུད་མེད་དུ་གྱུར་པ་ལགས་སམ། བཀའ་སྩལ་པ། དེ་ནི་མ་ཡིན་ཏེ། འདི་ནི་དེའི་ཚེ་དེའི་དུས་ན། འཁོར་ལོས་སྒྱུར་བའི་རྒྱལ་པོ་སྒྲ་དང་བྲལ་བ་ཞེས་བྱ་བར་གྱུར་ཏེ། འཇམ་དཔལ་སྲིང་མོ་འདི་ལ་ནི་བུད་མེད་
[224a]
[224a.1]ཅེས་ཀྱང་མི་བྱ། སྐྱེས་པ་ཞེས་ཀྱང་མི་བྱའོ། །སྲིང་མོ་འདི་ནི་སྒྱུ་མ་ལྟ་བུའི་ཏིང་ངེ་འཛིན་ཐོབ་པ་སྟེ། དེ་ཇི་ལྟར་འདོད་པ་ལྟར་བདག་གི་ལུས་སྤྲུལ་པར་བྱེད་དོ། །འཇམ་དཔལ་སྲིང་མོ་འདི་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་རྡུལ་དང་། ཡལ་ག་
[224a.2]དང་། འདབ་མ་ཇི་སྙེད་ཡོད་པ་དེ་སྙེད་ཀྱི་བསྐལ་པ་གྲངས་མེད་པ་བརྒྱ་ཕྲག་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཏེ། ཀུན་ཏུ་སྣང་བ་སྦྱིན་པ་ཞེས་བྱ་བའི་དེ་བཞིན་གཤེགས་པ་སངས་རྒྱས་བཅོམ་ལྡན་འདས་ཡོན་ཏན་གྱི་ཚོགས་
[224a.3]ཆེན་པོས་བརྒྱན་པའི་སངས་རྒྱས་ཀྱི་ཞིང་དུ་འབྱུང་བར་འགྱུར་ཏེ། བཅོམ་ལྡན་འདས་དེ་བཞིན་གཤེགས་པ་དཀོན་མཆོག་འབྱུང་བའི་སངས་རྒྱས་ཀྱི་ཞིང་ཅི་འདྲ་བར་གྱུར་པ་འདི་ཡང་དེ་བཞིན་ཏེ། ལྷག་པ་མེད། ཆད་པ་མེད་དོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་
[224a.4]རྒྱལ་པོ་ལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་འཇམ་དཔལ་གཞོན་ནུར་གྱུར་པ་འདི་ནི་བགྱིད་པ་དང་། བགྱི་བ་མང་སྟེ། འདས་པ་དང་། མ་འོངས་པའི་ཆོས་རྣམས་ལ་ཡང་རྣམ་པར་རྟོགས་པར་བགྱིད་དོ། །
[224a.5]འཇམ་དཔལ་གྱིས་སྨྲས་པ། རིགས་ཀྱི་བུ་དེ་བཞིན་ཏེ། ཇི་སྐད་སྨྲས་པ་བཞིན་ནོ། །དེ་ལྟར་བདག་ནི་བྱེད་པ་མང་བ་སྟེ། དེ་དག་ནི་ཆོས་ཀྱི་དབྱིངས་མི་ཟད་པའི་ཕྱིར་བྱེད་པ་ཟད་པར་མི་འགྱུར་རོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་
[224a.6]ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་ཁྱོད་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དང་མ་རྩོད་ཅིག །དེ་ཅིའི་ཕྱིར་ཞེ་ན། རིགས་ཀྱི་བུ་འདི་ནི་སྤོབས་པ་དང་། འདྲི་བ་བསམ་གྱིས་མི་ཁྱབ་པ་དང་ལྡན་པ་ཡིན་ཏེ། བྱང་ཆུབ་སེམས་
[224a.7]དཔའ་སྒྲིབ་པ་ཐམས་ཅད་རྣམ་པར་སེལ་བ་མཉམ་པར་བཞག་པ་གང་ལ་མཉམ་པར་གཞོག་པ་དང་ལྡན་པར་བྱེད་པའི་ཏིང་ངེ་འཛིན་དང་། མཉམ་པར་གཞོག་པ་དེ་དག་གི་མིང་ཙམ་ཡང་ཁྱོད་ཀྱིས་མི་ཤེས་སོ། །དེ་ནས་འཁོར་དེ་ན་བྱང་ཆུབ་སེམས་དཔའ་ལས་ཐོག་མ་
[224b]
[224b.1]བདག་འདི་སྙམ་དུ་གྱུར་ཏེ། ཀྱེ་མའོ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་ནི་དེ་བཞིན་གཤེགས་པ་རྣམས་ཀྱིས་བསྔགས་པར་འགྱུར་རོ་སྙམ་མོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་སེམས་སེམས་ཀྱིས་མཁྱེན་ནས། བྱང་ཆུབ་སེམས་
[224b.2]དཔའ་སེམས་ཤིན་ཏུ་དུལ་བ་ཞེས་བྱ་བ་ལ་བཀའ་སྩལ་པ། རིགས་ཀྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་ཇི་སྙེད་པ་དེ་དག་ཐམས་ཅད་འཇམ་དཔལ་འདྲ་བར་གྱུར་དུ་ཟིན་ཀྱང་སྲིང་མོ་འདིའི་ཏིང་ངེ་འཛིན་གྱི་མཐུ་དང་། རྣམ་པར་འཕྲུལ་པ་དང་། ཆོ་འཕྲུལ་
[224b.3]དང་། ཡེ་ཤེས་ཀྱི་བརྒྱ་ཕྲག་སྟོང་གི་ཆར་ཡང་མི་ཕོད་དོ། །ཏིང་ངེ་འཛིན་གང་དག་ལ་སྲིང་མོ་འདི་མཉམ་པར་གཞོག་པ་དང་ལྡང་བར་བྱེད་པའི་མིང་ཡང་འཇམ་དཔལ་གྱིས་མི་ཤེས་སོ། །རིགས་ཀྱི་བུ་གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན། སེམས་ཅན་
[224b.4]ཇི་སྙེད་ཡོད་པ་དེ་དག་ཐམས་ཅད་ཏིང་ངེ་འཛིན་གྱི་མཐུ་དང་ཡེ་ཤེས་དང་མཉམ་པར་གཞོག་པས་ཐེ་ཚོམ་སེལ་བ་དང་འདྲ་བར་གྱུར་དུ་ཟིན་ཀྱང་། དེ་དག་ཐམས་ཅད་ཀྱིས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་ཏིང་ངེ་འཛིན་དང་། ཡེ་ཤེས་དང་། སྟོབས་དང་། རྣམ་
[224b.5]པར་འཕྲུལ་པའི་བརྒྱ་ཕྲག་སྟོང་གི་ཆར་ཡང་མི་ཕོད་དེ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་གང་ལ་མཉམ་པར་གཞོག་ཅིང་ལྡང་བར་བྱེད་པའི་ཏིང་ངེ་འཛིན་དེ་དག་གི་མིང་ཙམ་ཡང་སྲིང་མོ་འདིས་མི་ཤེས་སོ། །རིགས་ཀྱི་བུ་གལ་ཏེ་སེམས་ཅན་ཐམས་ཅད་ཏིང་ངེ་
[224b.6]འཛིན་དང་། ཡེ་ཤེས་དང་མཉམ་པར་གཞོག་པས་སྒྲིབ་པ་ཐམས་ཅད་རྣམ་པར་སེལ་བ་དང་འདྲ་བར་གྱུར་ཏེ་ཡེ་ཤེས་དེ་དང་ལྡན་དུ་ཟིན་ཀྱང་དེ་བཞིན་གཤེགས་པའི་གོམ་པ་འདོར་བ་ཡང་མི་ཤེས་ཏེ་རྨོངས་པར་འགྱུར་ཞིང་། དེ་བཞིན་གཤེགས་པའི་ཞབས་གོམ་པ་ཇི་ལྟར་འདོར། ཇི་
[224b.7]ལྟར་འཇོག་མི་ཤེས་པར་འགྱུར་ཏེ། རིགས་ཀྱི་བུ་དེ་ལྟར་སངས་རྒྱས་ཀྱི་ཡེ་ཤེས་ནི་བསམ་གྱིས་མི་ཁྱབ་བོ། །སངས་རྒྱས་ཀྱི་ཡེ་ཤེས་བསམ་གྱིས་མི་ཁྱབ་པ་བསྟན་པ་འདི་སྟོན་པའི་ཚེ། སྲོག་ཆགས་བརྒྱ་སྟོང་ཕྲག་བདུན་ཅུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
[225a]
[225a.1]ཏུ་སེམས་བསྐྱེད་ནས། བདག་ཅག་ཀྱང་ཡེ་ཤེས་དེ་དང་ལྡན་པར་གྱུར་ཅིག་ཅེས་དེ་སྐད་ཀྱི་ཚིག་ཀྱང་སྨྲས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་ཤིན་ཏུ་དུལ་བ་ལ་བཀའ་སྩལ་པ། རིགས་ཀྱི་བུ་སྲིང་མོ་འདིས་ནི་འཇམ་དཔལ་གཞོན་ནུར་གྱུར་པ་
[225a.2]བྱང་ཆུབ་ཏུ་སེམས་བསྐྱེད་དུ་བཅུག་སྟེ། འཇམ་དཔལ་གཞོན་ནུར་གྱུར་པ་ཇི་ལྟ་བ་དེ་དང་འདྲ་བའི་བྱང་ཆུབ་སེམས་དཔའ་ཤར་ཕྱོགས་ན་གང་གཱའི་ཀླུང་གི་བྱེ་མ་སྙེད་ཡོད་པ་དེ་བཞིན་དུ་ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། ཕྱོགས་བཅུ་ན་ཡོད་དོ། །རིགས་ཀྱི་བུ་བྱང་
[225a.3]ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་འདིས་སྲིང་མོ་འདི་བྱང་ཆུབ་ཏུ་སེམས་བསྐྱེད་དུ་བཅུག་སྟེ། སྲིང་མོ་འདི་ཇི་ལྟ་བ་དེ་དང་འདྲ་བའི་བྱང་ཆུབ་སེམས་དཔའ་གང་གཱའི་ཀླུང་གི་བྱེ་མ་སྙེད་རིགས་ཀྱི་བུ་འདིས་ནི་ཤར་ཕྱོགས་སུ་བྱང་ཆུབ་ཏུ་སེམས་བསྐྱེད་དུ་བཅུག་གོ། །ཕྱོགས་
[225a.4]བཅུ་ཀུན་གྱི་བར་དུའང་དེ་བཞིན་ནོ། །རིགས་ཀྱི་བུ་ང་ཉིད་ད་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཤིང་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བ་མཐོང་ངམ། རིགས་ཀྱི་བུ་ང་ཡང་འདས་པའི་དུས་ན་དེ་བཞིན་གཤེགས་པ་
[225a.5]རི་རབ་རྒྱལ་མཚན་གྱི་གསུང་རབ་ལས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་བྱང་ཆུབ་ཏུ་སེམས་བསྐྱེད་དུ་བཅུག་སྟེ། ང་ཇི་ལྟ་བ་དེ་འདྲ་བའི་དེ་བཞིན་གཤེགས་པ་གང་གཱའི་ཀླུང་གི་བྱེ་མ་སྙེད་ཕྱོགས་བཅུར་བྱང་ཆུབ་ཏུ་སེམས་བསྐྱེད་དུ་བཅུག་སྟེ། དེ་དག་
[225a.6]ད་ལྟར་བཞུགས་སོ། །འཚོ་གཞེས་སོ། །དཔག་ཏུ་མེད་པ་དེ་དག་ཀྱང་ཡོངས་སུ་མྱ་ངན་ལས་འདས་སོ། །ཚིག་དེ་གསུངས་མ་ཐག་ཏུ་དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམ་པ་དྲུག་ཏུ་གཡོས་སོ། །ཆོས་ཀྱི་རྣམ་གྲངས་འདི་བཤད་པའི་ཚེ་ཀུན་ཏུ་
[225a.7]འོད་ཀྱི་འཇིག་རྟེན་གྱི་ཁམས་དེར་བྱང་ཆུབ་སེམས་དཔའ་ཁྲག་ཁྲིག་ཕྲག་དགུ་བཅུ་རྩ་གཉིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །འཇིག་རྟེན་གྱི་ཁམས་འདིར་ཡང་སེམས་ཅན་བསམ་པ་ཡོངས་སུ་དག་པ་རྣམས་ཀྱི་རྣ་བའི་དབང་པོ་ལ་ཆོས་ཀྱི་རྣམ་གྲངས་
[225b]
[225b.1]གྲགས་པར་གྱུར་ཏོ། །བྱང་ཆུབ་སེམས་དཔའ་བྱམས་པས་ཀྱང་མ་ལྷག་མ་ཆད་པར་ཀུན་བཟུང་ངོ་། །འཇིག་རྟེན་གྱི་ཁམས་འདིར་ཡང་ཆོས་ཀྱི་རྣམ་གྲངས་འདི་ཐོས་ནས་སྲོག་ཆགས་བྱེ་བ་དྲུག་ཅུ་རྩ་བཞི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །བྱང་ཆུབ་
[225b.2]སེམས་དཔའ་སྟོང་ཕྲག་བདུན་ཅུས་ནི་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་བོ། །དགེ་སློང་སྟོང་ཕྲག་བཅུ་བཞིས་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ། །དགེ་སློང་མ་ལྔ་སྟོང་དང་། ལྷ་དང་མིའི་སྐྱེ་དགུ་སེམས་ཅན་ཁྲག་ཁྲིག་ཕྲག་དྲུག་ཅུ་རྩ་དྲུག་ནི་ཆོས་ལ་ཆོས་
[225b.3]ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །དེ་ནས་བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པས་བྱང་ཆུབ་སེམས་དཔའ་བྱམས་པ་ལ་བཀའ་སྩལ་པ། མ་ཕམ་པ་ཁྱོད་ཀྱིས་ཆོས་ཀྱི་རྣམ་གྲངས་འདི་ལོང་ཤིག །གཞན་ལ་ཡང་རྒྱ་ཆེར་ཤོད་ཅིག །
[225b.4]གསོལ་པ། བཅོམ་ལྡན་འདས་བདག་གིས་ཆོས་ཀྱི་རྣམ་གྲངས་འདི་བླངས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། མ་ཕམ་པ་ཅི་ནས་ཀྱང་ཆོས་ཀྱི་རྣམ་གྲངས་འདི་ཕྱི་མའི་དུས་ཕྱི་མའི་ཚེ་སྤྱོད་པར་འགྱུར་བར་ཁྱོད་ལ་གཏད་དོ། །མ་ཕམ་པ་གལ་ཏེ་བྱང་
[225b.5]ཆུབ་སེམས་དཔའ་ད་ལྟར་ཕྱོགས་བཅུའི་འཇིག་རྟེན་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཞུགས་པ་འཚོ་བ། གཞེས་པ་ཇི་སྙེད་པ་དང་། གང་མ་འོངས་པའི་དུས་ན་སྤྱད་པ་སྤྱོད་པ་དང་། སྤྱོད་པར་འགྱུར་བ་དང་། ཡོངས་སུ་བརྟག་
[225b.6]པ་བཟུང་ན་སེམས་ཅན་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཤིང་སྟོབས་བཅུ་དང་ལྡན་པར་འགྱུར། གང་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་དེ་དག་ཀྱང་ཡོངས་སུ་བརྟག་པ་བཟུང་ན། ཉན་ཐོས་དང་
[225b.7]རང་སངས་རྒྱས་དང་བཅས་ཏེ་སླར་ཞུགས་པར་གྱུར་ལ། དེ་སྙེད་ཀྱི་དེ་བཞིན་གཤེགས་པ་མང་པོ་ལ་ཕྱི་མའི་མཐར་ཐུག་གི་བར་དུ་བདེ་བའི་ཡོ་བྱད་ཐམས་ཅད་ཀྱིས་བཀུར་སྟི་བྱས། རིམ་གྲོ་བྱས། བསྟི་སྟང་བྱས། མཆོད་པ་བྱས་ཤིང་ཡོངས་སུ་མྱ་ངན་ལས་འདས་
[226a]
[226a.1]ནས་ཀྱང་ཡུན་དེ་སྲིད་དུ་མཆོད་པ་བྱས་ན་བྱང་ཆུབ་སེམས་དཔའ་བསོད་ནམས་མང་དུ་འཕེལ་བར་འགྱུར་རམ། མ་ཕམ་པས་གསོལ་པ། བཅོམ་ལྡན་འདས་བདག་གིས་དཔེ་འདི་ཐོས་ནས་སེམས་ཀྱང་རྨོངས་པར་འགྱུར་ཏེ། དེ་ལྟར་བསོད་ནམས་ཀྱི་ཕུང་པོ་དཔག་
[226a.2]ཏུ་མ་མཆིས་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ། མ་ཕམ་པ་གང་ཆོས་ཀྱི་རྣམ་གྲངས་འདི་ལེན་པར་བྱེད། འཛིན་པར་བྱེད། ཀློག་པར་བྱེད། ཀུན་ཆུབ་པར་བྱེད། གཞན་ལ་ཡང་རྒྱ་ཆེར་སྟོན་པར་བྱེད་ཅིང་ཆུང་ངུ་ན་ཐོས་ནས་མོས་པར་བྱེད་པའི་བྱང་ཆུབ་སེམས་
[226a.3]དཔའ་དེ་ནི་དེ་བས་ཀྱང་ཤིན་ཏུ་བསོད་ནམས་མང་དུ་འཕེལ་བར་འགྱུར་རོ། །མ་ཕམ་པ་ང་ད་མྱ་ངན་ལས་འདས་ནས་གང་བུད་མེད་ལ་ལ་ཞིག་གིས་སྲིང་མོ་ཐེ་ཚོམ་སེལ་བ་དེའམ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེའམ། དེ་བཞིན་གཤེགས་པ་འཇུག་
[226a.4]སྲེད་ཀྱི་རྒྱལ་པོ་དེའི་མཚན་ཐོས་སམ། ཆུང་ངུ་ན་ཆོས་ཀྱི་རྣམ་གྲངས་འདི་ཐོས་ན། དེ་ཉིད་དེའི་ལུས་ཐ་མར་གྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་མྱུར་དུ་མངོན་པར་རྫོགས་པར་འཚང་རྒྱ་བར་འགྱུར་རོ། །ཚེ་འདས་ནས་ཀྱང་སངས་རྒྱས་འབྱུང་བ་མཉེས་པར་
[226a.5]བྱེད་པར་འགྱུར་རོ། །མི་ཁོམ་པ་བརྒྱད་ཀྱང་ཡོངས་སུ་སྤོང་བར་འགྱུར་རོ། །ཚེ་རབས་ཀྱང་དྲན་པར་འགྱུར་རོ། །གཟུངས་ཀྱང་ཐོབ་པར་འགྱུར་རོ། །སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱང་ཐོབ་པར་འགྱུར་རོ། །གཞན་ཡང་མངལ་དུ་མི་གནས་པར་འགྱུར་རོ། །དེ་ཅིའི་
[226a.6]ཕྱིར་ཞེ་ན། སྐྱེས་བུ་དམ་པ་དེ་དག་ནི་བུད་མེད་གང་དག་བདག་ཅག་གི་མིང་ཐོས་པ་དེ་ཡོན་ཏན་འདི་དག་དང་ལྡན་པར་གྱུར་ཅིག་ཅེས་སྨོན་ལམ་འདེབས་པའི་ཕྱིར་རོ། །བཅོམ་ལྡན་འདས་དགྱེས་ཤིང་དེ་སྐད་ཅེས་བཀའ་སྩལ་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་མ་ཕམ་པ་དང་། ལྷ་
[226a.7]དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་དགའོ། །སངས་རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།ལོ་ཙྪ་བ་བན་དེ་དཔལ་དབྱངས་དང་དཔལ་བརྩེགས་ཀྱིས་བསྒྱུར་ཅིང་ཞུས།། །།
[226b]
[226b.1]{T229}༄༅༅། །རྒྱ་གར་སྐད་དུ། ཏ་ཐ་ག་ཏ་སཾ་གཱི་ཏི་ན་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། དེ་བཞིན་གཤེགས་པ་བགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་
[226b.2]གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་སོ། །དེའི་ཚེ་དེ་བཞིན་གཤེགས་པ་བསོད་སྙོམས་གཅིག་གིས་ཟླ་བ་
[226b.3]གསུམ་ནང་དུ་ཡང་དག་འཇོག་ལ་ཞུགས་ནས་བཞུགས་སོ། །དེ་ནས་འཇམ་དཔལ་གཞོན་ནུར་གྱུར་པ་ཟླ་བ་གསུམ་པོ་དེ་ཉིད་འདས་པ་དང་། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །
[226b.4]ཚེ་དང་ལྡན་པ་ཤཱ་རིའི་བུ་ཡང་ཟླ་བ་གསུམ་པོ་འདས་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོ་དང་། ཚེ་དང་ལྡན་པ་འོད་སྲུང་ཆེན་པོ་དང་། 
[226b.5]ཚེ་དང་ལྡན་པ་ཀཱ་ཏྱཱའི་བུ་ཆེན་པོ་དང་། ཚེ་དང་ལྡན་པ་གསུས་པོ་ཆེ་ཆེན་པོ་དང་། ཚེ་དང་ལྡན་པ་ཀ་པི་ན་དང་། ཚེ་དང་ལྡན་པ་དོན་ཡོད་རྒྱལ་པོ་དང་། ཚེ་དང་ལྡན་པ་རབ་འབྱོར་དང་། ཚེ་དང་ལྡན་པ་བྱམས་མའི་བུ་གང་པོ་དང་། ཚེ་དང་ལྡན་པ་ཉེ་བར་འཁོར་དང་། ཚེ་དང་ལྡན་པ་ནམ་གྲུ་
[226b.6]དང་། ཚེ་དང་ལྡན་པ་འཆར་ཀ་ནག་པོ་དང་། ཚེ་དང་ལྡན་པ་ཀུན་དགའ་བོ་དང་། ཚེ་དང་ལྡན་པ་གྲགས་འབྱིན་དང་། ཚེ་དང་ལྡན་པ་ཡུལ་འཁོར་སྐྱོང་དང་། ཚེ་དང་ལྡན་པ་གྲོ་ཞིན་སྐྱེས་བྱེ་བ་ཉི་ཤུ་པ་དང་། ཚེ་དང་ལྡན་པ་སྒྲ་གཅན་ཟིན་དང་། གནས་བརྟན་དེ་ལྟ་བུ་དག་དང་། དེ་དག་ལ་
[226b.7]སོགས་པ་ཉན་ཐོས་སྟོང་ཉིས་བརྒྱ་ལྔ་བཅུའི་བར་དག་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །རིགས་ཀྱི་བུ་བཟང་སྐྱོང་དང་། རིགས་ཀྱི་བུ་རིན་ཆེན་འབྱུང་གནས་དང་། ཡོན་ཏན་སྦེད་
[227a]
[227a.1]དང་། རལ་གྲིའི་ཚོགས་ཅན་དང་། མིས་བྱིན་དང་། ཆུ་ལྷ་དང་། དབང་པོས་བྱིན་དང་། གུས་བྱིན་དང་། མིས་བྱིན་དང་། དེ་དག་དང་གཞན་ཡང་དེ་དག་ལ་སོགས་པ་བྱང་ཆུབ་སེམས་དཔའ་ལྔ་སྟོང་ཐམ་པ་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་
[227a.2]འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །དེ་ནས་ལྷའི་དབང་པོ་བརྒྱ་བྱིན་སུམ་ཅུ་རྩ་གསུམ་པའི་ལྷ་རྣམས་དང་ལྷན་ཅིག་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་
[227a.3]དོ། །ལྷའི་བུ་ཡོངས་སུ་དགའ་ལྡན་དང་། ལྷའི་བུ་དཔལ་བཟང་དང་། ལྷའི་བུ་སྤྲུལ་པ་དག་ཀྱང་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །མི་མཇེད་ཀྱི་བདག་པོ་ཚངས་པ་ཡང་ལྷའི་བུ་སྟོང་
[227a.4]ཕྲག་དུ་མ་དག་དང་ལྷན་ཅིག་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །དེ་ནས་ལྷའི་བུ་དབང་ཕྱུག་དང་། ལྷའི་བུ་དབང་ཕྱུག་ཆེན་པོ་དང་། ལྷའི་བུ་རབ་ཞི་དུལ་བའི་དབང་ཕྱུག་རྣམས་
[227a.5]གནས་གཙང་མའི་རིས་ཀྱི་ལྷའི་བུ་སྟོང་ཕྲག་དུ་མ་དག་དང་ལྷན་ཅིག་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །དེ་ནས་ལྷའི་བུ་ཉི་མ་དང་། ལྷའི་བུ་ཟླ་བ་ཡང་བཅོམ་ལྡན་འདས་ག་
[227a.6]ལ་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་
[227a.7]ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གནས་པ་གང་གིས་དགུང་ཟླ་གསུམ་བཞུགས་ཤིང་། བཅོམ་ལྡན་འདས་ཀྱི་དབང་པོ་རྣམས་ནི་ཡོངས་སུ་དང་། ཞལ་
[227b]
[227b.1]མདོག་ནི་ཡོངས་སུ་དག །སྐུ་མདོག་ནི་ཡོངས་སུ་དཀར་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་ང་ནི་སངས་རྒྱས་བགྲོ་བས་ཟླ་བ་གསུམ་གནས་ཤིང་། འཇམ་དཔལ་ང་ནི་
[227b.2]དེ་བཞིན་གཤེགས་པ་བགྲོ་བ་དང་། ཆོས་བགྲོ་བས་ཟླ་བ་གསུམ་གནས་གནས་སོ། །འཇམ་དཔལ་གྱིས་གསོལ་པ། བཅོམ་ལྡན་འདས་སངས་རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་དེ་གང་ལགས། བཅོམ་ལྡན་འདས་སངས་
[227b.3]རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་ཀྱི་བགྲོ་བ་དེའི་ངོ་བོ་ཇི་ལྟ་བུ་ལགས། བཅོམ་ལྡན་འདས་དེ་བཞིན་གཤེགས་པ་རྣམས་དང་། དེ་བཞིན་གཤེགས་པ་ཐབས་ཅིག་ཏུ་མོལ་པ་མཛད་པ་ཇི་ལྟ་བུ་ལགས་པའི་བཀའ་མཆིད་དེའི་སྣོད་དུ་བདག་ཀྱང་གྱུར་
[227b.4]ན་ལེགས་ལགས་སོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་ལེགས་སོ་ཞེས་བྱ་བ་བྱིན་ཏེ། འཇམ་དཔལ་ལེགས་སོ་ལེགས་སོ། །འཇམ་དཔལ་ཁྱོད་དེ་བཞིན་གཤེགས་པ་ལ་དེ་བཞིན་གཤེགས་པ་དེ་བཞིན་གཤེགས་པ་དེ་དག་དང་ཐབས་ཅིག་
[227b.5]ཏུ་བགྲོ་བའི་ངོ་བོ་གང་ཡིན་པའི་དོན་འདི་ཉིད་འདྲི་བར་སེམས་པ་ནི་འཇམ་དཔལ་ཁྱོད་ཡང་ལེགས་སོ། །འཇམ་དཔལ་ཁྱོད་སྔོན་གྱི་རྒྱལ་བ་ལ་ལྷག་པར་བྱ་བ་བྱས་ཤིང་སངས་རྒྱས་འབུམ་ཕྲག་མང་པོ་ལ་དགེ་བའི་རྩ་བ་བསྐྱེད་པ། སངས་རྒྱས་འབུམ་ཕྲག་མང་པོ་ལ་བསྙེན་བཀུར་བྱས་སུ་
[227b.6]ཟིན་ཀྱང་། འཇམ་དཔལ་རིགས་ཀྱི་བུ་དང་། རིགས་ཀྱི་བུ་མོ་དེ་དག་གི་མཐུས་ན་ཆོས་བགྲོ་བ་ལ་ཁྱོད་སྤོབས་སོ། །འཇམ་དཔལ་སངས་རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་ཀྱི་བགྲོ་བའི་ཆོས་ཀྱི་རྣམ་གྲངས་འདི་གང་དག་གི་ལག་ཏུ་འགྲོ་བ་དེ་དག་
[227b.7]ནི་བདུད་སྡིག་ཅན་གྱི་ལག་ཏུ་འགྲོ་བར་མི་འགྱུར་རོ། །འཇམ་དཔལ་སངས་རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་བགྲོ་བའི་ཆོས་ཀྱི་རྣམ་གྲངས་འདི་གང་དག་གི་ལག་ཏུ་འགྲོ་བའི་རིགས་ཀྱི་བུའམ། རིགས་ཀྱི་བུ་མོ་དེ་དག་གི་མདུན་དུ་ཡང་དེ་བཞིན་
[228a]
[228a.1]གཤེགས་པ་མངོན་སུམ་དུ་གྱུར་ལ། དེ་དག་ཀྱང་ངས་མཐོང་བར་རིག་པར་བྱའོ། །འཇམ་དཔལ་སངས་རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་འདི་རིགས་ཀྱི་བུ་འམ། རིགས་ཀྱི་བུ་མོ་གང་དག་གི་ལག་ཏུ་འགྲོ་བ་དང་། གང་དག་སྤོང་
[228a.2]བར་བྱེད་པ་དེ་དག་ཀྱང་ངས་མཐོང་ངོ་། །འཇམ་དཔལ་རིགས་ཀྱི་བུ་དང་། རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་སྤོང་བར་མི་བྱེད་པའི་རིགས་ཀྱི་བུ་དང་། རིགས་ཀྱི་བུ་མོ་དེ་དག་ནི་དད་པ་དང་ལྡན་པར་འགྱུར། དང་བར་འགྱུར། དྲང་བ་དང་། གཡོ་མེད་པ་དང་། སྤྱོད་ལམ་
[228a.3]ཕུན་སུམ་ཚོགས་པ་དང་། ལྷག་པའི་བསམ་པ་ཕུན་སུམ་ཚོགས་པར་འགྱུར་རོ། །འཇམ་དཔལ་ཡང་རིགས་ཀྱི་བུ་དང་། རིགས་ཀྱི་བུ་མོ་དེ་དག་ཚུལ་ཁྲིམས་དང་ལྡན་པར་འགྱུར་རོ། །ལེ་ལོ་ཅན་དང་། བརྣབ་སེམས་ཅན་དང་། གནོད་སེམས་ཅན་གྱི་སེམས་སུ་མི་འགྱུར་རོ། །
[228a.4]དྲན་པ་ཉམས་པ་དང་། སེར་སྣ་ཅན་དུ་མི་འགྱུར་རོ། །འཇམ་དཔལ་རིགས་ཀྱི་བུ་དང་། རིགས་ཀྱི་བུ་མོ་དེ་དག་ཚུལ་ཁྲིམས་དང་ལྡན་པར་འགྱུར་རོ། །དེ་དག་ནི་ལེ་ལོ་མེད་པ་དང་། བརྣབ་སེམས་མེད་པ་དང་། གནོད་སེམས་ཀྱི་སེམས་མེད་པ་དང་། སེར་སྣ་མེད་པ་དང་། དྲན་
[228a.5]པ་དང་ལྡན་པ་དང་། བློ་གྲོས་དང་ལྡན་པ་དང་། རྟོགས་པ་དང་ལྡན་པ་དང་། ཁྲེལ་ཡོད་པ་ཕུན་སུམ་ཚོགས་པ་དང་། བརྩོན་འགྲུས་བརྩམས་པ་དང་། མོས་པ་མང་བར་འགྱུར་རོ། །དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་འཇམ་དཔལ་གཞོན་ནུར་
[228a.6]གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟར་བཅོམ་ལྡན་འདས་ཀྱིས་ལྷ་དང་། མི་དང་། ལྷ་མ་ཡིན་དུ་བཅས་པ་དང་། ལྷ་དང་བཅས་པའི་འཇིག་རྟེན་གྱི་མདུན་དུ་སངས་རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་བགྲོ་བའི་ཆོས་
[228a.7]ཀྱི་རྣམ་གྲངས་ཀྱི་ཏིང་ངེ་འཛིན་འདི་བཀའ་སྩལ་ཅིང་བཤད་པ་དེའི་དུས་ལ་བབ་ལགས་སོ། །བདེ་བར་གཤེགས་པ་དེའི་དུས་ལ་བབ་ལགས་ཏེ། འདི་ལྟར་བཅོམ་ལྡན་འདས་ལས་ཐོས་ནས་དེ་བཞིན་ཉིད་དུ་འཛིན་པར་འགྱུར་ལགས་སོ། །དེ་སྐད་ཅེས་གསོལ་པ་དང་། 
[228b]
[228b.1]བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་ཁྱོད་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །བཅོམ་ལྡན་འདས་ལེགས་སོ་ཞེས་གསོལ་ཏེ། འཇམ་དཔལ་གཞོན་ནུར་གྱུར་པ་བཅོམ་ལྡན་འདས་ཀྱི་ལྟར་
[228b.2]ཉན་པ་དང་། བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་ཤར་ཕྱོགས་ལོགས་ན། སངས་རྒྱས་ཀྱི་ཞིང་སྟོང་འདས་པ་ན་འཇིག་རྟེན་གྱི་ཁམས་མངོན་པར་དགའ་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
[228b.3]སངས་རྒྱས་མི་འཁྲུགས་པ་ཞེས་བྱ་བ་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་ཏོ། །འཇམ་དཔལ་དེ་ནས་ངས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མི་འཁྲུགས་པ་དེ་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་
[228b.4]ཡང་དག་པར་རྫོགས་པའི་སངས་རྒྱས་མི་འཁྲུགས་པས་གང་ལ་གནས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། འཇམ་དཔལ་དེ་བཞིན་གཤེགས་པ་མི་འཁྲུགས་པ་དེས་ང་ལ་འདི་སྐད་ཅེས་སྨྲས་སོ། །
[228b.5]བྱིས་པ་སོ་སོའི་སྐྱེ་བོའི་བདག་ཏུ་འདུ་ཤེས་པ་གང་ལ་གནས་པ་དེ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་མི་འཁྲུགས་པ་དེ་ལ་འདི་སྐད་ཅེས་སྨྲས་
[228b.6]སོ། །བྱིས་པ་སོ་སོའི་སྐྱེ་བོའི་བདག་ཏུ་འདུ་ཤེས་པ་གང་ལ་གནས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །མི་ཤེས་པ་ལ་གནས་ནས་བྱིས་པ་སོ་སོའི་སྐྱེ་བོའི་བདག་ཏུ་འདུ་ཤེས་པ་བྱུང་བ་ནི་མི་གནས་པ་སྟེ། དེ་ལྟ་བུ་ལ་གནས་ནས་ཁོ་བོ་བླ་ན་མེད་པ་
[228b.7]ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་མི་འཁྲུགས་པས་ང་ལ་འདི་སྐད་ཅེས་སྨྲས་སོ། །ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་ཅི་ལ་གནས་ཏེ་བདག་བླ་ན་མེད་པ་ཡང་དག་པར་རྫོགས་པའི་བྱང་
[229a]
[229a.1]ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་མི་འཁྲུགས་པ་ལ་འདི་སྐད་ཅེས་སྨྲས་སོ། །བྱིས་པ་སོ་སོའི་སྐྱེ་བོ་གང་ལ་གནས་པའི་ལྟ་བར་གྱུར་པ་དྲུག་ཅུ་རྩ་གཉིས་ཀུན་ཏུ་འབྱུང་བ་དེ་ལ་གནས་ནས་ཁོ་བོ་བླ་ན་མེད་པ་
[229a.2]ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །དེ་སྐད་ཅེས་སྨྲས་པ་དང་། འཇམ་དཔལ་དེ་བཞིན་གཤེགས་པ་མི་འཁྲུགས་པས་ང་ལ་འདི་སྐད་ཅེས་སྨྲས་སོ། །བྱིས་པ་སོ་སོའི་སྐྱེ་བོའི་ལྟ་བར་གྱུར་པ་དྲུག་ཅུ་རྩ་གཉིས་གང་ལ་གནས་ཏེ་ཀུན་ཏུ་འབྱུང་བར་
[229a.3]འགྱུར། དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་མི་འཁྲུགས་པ་ལ་འདི་སྐད་ཅེས་སྨྲས་སོ། །སྒྱུ་མའི་སྐྱེས་བུ་གང་ལ་གནས་པའི་སེམས་དང་སེམས་ལས་བྱུང་བའི་ཆོས་རྣམས་རབ་ཏུ་འཇུག་པ་དེ་ལ་གནས་ནས་བྱིས་པ་སོ་སོའི་སྐྱེ་བོའི་ལྟ་བར་གྱུར་པ་དྲུག་ཅུ་
[229a.4]རྩ་གཉིས་ཀུན་ཏུ་འབྱུང་བ་དེ་ལྟ་བུ་ལ་གནས་ཏེ། ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱིས་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་
[229a.5]ཡང་དག་པར་རྫོགས་པའི་སངས་རྒྱས་ཀུན་ཏུ་སྲུང་ཞེས་བྱ་བ་དེས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་
[229a.6]སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་དེ་ལ་འདི་སྐད་ཅེས་སྨྲས་སོ། །བྱིས་པ་སོ་སོའི་སྐྱེ་བོ་གང་ལ་གནས་པའི་འདོད་ཆགས་དང་། ཞེ་སྡང་དང་། གཏི་མུག་ཀུན་ཏུ་འབྱུང་བ་དེ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་
[229a.7]སངས་རྒྱས་སོ། །དེ་སྐད་ཅེས་སྨྲས་པ་དང་། འཇམ་དཔལ་དེ་བཞིན་གཤེགས་པ་དེས་ང་ལ་འདི་སྐད་ཅེས་སྨྲས་སོ། །བྱིས་པ་སོ་སོའི་སྐྱེ་བོའི་འདོད་ཆགས་དང་། ཞེ་སྡང་དང་། གཏི་མུག་གང་ལ་གནས་ཏེ་ཀུན་ཏུ་འབྱུང་བར་འགྱུར། དེ་སྐད་ཅེས་སྨྲས་པ་དང་། འཇམ་དཔལ་ངས་
[229b]
[229b.1]དེ་བཞིན་གཤེགས་པ་དེ་ལ་འདི་སྐད་ཅེས་སྨྲས་སོ། །བསམ་གྱིས་མི་ཁྱབ་པའི་དབྱིངས་ལ་གནས་ནས་བྱིས་པ་སོ་སོའི་སྐྱེ་བོའི་འདོད་ཆགས་དང་། ཞེ་སྡང་དང་། གཏི་མུག་ཀུན་ཏུ་འབྱུང་བར་འགྱུར་རོ། །དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་
[229b.2]སྐད་ཅེས་གསོལ་ཏོ། །བཅོམ་ལྡན་འདས་ཅིའི་སླད་དུ་བསམ་གྱིས་མི་ཁྱབ་པའི་དབྱིངས་དེ་བསམ་གྱིས་མི་ཁྱབ་པ་ལགས། བཀའ་སྩལ་པ། འཇམ་དཔལ་གནས་མེད་པ་ཞེས་བྱ་བའི་གནས་མེད་པ་ལ་གནས་ཏེ། བྱིས་པ་སོ་སོའི་སྐྱེ་བོ་རྣམས་ཀྱི་འདོད་ཆགས་དང་། ཞེ་སྡང་དང་། གཏི་
[229b.3]མུག་ཀུན་ཏུ་འབྱུང་ངོ་། །འཇམ་དཔལ་གཞན་ཡང་ངས་དེ་བཞིན་གཤེགས་པ་ཀུན་ཏུ་སྲུང་དེ་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་སྲུང་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་
[229b.4]པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེ་བཞིན་གཤེགས་པ་དེས་ང་ལ་འདི་སྐད་ཅེས་སྨྲས་སོ། །བྱིས་པ་སོ་སོའི་སྐྱེ་བོ་རྣམས་ཀྱི་མཚམས་མེད་པའི་ལས་རྣམས་གང་ལ་གནས་ཏེ་ཀུན་ཏུ་འབྱུང་བ་དེ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
[229b.5]མངོན་པར་རྫོགས་པར་སངས་རྒྱས་སོ། །དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བྱིས་པ་སོ་སོའི་སྐྱེ་བོ་རྣམས་ཀྱི་མཚམས་མ་མཆིས་པའི་ལས་རྣམས་གང་ལ་གནས་ཏེ་ཀུན་ཏུ་འབྱུང་ལགས། བཅོམ་
[229b.6]ལྡན་འདས་ཀྱིས་བཀའ་སྩལ་པ། འཇམ་དཔལ་བྱིས་པ་སོ་སོའི་སྐྱེ་བོ་རྣམས་ཀྱི་མཚམས་མེད་པའི་ལས་རྣམས་ནི་ཡོད་པ་མ་ཡིན་པ་དེ་ལ་གནས་ཏེ་ཀུན་ཏུ་འབྱུང་ངོ་། །འཇམ་དཔལ་འདི་ལྟ་སྟེ། དཔེར་ན་མི་ཞིག་གཉིད་ཀྱིས་ལོག་པའི་རྨི་ལམ་ན་སྦྲུལ་གདུག་པ་ཞིག་ལག་གིས་བཟུང་བ་
[229b.7]ལས། དེས་དེ་ཟིན་ནས་གཞི་དེ་ལས་དེ་འཆི་བར་འགྱུར་བའམ། འཆི་བ་ལ་ཐུག་པ་ཙམ་དུ་སྡུག་བསྔལ་ཞིང་དེ་འཆི་བར་ཉེ་བའི་ཚོར་བས་རེག་པ་ལས་སད་པར་གྱུར་ན། སད་མ་ཐག་ཏུ་དེའི་སྡུག་བསྔལ་གྱི་ཚོར་བ་ཉམས་སུ་མྱོང་བ་དེ་དང་དེ་དག་མེད་པ་ཉིད་དུ་ཤེས་པ་ན་འཇམ་
[230a]
[230a.1]དཔལ་དེ་ཇི་སྙམ་དུ་སེམས། ཅི་མི་དེ་སྦྲུལ་གདུག་པ་དེས་ཟིན་ཏམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །འཇམ་དཔལ་འདི་ཇི་སྙམ་དུ་སེམས། མི་དེ་མ་ཟིན་བཞིན་དུ་སྡུག་བསྔལ་བར་གྱུར་ཏམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །
[230a.2]དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ན་སྦྲུལ་གདུག་པ་ཡང་མ་མཆིས་ལ། བཅོམ་ལྡན་འདས་གང་ཟིན་པ་དེ་ཡང་མ་མཆིས་པ་ལགས་ན། དེ་ན་ཚོར་བར་འགྱུར་ཞིང་མངོན་པ་ལྟ་ག་ལ་ཞིག་མཆིས། བཀའ་སྩལ་པ། འཇམ་དཔལ་དེ་བཞིན་དུ་ཆོས་ཐམས་ཅད་ནི་མི་གནས་པ་
[230a.3]སྟེ། ཆོས་ཐམས་ཅད་མི་གནས་པ་ཅི་འདྲ་བར་ཟིན་པ་ཡང་དེ་དང་འདྲ་སྟེ། ཚོར་བ་ཡང་དེ་དང་འདྲའོ། །ཚོར་བ་ཅི་འདྲ་བར་སྦྲུལ་གདུག་པ་ཡང་དེ་དང་འདྲའོ། །སྦྲུལ་གདུག་པ་ཅི་འདྲ་བར་ཆོས་ཐམས་ཅད་ཀྱང་དེ་དང་འདྲའོ། །ཆོས་ཐམས་ཅད་ཅི་འདྲ་བར་མཚམས་མེད་པ་ཡང་དེ་དང་འདྲའོ། །
[230a.4]མཚམས་མེད་པ་ཅི་འདྲ་བར་བྱང་ཆུབ་ཀྱང་དེ་དང་འདྲའོ། །བྱང་ཆུབ་ཅི་འདྲ་བར་གནས་ཀྱང་དེ་དང་འདྲ་སྟེ། དེ་ལྟ་བུ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་
[230a.5]གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རི་རབ་ལྟ་བུ་ཞེས་བྱ་བ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རི་རབ་ལྟ་བུས་ཅི་ལ་གནས་ཏེ་བླ་ན་མེད་
[230a.6]པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། འཇམ་དཔལ་དེ་བཞིན་གཤེགས་པ་རི་རབ་ལྟ་བུས་ང་ལ་འདི་སྐད་ཅེས་སྨྲས་སོ། །སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་
[230a.7]ཁམས་གང་ལ་གནས་པའི་མཐའ་དེ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་རི་རབ་ལྟ་བུས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་
[230b]
[230b.1]ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། ངས་དེ་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་རི་རབ་ལྟ་བུས་གང་ལ་གནས་
[230b.2]ཏེ་འགྲོ་བ་དྲུག་སྟོན་པ་དེ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
[230b.3]རྒྱས་ཀུན་ཏུ་མེ་ཏོག་ཅེས་བྱ་བ་ད་ལྟར་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་མེ་ཏོག་གིས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
[230b.4]མངོན་པར་རྫོགས་པར་སངས་རྒྱས་ལ། སངས་རྒྱས་ཀྱི་ཞིང་འདི་ཡང་ཇི་ལྟར་མངོན་པར་བསྒྲུབས། དེ་སྐད་ཅེས་སྨྲས་པ་དང་། འཇམ་དཔལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་མེ་ཏོག་གིས་ང་ལ་འདི་སྐད་ཅེས་སྨྲས་སོ། །ཁོ་བོ་དང་པོ་
[230b.5]སེམས་བསྐྱེད་པ་ལ་གནས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ལ། སྒྱུ་མའི་སྐྱེས་བུས་རྣམ་པར་ཐར་པ་བརྒྱད་ཇི་ལྟར་མངོན་པར་བསྒྲུབས་པ་དེ་ལྟར་སངས་རྒྱས་ཀྱི་ཞིང་འདི་ཡང་མངོན་པར་བསྒྲུབས་སོ། །དེ་སྐད་ཅེས་བཀའ་སྩལ་པ་དང་། འཇམ་
[230b.6]དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་ན་དེ་བཞིན་གཤེགས་པ་ཀུན་ཏུ་མེ་ཏོག་དེས་དང་པོ་སེམས་བསྐྱེད་པ་ལ་གནས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ལགས། དེ་སྐད་ཅེས་
[230b.7]གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དང་པོའི་སེམས་གང་ཡིན་པ་དེ་ཡང་མ་སྐྱེས་པ་ཡིན་ལ། ད་ལྟར་གྱི་དེ་ཡང་མ་སྐྱེས་པ་ཡིན་ཏེ། དང་པོའི་སེམས་བསྐྱེད་པ་དེ་ལྟ་བུ་ལ་གནས་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
[231a]
[231a.1]སངས་རྒྱས་ཀུན་ཏུ་མེ་ཏོག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་ཀུན་ཏུ་མེ་ཏོག་གིས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་
[231a.2]ཤཱཀྱ་ཐུབ་པས་ཅི་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་དེ་ལ་འདི་སྐད་ཅེས་སྨྲས་སོ། །གང་ལ་གནས་ནས་ཆགས་པ་ཐམས་ཅད་ཤེས་པ་དེ་ལ་གནས་ནས་ཁོ་བོ་
[231a.3]བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མྱ་ངན་ཐམས་ཅད་ལས་
[231a.4]ཡང་དག་པར་འདས་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་མྱ་ངན་ཐམས་ཅད་ལས་ཡང་དག་པར་འདས་པ་ཅི་ལ་གནས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་
[231a.5]རྒྱས། དེ་སྐད་ཅེས་སྨྲས་པ་དང་། འཇམ་དཔལ་དེ་བཞིན་གཤེགས་པ་དེས་ང་ལ་འདི་སྐད་ཅེས་སྨྲས་སོ། །བྱིས་པ་སོ་སོའི་སྐྱེ་བོའི་སྲིད་པ་མངོན་པར་འགྲུབ་པ་གང་ལ་གནས་པ་དེ་ལ་གནས་ཏེ། ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །
[231a.6]འཇམ་དཔལ་གཞན་ཡང་དེ་བཞིན་གཤེགས་པ་མྱ་ངན་ཐམས་ཅད་ལས་ཡང་དག་པར་འདས་པས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་ལ་གནས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་
[231a.7]སངས་རྒྱས། དེ་སྐད་ཅེས་སྨྲས་པ་དང་། ངས་དེ་ལ་འདི་སྐད་ཅེས་སྨྲས་སོ། །འཁོར་བ་ན་འཁོར་བའི་ཚེ་སེམས་ཅན་ཐམས་ཅད་ཀྱི་སྔོན་གྱི་མཐའ་མི་མངོན་པ་གང་ལ་གནས་པ་དེ་ལ་གནས་ཏེ། ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །དེ་སྐད་
[231b]
[231b.1]ཅེས་བཀའ་སྩལ་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །འཁོར་བ་ན་འཁོར་བའི་ཚེ་གང་ལ་གནས་ཏེ་སེམས་ཅན་ཐམས་ཅད་ཀྱི་སྔོན་གྱི་མཐའ་མི་མངོན་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། 
[231b.2]འཇམ་དཔལ་མ་རིག་པ་ལ་གནས་ནས་བྱིས་པ་སོ་སོའི་སྐྱེ་བོ་ཐམས་ཅད་ཀྱི་སྔོན་གྱི་མཐའ་མི་མངོན་ནོ། །འཇམ་དཔལ་གྱིས་གསོལ་པ། བཅོམ་ལྡན་འདས་ཅིའི་སླད་དུ་སྔོན་གྱི་མཐའ་མི་མངོན་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ལྟར་ཆོས་ཐམས་ཅད་ནི་དངོས་
[231b.3]པོ་མེད་པ་སྟེ། དངོས་པོ་མེད་པ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གྱིས་གསོལ་པ། དེ་བཞིན་གཤེགས་པ་ཏིང་ངེ་འཛིན་ཇི་ལྟ་བུ་ཞིག་ལ་གནས་ནས་ཆོས་འདི་དག་ལ་ཡང་དག་པར་བགྲོ་བ་མཛད། 
[231b.4]བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་བསམ་གྱིས་མི་ཁྱབ་ཅིང་དྲི་མ་མེད་པ་ཤིན་ཏུ་ཡོངས་སུ་དཀར་བའི་ཕྱག་རྒྱའི་ཏིང་ངེ་འཛིན་ལ་གནས་ནས་དེ་བཞིན་གཤེགས་པ་རྣམས་ཆོས་འདི་དག་ལ་བགྲོ་བ་མཛད་དོ། །འཇམ་དཔལ་སངས་རྒྱས་ཀྱི་སྐུ་གཅིག་ཀྱང་མེད་མོད་ཀྱི། ཏིང་ངེ་
[231b.5]འཛིན་དེ་ལ་གནས་ན་སངས་རྒྱས་ཀྱི་སྐུ་ཐ་དད་པ་ཡང་སྣང་ངོ་། །འཇམ་དཔལ་སངས་རྒྱས་ཀྱི་ཞིང་གཅིག་ཀྱང་མེད་མོད་ཀྱི། ཏིང་ངེ་འཛིན་དེ་ལ་གནས་ན་སངས་རྒྱས་ཀྱི་ཞིང་ཐ་དད་པ་ཡང་སྣང་ངོ་། །འཇམ་དཔལ་ཉན་ཐོས་གཅིག་ཀྱང་མེད་མོད་ཀྱི། ཏིང་ངེ་འཛིན་དེ་ལ་གནས་ན་ཉན་ཐོས་
[231b.6]ཐ་དད་པ་ཡང་སྣང་ངོ་། །འཇམ་དཔལ་སངས་རྒྱས་ཀྱི་གསུང་གཅིག་ཀྱང་མེད་མོད་ཀྱི། ཏིང་ངེ་འཛིན་དེ་ལ་གནས་ན་སངས་རྒྱས་ཀྱི་གསུང་ཐ་དད་པ་ཡང་གྲག་གོ། །འཇམ་དཔལ་རྣམ་པར་རིག་པ་གཅིག་ཀྱང་མེད་མོད་ཀྱི། ཏིང་ངེ་འཛིན་དེ་ལ་གནས་ན་རྣམ་པར་རིག་པ་ཐ་
[231b.7]དད་པ་ཡང་བྱེད་དོ། །འཇམ་དཔལ་སེམས་ཅན་གཅིག་ཀྱང་མེད་མོད་ཀྱི། ཏིང་ངེ་འཛིན་དེ་ལ་གནས་ན་སེམས་ཅན་མང་པོ་དེ་དག་ཀྱང་རྣམ་པར་གྲོལ་བར་འགྱུར་རོ། །འཇམ་དཔལ་གྱིས་གསོལ་པ། བཅོམ་ལྡན་འདས་ཨ་ལ་ལ་ཏིང་ངེ་འཛིན་འདི་ནི་རྒྱ་ཆེ་བ་ལགས་སོ། །བཅོམ་ལྡན་
[232a]
[232a.1]འདས་ཨ་ལ་ལ་ཏིང་ངེ་འཛིན་འདི་ནི་བསམ་གྱིས་མི་ཁྱབ་པ་ལགས་སོ། །བཅོམ་ལྡན་འདས་ཨ་ལ་ལ་ཏིང་ངེ་འཛིན་འདི་ནི་ཆགས་པ་མ་མཆིས་པ་ལགས་སོ། །བཅོམ་ལྡན་འདས་ཨ་ལ་ལ་ཏིང་ངེ་འཛིན་འདི་ནི་རྟོགས་པར་དཀའ་བ་ལགས་སོ། །བཅོམ་ལྡན་འདས་ཨ་ལ་ལ་ཏིང་
[232a.2]ངེ་འཛིན་འདི་ནི་ཟབ་པ་ལགས་སོ། །བཅོམ་ལྡན་འདས་ཨ་ལ་ལ་ཏིང་ངེ་འཛིན་འདི་ནི་ཤིན་ཏུ་འདས་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་དེ་བཞིན་ནོ། །ཇི་སྐད་སྨྲས་པ་བཞིན་ཏེ། འཇམ་དཔལ་ཏིང་ངེ་འཛིན་འདི་ནི་རྒྱ་ཆེ་བའོ། །འཇམ་དཔལ་
[232a.3]ཏིང་ངེ་འཛིན་འདི་ནི་བསམ་གྱིས་མི་ཁྱབ་པའོ། །འཇམ་དཔལ་ཏིང་ངེ་འཛིན་འདི་ནི་ཆགས་པ་མེད་པའོ། །འཇམ་དཔལ་ཏིང་ངེ་འཛིན་འདི་ནི་རྟོགས་པར་དཀའ་བའོ། །འཇམ་དཔལ་ཏིང་ངེ་འཛིན་འདི་ནི་ཟབ་པའོ། །འཇམ་དཔལ་ཏིང་ངེ་འཛིན་འདི་ནི་ཤིན་ཏུ་འདས་པའོ། །འཇམ་དཔལ་ཏིང་ངེ་
[232a.4]འཛིན་འདི་ལ་གནས་ནས་སངས་རྒྱས་བཅོམ་ལྡན་འདས་དེ་དག་ལ་དྲི་བའི་ཕྱིར་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གཞན་དུ་ཡང་མི་འགྲོའོ། །སངས་རྒྱས་བཅོམ་ལྡན་འདས་དེ་དག་ཀྱང་ངའི་ཐད་དུ་མི་འོང་སྟེ། ང་ཡང་དེ་དག་ལ་འདྲིའོ། །དེ་དག་ཀྱང་ང་ལ་འདྲི་བར་བྱེད་དོ། །འོན་
[232a.5]ཀྱང་འཇིག་རྟེན་གྱི་ཁམས་འདི་ཉིད་ན་གནས་ཏེ། འཇིག་རྟེན་གྱི་ཁམས་དེ་དང་དེ་དག་ན་གནས་པའི་སངས་རྒྱས་བཅོམ་ལྡན་འདས་དེ་དག་ལ་འདྲིའོ། །འཇིག་རྟེན་གྱི་ཁམས་དེ་དང་དེ་དག་ན་གནས་པའི་སངས་རྒྱས་བཅོམ་ལྡན་འདས་དེ་དག་ཀྱང་ང་འདི་ན་གནས་པ་ལ་འདྲི་བར་བྱེད་དོ། །
[232a.6]འཇམ་དཔལ་ང་ཏིང་ངེ་འཛིན་འདི་ལ་གནས་ཏེ་སངས་རྒྱས་ཀྱི་ཞིང་ཐམས་ཅད་དུ་དབྱངས་ཀྱིས་གོ་བར་བྱེད་དེ། སངས་རྒྱས་བཅོམ་ལྡན་འདས་དེ་དག་གི་ཐད་དུ་སྒྲ་དེ་སྒྲིབ་པའི་བྱ་བ་མི་བྱེད་དོ། །འཇམ་དཔལ་སངས་རྒྱས་བཅོམ་ལྡན་འདས་དེ་དག་ཀྱང་ཏིང་ངེ་འཛིན་འདི་ལ་གནས་ཏེ་སངས་རྒྱས་
[232a.7]ཀྱི་ཞིང་ཐམས་ཅད་དུ་དབྱངས་ཀྱིས་གོ་བར་བྱེད་དེ། ང་ལ་ཡང་སྒྲིབ་པར་མི་བྱེད་དོ། །འཇམ་དཔལ་ང་ཏིང་ངེ་འཛིན་འདི་ལ་གནས་ཏེ། སངས་རྒྱས་བཅོམ་ལྡན་འདས་དེ་དག་ལ་ལན་ཡང་འདེབས་ལ། སངས་རྒྱས་བཅོམ་ལྡན་འདས་དེ་དག་ཀྱང་ཏིང་ངེ་འཛིན་འདི་ལ་གནས་ན་ང་ལ་ཡང་ལན་
[232b]
[232b.1]འདེབས་སོ། །འཇམ་དཔལ་འདི་ལྟ་སྟེ། དཔེར་ན་མི་ཞིག་འདི་ནས་སོང་སྟེ་གྲོང་ཁྱེར་ཆེན་པོ་རྒྱ་ཆེ་བ་ཞིག་ཏུ་ཕྱིན་ལ། དེ་དག་གཅིག་ལ་གཅིག་སྨྲ་སྟེ། དེ་དག་ཕན་ཚུན་སྨྲ་བའི་ཚེ་བྲག་ཅའི་སྒྲ་ཞིག་གྲག་པར་གྱུར་ན། འཇམ་དཔལ་འདི་ཇི་སྙམ་དུ་སེམས། དེ་ནི་བྲག་ཅ་ཅིག་ཤོས་ཀྱིས་བྲག་ཅ་
[232b.2]གཞན་ལ་གོ་བར་བྱེད་དམ། ཅི་བྲག་ཅ་སྔ་མ་ཤོས་ཀྱི་སྒྲ་བྲག་ཅ་ཕྱི་མ་ཤོས་གཞན་གྱིས་ཤེས་སམ། འོན་ཏེ་ཕན་ཚུན་དུ་ཐོས་སམ་ཀུན་ཏུ་ཤེས། འཇམ་དཔལ་གྱིས་གསོལ་པ། བཅོམ་ལྡན་འདས་བྲག་ཅ་སྔ་མ་ཤོས་དེའི་སྒྲ་དེ་དག་བྲག་ཅ་ཕྱི་མ་ཤོས་ཀྱིས་ཐོས་པའམ་འཚལ་བ་མ་མཆིས་
[232b.3]ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་བྲག་ཅ་ནི་རྣམ་པར་རིག་པ་མ་མཆིས་པའི་སླད་དུ་སྟེ། རྣམ་པར་རིག་པ་མ་མཆིས་པ་དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་
[232b.4]རྫོགས་པའི་སངས་རྒྱས་ཀུན་ཏུ་འོད་ཅེས་བྱ་བ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་འོད་ཀྱིས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་
[232b.5]སྨྲས་པ་དང་། དེ་བཞིན་གཤེགས་པ་ཀུན་ཏུ་འོད་ཀྱིས་ང་ལ་འདི་སྐད་ཅེས་སྨྲས་སོ། །འདུ་ཤེས་ལ་བརྟེན་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །དེ་ལ་ངས་འདི་སྐད་ཅེས་སྨྲས་སོ། །ཇི་ལྟར་འདུ་ཤེས་ལ་བརྟེན་ཏེ་བླ་ན་མེད་པ་ཡང་དག་པར་
[232b.6]རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེས་ང་ལ་འདི་སྐད་ཅེས་སྨྲས་སོ། །འདུ་ཤེས་ལ་གནས་པ་དེ་ཇི་ལྟ་བུ། དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་དེ་ལ་འདི་སྐད་ཅེས་སྨྲས་སོ། །འདུ་ཤེས་ལ་གནས་པ་མེད་དོ། །དེས་སྨྲས་པ། 
[232b.7]དེ་ལྟར་ན་གནས་པ་མེད་པས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་ཀུན་ཏུ་འོད་ཀྱིས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་
[233a]
[233a.1]ལ་གནས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་དེ་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པས་བྱང་ཆུབ་སེམས་དཔའ་རྣམས་བླ་ན་མེད་པ་
[233a.2]ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་གང་ལ་གནས་པ་དེ་ལ་གནས་ཏེ། ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་
[233a.3]པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་སྲུང་གི་བདག་པོ་སྤྲིན་གྱི་དབང་ཕྱུག་སྒྲོན་མ་ཞེས་བྱ་བ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཀུན་ཏུ་སྲུང་གི་བདག་པོ་སྤྲིན་གྱི་དབང་ཕྱུག་སྒྲོན་མས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་
[233a.4]པར་རྫོགས་པར་སངས་རྒྱས། དེས་ང་ལ་འདི་སྐད་ཅེས་སྨྲས་སོ། །བསམ་གྱིས་མི་ཁྱབ་པའི་དབྱིངས་གང་ལ་གནས་པ་དེ་ལ་གནས་ཏེ། ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་དེས་
[233a.5]ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་ལ་ངས་འདི་སྐད་ཅེས་སྨྲས་སོ། །སེམས་ཅན་གྱི་ཁམས་གང་ལ་གནས་པ་དེ་ལ་གནས་ཏེ། 
[233a.6]ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སེམས་ཅན་གྱི་ཁམས་ཞེས་བགྱི་བ་གང་ལ་གནས་པ་ལགས། དེ་སྐད་ཅེས་གསོལ་
[233a.7]པ་དང་། བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་དེའི་ཕྱིར་ཁྱོད་ཀྱིས་དོན་དེ་ཉིད་ཤེས་པར་བྱ་བའི་ཕྱིར་དཔེ་བསྟན་པར་བྱའོ། །དཔེས་བཀའ་སྩལ་བའི་དོན་འདིར་མི་ཁ་ཅིག་གིས་ཤེས་པར་ཡང་འགྱུར་རོ། །འཇམ་དཔལ་
[233b]
[233b.1]འདི་ལྟ་སྟེ། དཔེར་ན་སྒྱུ་མ་མཁན་ནམ་སྒྱུ་མ་མཁན་གྱི་སློབ་མ་མཁས་པ་ཞིག་གིས་སྟེང་གི་བར་སྣང་ལ་གླང་པོ་ཆེའི་ཚོགས་དང་། རྟ་པའི་ཚོགས་དང་། ཤིང་རྟའི་ཚོགས་དང་། དཔུང་བུ་ཆུང་གི་ཚོགས་དང་། མིའི་ལུས་དག་སྤྲུལ་ཏེ་འོང་ཞིང་འགྲོ་བའམ། ཡན་ལག་བཞི་པའི་དཔུང་གི་ཚོགས་
[233b.2]དག་ཀུན་ཏུ་སྟོན་པར་བྱེད་ན། འཇམ་དཔལ་དེ་ཇི་སྙམ་དུ་སེམས། ཡན་ལག་བཞི་པའི་དཔུང་གི་ཚོགས་དེ་གང་ན་གནས། དཔུང་གི་ཚོགས་བསྟན་པ་གང་ཡིན་པ་གང་ཡང་དེ་ན་སྣང་ངམ། འཇམ་དཔལ་གྱིས་གསོལ་པ། བཅོམ་ལྡན་འདས་དེ་ནི་མ་ལགས་ཏེ། དེ་ན་དཔུང་གི་ཚོགས་
[233b.3]ཤིན་ཏུ་མ་མཆིས་ན་སྣང་བར་འགྱུར་བའམ། གང་ན་གནས་པར་འགྱུར་བའམ། མངོན་པ་ལྟ་ག་ལ་ཞིག་མཆིས། འཇམ་དཔལ་དེ་བཞིན་དུ་སེམས་ཅན་ནམ། སེམས་ཅན་དུ་བཏགས་པ་ཡང་ཤིན་ཏུ་ཡོད་པ་མ་ཡིན་ན་དེ་ན་གནས་པར་འགྱུར་བ་དང་། མངོན་པ་ལྟ་ག་ལ་ཡོད། འཇམ་
[233b.4]དཔལ་གནས་དེ་ལྟ་བུ་ལ་གནས་ཏེ་ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །བསྟན་པ་འདི་བཤད་པ་ན་འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷའི་བུ་སྟོང་ཕྲག་དྲུག་ཁྲི་ཆོས་རྣམས་ལ་ཆོས་ཀྱི་མིག་
[233b.5]རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །བྲམ་ཟེ་ལྷག་པའི་ང་རྒྱལ་ཅན་འབུམ་ཕྲག་སུམ་ཅུ་རྩ་གཉིས་ནི་ལྷག་པའི་ང་རྒྱལ་མེད་པའི་ཤེས་པ་སྐྱེས་སོ། །ལྷའི་བུ་འབུམ་ཕྲག་བཞི་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །དེ་ནས་བཅོམ་ལྡན་འདས་དེའི་ཚེ་འཛུམ་པ་མཛད་དེ། འདི་ནི་
[233b.6]སངས་རྒྱས་བཅོམ་ལྡན་འདས་རྣམས་གང་གི་ཚེ་འཛུམ་པ་མཛད་པའི་ཆོས་ཉིད་དེ། དེའི་ཚེ་བཅོམ་ལྡན་འདས་ཀྱི་ཞལ་གྱི་སྒོ་ནས་འོད་ཟེར་ཁ་དོག་སྣ་ཚོགས་ཁ་དོག་དུ་མ་འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། བཙོད་ཀ་དང་། ཤེལ་དང་། དངུལ་གྱི་ཁ་དོག་
[233b.7]ལྟ་བུ་དག་བྱུང་ནས་དེ་དག་གིས་འཇིག་རྟེན་གྱི་ཁམས་མཐའ་ཡས་མུ་མེད་པ་དག་འོད་ཀྱིས་ཁྱབ་པར་བྱས་ཏེ། ཚངས་པའི་འཇིག་རྟེན་གྱི་བར་དུ་སོང་ནས་སླར་ལོག་སྟེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས། བཅོམ་ལྡན་འདས་ཀྱི་དབུའི་གཙུག་ཏུ་མི་སྣང་བར་གྱུར་ཏོ། །
[234a]
[234a.1]བཅོམ་ལྡན་འདས་ཀྱིས་འཛུམ་པ་མཛད་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དག་འོད་ཀྱིས་སྣང་བར་བྱས་ཤིང་རབ་ཏུ་བརྒྱན་ཏོ། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་
[234a.2]རྣམས་ནི་རྒྱུ་མ་མཆིས་རྐྱེན་མ་མཆིས་པར་འཛུམ་པ་མི་མཛད་ན། བཅོམ་ལྡན་འདས་འཛུམ་པ་མཛད་པའི་རྒྱུ་ནི་གང་ལགས། རྐྱེན་ནི་གང་ལགས། བཅོམ་ལྡན་འདས་ཀྱིས་བཀའ་སྩལ་པ། བསྟན་པ་འདི་བཤད་པ་ན་འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷའི་བུ་སྟོང་ཕྲག་དྲུག་
[234a.3]ཁྲི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །བྲམ་ཟེ་ལྷག་པའི་ང་རྒྱལ་ཅན་འབུམ་ཕྲག་སུམ་ཅུ་རྩ་གཉིས་ནི་ལྷག་པའི་ང་རྒྱལ་མེད་པའི་ཤེས་པ་སྐྱེས་སོ། །ལྷའི་བུ་འབུམ་ཕྲག་བཞི་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །ལྷའི་བུ་སུམ་ཁྲི་ཉིས་སྟོང་
[234a.4]པོ་འདི་དག་ལྷའི་རིས་འདི་ནས་ཤི་འཕོས་ཏེ། དེ་བཞིན་གཤེགས་པ་མི་འཁྲུགས་པའི་སངས་རྒྱས་ཀྱི་ཞིང་དུ་སྐྱེ་བར་འགྱུར་ལ། དེ་དག་སངས་རྒྱས་ཀྱི་ཞིང་དེ་ནས་སངས་རྒྱས་ཀྱི་ཞིང་དག་ཏུ་ཡང་འགྲོ་བར་འགྱུར་རོ། །དེ་དག་གིས་བསྐལ་པ་དཔག་ཏུ་མེད་གྲངས་མེད་པར་བླ་ན་མེད་
[234a.5]པ་ཡང་དག་པར་རྫོགས་པའི་བྱང་ཆུབ་བསྒྲུབས་ནས་བྱང་ཆུབ་མངོན་པར་རྫོགས་པར་འཚང་རྒྱ་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་འོད་ཅེས་བྱ་བར་འགྱུར་རོ། །བྱང་ཆུབ་མངོན་པར་རྫོགས་པར་སངས་རྒྱས་པ་དེ་དག་གི་སངས་རྒྱས་
[234a.6]ཀྱི་ཞིང་ཡང་ཀུན་ནས་སྣང་བ་དང་ལྡན་པར་འགྱུར་རོ། །དཔེར་ན་སུམ་ཅུ་རྩ་གསུམ་པའི་ལྷ་རྣམས་ཀྱི་བལྟ་ན་སྡུག་པ་རྟག་ཏུ་བརྒྱན་པ་དེ་བཞིན་དུ། དེ་དག་བྱང་ཆུབ་ཐོབ་པའི་འཇིག་རྟེན་གྱི་ཁམས་ཀྱང་རྟག་ཏུ་བརྒྱན་པར་འགྱུར་ཏེ། འཇམ་དཔལ་འཛུམ་པ་མཛད་པའི་རྒྱུ་ནི་དེ་ཡིན་ནོ། །རྐྱེན་ནི་དེ་
[234a.7]ཡིན་ནོ། །འཇམ་དཔལ་འདི་ལྟ་སྟེ། དཔེར་ན་ཤར་ཕྱོགས་ལོགས་ན་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་གྲངས་མེད་དཔག་ཏུ་མེད་པ་དག་ཀྱང་སངས་རྒྱས་ཀྱི་བགྲོ་བ་དང་། དེ་བཞིན་གཤེགས་པའི་བགྲོ་བ་དང་། ཆོས་ཀྱི་བགྲོ་བ་འདི་ཉིད་སྟོན་པར་མཛད་དོ། །དེ་བཞིན་དུ་ལྷོ་
[234b]
[234b.1]ཕྱོགས་དང་། དེ་བཞིན་དུ་ནུབ་ཕྱོགས་དང་། དེ་བཞིན་དུ་བྱང་ཕྱོགས་དང་། དེ་བཞིན་དུ་འོག་གི་ཕྱོགས་དང་། དེ་བཞིན་དུ་སྟེང་གི་ཕྱོགས་དང་། དེ་བཞིན་དུ་ཕྱོགས་བཅུ་དག་ན་དེ་བཞིན་གཤེགས་པ་གྲངས་མེད་དཔག་ཏུ་མེད་པ་དག་ཀྱང་སངས་རྒྱས་ཀྱི་བགྲོ་བ་དང་། ཆོས་ཀྱི་བགྲོ་བ་དང་། དེ་བཞིན་
[234b.2]གཤེགས་པའི་བགྲོ་བ་འདི་ཉིད་སྟོན་པར་མཛད་དེ། ངས་ཡི་གེ་གང་གིས་བསྟན་པ་ཡི་གེ་དེ་ཉིད་ཀྱིས་དེ་བཞིན་གཤེགས་པ་དེ་དག་ཀྱང་སྟོན་པ་མཛད་དོ། །འཇམ་དཔལ་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཀྱང་སངས་རྒྱས་ཀྱི་བགྲོ་བ་དང་། དེ་བཞིན་གཤེགས་པའི་བགྲོ་བ་དང་། ཆོས་
[234b.3]ཀྱི་བགྲོ་བ་ཆོས་ཀྱི་རྣམ་གྲངས་འདི་ནམ་མཁས་ཡོངས་སུ་ཟིན་པའི་ས་ཕྱོགས་འདི་ཉིད་དུ་ཡང་དག་པར་བསྒྲགས་སོ། །འཇམ་དཔལ་མ་འོངས་པའི་དུས་ན་སངས་རྒྱས་བཅོམ་ལྡན་འདས་གང་དག་འབྱུང་བར་འགྱུར་བ་དེ་དག་ཀྱང་དེ་བཞིན་གཤེགས་པའི་བགྲོ་བ་དང་། སངས་རྒྱས་ཀྱི་བགྲོ་བ་དང་། 
[234b.4]ཆོས་ཀྱི་བགྲོ་བ་ཆོས་ཀྱི་རྣམ་གྲངས་འདི་ནམ་མཁས་ཡོངས་སུ་ཟིན་པའི་ས་ཕྱོགས་འདི་ཉིད་དུ་འཆད་པར་འགྱུར་རོ། །འཇམ་དཔལ་དེ་བཞིན་གཤེགས་པ་བྱམས་པས་ཀྱང་སངས་རྒྱས་ཀྱི་བགྲོ་བ་དང་། དེ་བཞིན་གཤེགས་པའི་བགྲོ་བ་དང་། ཆོས་ཀྱི་བགྲོ་བ་ཆོས་ཀྱི་རྣམ་གྲངས་འདི་ནམ་མཁས་
[234b.5]ཡོངས་སུ་ཟིན་པའི་ས་ཕྱོགས་འདི་ཉིད་དུ་ཡང་དག་པར་སྒྲོགས་པར་འགྱུར་རོ། །འཇམ་དཔལ་སངས་རྒྱས་ཀྱིས་གསུངས་པའོ་ཞེས་སྨྲ་བ་གང་ཡིན་པ་དེ་ནི་ཡང་དག་པར་སྨྲ་བ་སྟེ། འཇམ་དཔལ་སངས་རྒྱས་ཀྱི་བགྲོ་བ་དང་། དེ་བཞིན་གཤེགས་པའི་བགྲོ་བ་དང་། ཆོས་ཀྱི་བགྲོ་བའི་
[234b.6]ཆོས་ཀྱི་རྣམ་གྲངས་འདི་ནི་དེ་བཞིན་གཤེགས་པས་གསུངས་པའོ་ཞེས་སྨྲ་བ་གང་ཡིན་པ་དེ་ནི་ཡང་དག་པར་སྨྲ་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡན་ལག་མཆོག་ཅེས་བྱ་བ་དེས་ང་ལ་འདི་
[234b.7]སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེ་ལ་ངས་འདི་སྐད་ཅེས་སྨྲས་སོ། །སྒྱུ་མའི་སྐྱེས་བུ་རྣམ་པར་
[235a]
[235a.1]ཐར་པ་བརྒྱད་མངོན་པར་བསྒྲུབ་པ་གང་ལ་གནས་པ་དེ་ལ་གནས་ཏེ་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡན་ལག་མཆོག་
[235a.2]ཅེས་བྱ་བ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཡན་ལག་མཆོག་གིས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱ་ཐུབ་
[235a.3]པས་གང་ལ་གནས་ཏེ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར། དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་ལ་གནས་ཏེ་ཕུང་པོ་ལྷག་མ་མ་མཆིས་
[235a.4]པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་སངས་རྒྱས་བཅོམ་ལྡན་འདས་རྣམས་ནི་བསམ་གྱིས་མི་ཁྱབ་པའི་མཐའི་ཡུལ་ལ་གནས་ཏེ་ཡོངས་སུ་མྱ་ངན་ལས་འདའོ། །འཇམ་
[235a.5]དཔལ་ཆོས་ཐམས་ཅད་ནི་དེ་ལྟ་བུ་ལ་གནས་པ་སྟེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་གཟིགས་ཞེས་བྱ་བ་དེས་ང་ལ་འདི་སྐད་ཅེས་སྨྲས་
[235a.6]སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་མཆོག་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེ་ལ་ངས་འདི་སྐད་ཅེས་སྨྲས་སོ། །དེ་སངས་རྒྱས་ཀྱི་སྤྲུལ་པ་གང་ལ་གནས་
[235a.7]པ་དེ་ལ་གནས་ཏེ། ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གཞན་ཡང་དེ་བཞིན་གཤེགས་པ་ཀུན་ཏུ་གཟིགས་ཞེས་བྱ་བ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཀུན་ཏུ་གཟིགས་ཀྱིས་གང་ལ་གནས་
[235b]
[235b.1]ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །མཐའ་གང་ཁོ་ན་ལ་གནས་ནས་ཁོ་བོ་ལ་འདྲི་བ་དེ་ལ་གནས་ཏེ་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་
[235b.2]ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནམ་མཁའ་རྣམ་དག་མངོན་འཕགས་དཔལ་གྱི་རྒྱལ་པོ་ཞེས་བྱ་བ་དེས་ང་ལ་འདི་སྐད་ཅེས་སྨྲས་སོ། །དེ་བཞིན་
[235b.3]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོའི་གཙོ་བོ་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། ངས་དེ་བཞིན་གཤེགས་པ་དེ་ལ་འདི་སྐད་ཅེས་སྨྲས་
[235b.4]སོ། །བྱིས་པ་སོ་སོའི་སྐྱེ་བོའི་ཆོས་རྣམས་གང་ལ་གནས་པ་དེ་ལ་གནས་ཏེ་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གྱིས་གསོལ་པ། བཅོམ་ལྡན་འདས་བྱིས་པ་སོ་སོའི་སྐྱེ་བོའི་ཆོས་རྣམས་གང་ལ་གནས་
[235b.5]ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་ཁྱོད་ཀྱིས་བྱིས་པ་སོ་སོའི་སྐྱེ་བོའི་ཆོས་རྣམས་ཡང་དག་པར་རྗེས་སུ་མཐོང་ངམ། འཇམ་དཔལ་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་བྱིས་པ་
[235b.6]སོ་སོའི་སྐྱེ་བོའི་ཆོས་རྣམས་ནི་ཕྱི་དང་ནང་ན་མི་དམིགས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ལྟར་ཕྱི་དང་ནང་ལ་མི་གནས་པར་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་
[235b.7]གཞན་ཡང་དེ་བཞིན་གཤེགས་པ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནམ་མཁའ་རྣམ་དག་མངོན་འཕགས་དཔལ་གྱི་རྒྱལ་པོས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་
[236a]
[236a.1]རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །སྒྱུ་མའི་སྐྱེས་བུ་རྣམ་པར་ཐར་པ་བརྒྱད་མངོན་པར་སྒྲུབ་པ་གང་ལ་གནས་པ་དེ་ལ་གནས་ཏེ་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །
[236a.2]དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟར་སྒྱུ་མའི་སྐྱེས་བུ་ཉིད་མ་མཆིས་ཤིང་མི་དམིགས་པ་ལགས་ན། དེའི་རྣམ་པར་ཐར་པ་བརྒྱད་ཀྱི་སྒོ་མངོན་པར་སྒྲུབ་པ་ལྟ་ག་ལ་མཆིས། བཅོམ་ལྡན་
[236a.3]འདས་ཀྱིས་བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས། ཆོས་གང་མེད་ཅིང་མི་དམིགས་པ་དེ་སྒྱུ་མའི་སྐྱེས་བུ་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས་ཅི་སྒྱུ་མའི་སྐྱེས་
[236a.4]བུ་ཡོད་དམ། འཇམ་དཔལ་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་བཞིན་དུ་རྣམ་པར་ཐར་པ་བརྒྱད་པོ་དེ་ལྟ་བུ་ལ་གནས་ཏེ་ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་
[236a.5]རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་འོད་ཀྱི་དཀྱིལ་འཁོར་མངོན་པར་འཕགས་པའི་མེ་ཏོག་དཔལ་གྱི་གཟི་བརྗིད་རྒྱལ་པོ་ཞེས་བྱ་བ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་
[236a.6]འོད་ཀྱི་དཀྱིལ་འཁོར་མངོན་པར་འཕགས་པའི་མེ་ཏོག་དཔལ་གྱི་གཟི་བརྗིད་རྒྱལ་པོས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །གཟུགས་དང་། ཚོར་བ་
[236a.7]དང་། འདུ་ཤེས་དང་། འདུ་བྱེད་རྣམས་གང་ལ་གནས་པ་དང་། རྣམ་པར་ཤེས་པ་གང་ལ་གནས་པ་དེ་ལ་གནས་ཏེ་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གྱིས་གསོལ་པ། བཅོམ་ལྡན་འདས་
[236b]
[236b.1]གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་དག་གང་ན་གནས་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས། ཕུང་པོ་ལྔ་མ་གཏོགས་པར་ཕུང་པོ་ལྔ་གང་ལ་གནས་པའི་ཆོས་འགའ་ཞིག་འདི་ན་ཡོད་དམ། 
[236b.2]འཇམ་དཔལ་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས། གཟུགས་ཀྱི་ངོ་བོ་ཉིད་གང་ཡིན་པ་དེ་གཟུགས་ལ་གནས་པ་ཡིན་ནམ། འཇམ་དཔལ་གྱིས་གསོལ་པ། བཅོམ་ལྡན་འདས་
[236b.3]དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས། ཚོར་བ་དང་། འདུ་ཤེས་དང་། འདུ་བྱེད་རྣམས་གང་དག་ཡིན་པ་དང་། རྣམ་པར་ཤེས་པའི་ངོ་བོ་ཉིད་གང་ཡིན་པ་དེ་རྣམ་པར་ཤེས་པ་ལ་གནས་པ་ཡིན་ནམ། གསོལ་པ། 
[236b.4]དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས། གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་མི་གནས་པ་ཡིན་ནམ། འཇམ་དཔལ་གྱིས་གསོལ་པ། བཅོམ་ལྡན་འདས་དེ་ལྟ་
[236b.5]ལགས་ཏེ། བཅོམ་ལྡན་འདས་གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ནི་མི་གནས་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་བཞིན་དུ་རྣམ་པར་རིག་པའི་ངོ་བོ་ཉིད་གང་ཡིན་པ་དེ་ནི་རྣམ་
[236b.6]པར་རིག་པ་མེད་པ་ཡིན་ལ། རྣམ་པར་རིག་པ་མེད་པ་གང་ཡིན་པ་དེ་ནི་བྱང་ཆུབ་སྟེ། གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ཡང་དེ་ལྟ་བུ་ལ་གནས་པའོ། །འཇམ་དཔལ་གཞན་ཡང་དེ་བཞིན་གཤེགས་པ་འོད་ཀྱི་དཀྱིལ་འཁོར་
[236b.7]མངོན་པར་འཕགས་པའི་མེ་ཏོག་དཔལ་གྱི་གཟི་བརྗིད་རྒྱལ་པོ་དེས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་གཙོ་བོ་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས། དེ་སྐད་ཅེས་
[237a]
[237a.1]སྨྲས་པ་དང་། དེ་ལ་ངས་འདི་སྐད་ཅེས་སྨྲས་སོ། །ཆོས་ཐམས་ཅད་ཟད་པ་མེད་པ། ནམ་མཁའི་མཐའ་དང་མཉམ་པ་དེ་ནི་བྱང་ཆུབ་སྟེ། དེ་ལྟ་བུ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །ཆོས་ཐམས་ཅད་ནི་
[237a.2]དེ་ལྟ་བུ་ལ་གནས་པ་སྟེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །བསྟན་པ་འདི་བཤད་པ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་རབ་ཏུ་གཡོས་སོ། །འགུལ་ཏོ། །ལྡེག་གོ། །འཁྲུགས་སོ། །འུར་འུར་རོ། །ཆེམ་ཆེམ་མོ། །ཐམས་ཅད་དང་ལྡན་པའི་སྟོང་
[237a.3]གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སྣང་བ་ཆེན་པོས་ཁྱབ་པར་གྱུར་ཏོ། །འཇིག་རྟེན་གྱི་བར་མུན་པ་མུན་ནག་གང་ན་ཉི་མ་དང་ཟླ་བ་འདི་གཉིས་འདི་ལྟར་རྫུ་འཕྲུལ་ཆེ་བ། འདི་ལྟར་མཐུ་ཆེ་བ། འདི་ལྟར་གཟ་བརྗིད་ཆེ་བའི་འོད་ཀྱིས་སྣང་བར་མ་ནུས་པ་དང་། གཟི་བརྗིད་ཀྱིས་གཟི་
[237a.4]བྱིན་ཅན་དུ་མ་ནུས་པ་དང་། སྣང་བས་སྣང་བར་མ་ནུས་པ་དང་། གསལ་བས་གསལ་ཞིང་སྣང་བར་མ་ནུས་པ་གང་དག་ཡིན་པ་འཇིག་རྟེན་གྱི་བར་དེ་དག་ཐམས་ཅད་སྐད་ཅིག་དེ་ཉིད་དང་། ཐང་ཅིག་དེ་ཉིད་དང་། ཡུད་ཙམ་དེ་ཉིད་ལ་སྣང་བས་ཁྱབ་པར་གྱུར་ཏོ། །དེ་ནས་དེའི་ཚེ་བཅོམ་
[237a.5]ལྡན་འདས་འཛུམ་པ་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་གང་གི་ཚེ་འཛུམ་པ་མཛད་པའི་ཆོས་ཉིད་དེ། དེའི་ཚེ་བཅོམ་ལྡན་འདས་ཀྱི་ཞལ་གྱི་སྒོ་ནས་འོད་ཟེར་ཁ་དོག་སྣ་ཚོགས་ཁ་དོག་དུ་མ་འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། 
[237a.6]བཙོད་ཀ་དང་། ཤེལ་དང་། དངུལ་གྱི་ཁ་དོག་ལྟ་བུ་དག་བྱུང་ནས། དེ་དག་གིས་འཇིག་རྟེན་གྱི་ཁམས་མཐའ་ཡས་མུ་མེད་པ་དག་འོད་ཀྱིས་ཁྱབ་པར་བྱས་ཏེ། ཚངས་པའི་འཇིག་རྟེན་གྱི་བར་དུ་སོང་ནས་སླར་ལོག་སྟེ། བཅོམ་ལྡན་འདས་ལ་ལན་གསུམ་བསྐོར་བ་བྱས་
[237a.7]ནས། བཅོམ་ལྡན་འདས་ཀྱི་དབུའི་གཙུག་ཏུ་མི་སྣང་བར་གྱུར་ཏོ། །དེ་ནས་བཅོམ་ལྡན་འདས་ཀྱིས་དེའི་ཚེ་གཡས་ཕྱོགས་ལོགས་སུ་གླང་པོ་ཆེའི་ལྟ་སྟངས་ཀྱིས་གཟིགས་ནས། ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་འཁོར་འདི་ནི་དག་པ་སྟེ། གཙང་བ་
[237b]
[237b.1]སྙིང་པོ་ལ་གནས་པའོ། །ཀུན་དགའ་བོ་བསྟན་པ་འདི་བཤད་པ་ན་དགེ་སློང་ལྔ་བརྒྱ་ནི་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །ཀུན་དགའ་བོ་རྒྱལ་བུ་རྒྱལ་བྱེད་ཀྱི་ཚལ་འདི་ན་དགེ་སློང་ཇི་སྙེད་ཅིག་གནས་པ་ཀུན་དགའ་བོ་དེ་དག་གི་ནང་ནས་ཆོས་འདི་དག་ལ་གང་ཐེ་ཙོམ་ཟ་བ་
[237b.2]འམ། ཡིད་གཉིས་ཟ་བའམ། སོམ་ཉི་ཟ་བའི་དགེ་སློང་འགའ་ཡང་མ་བྱུང་ངོ་། །བྱང་ཆུབ་སེམས་དཔའ་ལྔ་སྟོང་གིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །སྲོག་ཆགས་སྟོང་ཕྲག་དུ་མས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། དེ་དག་ཐམས་ཅད་
[237b.3]ཀྱང་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་དུ་བརྗོད་ཅེས་བྱ་བར་མིང་འཐུན་པ་ཉིད་དུ་འགྱུར་རོ་ཞེས་བཅོམ་ལྡན་འདས་ཀྱིས་ལུང་བསྟན་ཏོ། །དེ་དག་གི་ཚེའི་ཚད་ནི་བསྐལ་པ་གཅིག་ཐུབ་པར་འགྱུར་རོ། །དེ་དག་གི་དམ་པའི་
[237b.4]ཆོས་ནི་བསྐལ་པ་ཕྱེད་ཀྱི་བར་དུ་གནས་པར་འགྱུར་རོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་འདི་སྙམ་དུ་སེམས་པར་གྱུར་ཏོ། །བདག་གིས་ནི་བཅོམ་ལྡན་འདས་ཡུན་རིང་ཞིག་ཏུ་མ་མཐོང་བས། བདག་གིས་བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་
[237b.5]བྱ་བའི་ཕྱིར། བཅོམ་ལྡན་འདས་ག་ལ་བ་དེར་འགྲོ་བར་བྱའོ་སྙམ་མོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་དེའི་ཚེ་སྣ་ཆེན་པོ་ལ་གཏོགས་པ་དབྱིབས་རིང་ལ་སྨྲས་པ། བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་འདོང་དགོས་ཀྱིས་ངའི་
[237b.6]ཤིང་རྟ་བཞོན་པ་བཟང་པོ་དང་ལྡན་པ་ཐོག་མར་སྦྱོར་ཅིག །ཡང་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་དེའི་ཚེ་སྣ་ཆེན་པོ་ལ་གཏོགས་པ་དཔལ་མཆོག་ལ་སྨྲས་པ། བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་འདོང་དགོས་ཀྱིས། དཔལ་
[237b.7]མཆོག་ཁྱོད་སོང་ལ་ཡན་ལག་བཞི་པའི་དཔུང་གི་ཚོགས་དག་ཤོམས་ཤིག་ཅེས་བསྒོ་ཤིག །ཡང་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཙུན་མོ་དམ་པ་ལ་སྨྲས་པ། བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་ཁྱོད་ཀྱང་འདོང་ངོ་ཞེས་སྨྲས་
[238a]
[238a.1]སོ། །ཡང་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་གཞོན་ནུ་ས་གསོ་བྱིན་ལ་སྨྲས་པ། གཞོན་ནུ་ས་གསོ་བྱིན་ཁྱོད་སོང་ལ་རི་དགས་འཛིན་གྱི་མ་ལ་རྒྱལ་པོ་གསལ་རྒྱལ་ན་རེ་བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་འདོང་དགོས་སོ་ཞེས་
[238a.2]སྦྲོན་ཅིག །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་སྣ་ཆེན་པོ་ལ་གཏོགས་པ་རྩིས་པ་ས་ག་བཟང་པོ་ལ་སྨྲས་པ། ས་ག་བཟང་པོ་ཁྱོད་སོང་ལ་གྲོང་ཁྱེར་ཆེན་པོ་མཉན་ཡོད་ཀྱི་མི་དེ་དག་ཐམས་ཅད་ཀྱང་ཆར་གཞུག་ཅིང་། ལྗོངས་ཀྱི་མི་དང་། གྲོང་རྡལ་བའི་མི་ཐམས་ཅད་ལ་ཡང་
[238a.3]རྐང་ཏང་པས་ཀྱང་རྐང་ཏང་པ་དང་། བཞི་མདོ་བས་ཀྱང་བཞི་མདོ་བ་དང་། སུམ་མདོ་བས་ཀྱང་སུམ་མདོ་བ་དང་། ཤིང་རྟ་པས་ཀྱང་ཤིང་རྟ་པ་ལ་ཡུལ་ཀོ་ས་ལའི་རྒྱལ་པོ་གསལ་རྒྱལ་ན་རེ། བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་འདོང་དགོས་ཀྱི་ཆ་
[238a.4]རྫས་གྱིས་ཤིག་ཅེས་སྦྲོན་ཅིག །སྣ་ཆེན་པོ་ལ་གཏོགས་པ་ཐམས་ཅད་ལ་ཡང་སྦྲོན་ཅིག །ཁྱིམ་བདག་མགོན་མེད་ཟས་སྦྱིན་ལ་ཡང་སྦྲོན་ཅིག །ཁྱིམ་བདག་དེད་དཔོན་བཟང་པོ་ལ་ཡང་སྦྲོན་ཅིག །ཁྱིམ་བདག་ས་ག་ལ་ཡང་སྦྲོན་ཅིག །ཁྱིམ་བདག་ཀླུ་དགའ་ལ་ཡང་སྦྲོན་ཅིག །ཚོང་པ་དང་། 
[238a.5]ཁྱིམ་བདག་ཐམས་ཅད་ལ་ཡང་སྦྲོན་ཅིག །ཁྱིམ་བདག་བསོད་ནམས་དཔལ་བྱུང་ལ་ཡང་སྦྲོན་ཅིག །ཁྱིམ་བདག་བསོད་ནམས་དཔལ་ལ་ཡང་སྦྲོན་ཅིག །ཁྱིམ་བདག་བསོད་ནམས་དཔལ་གྱི་སྙིང་པོ་དང་། གཅེས་མིན་གྱིས་བྱིན་དང་། རི་དགས་འཛིན་དང་། འཕེལ་བྱེད་དང་། ས་གསོ་
[238a.6]བྱིན་རྣམས་ལ་ཡང་སྦྲོན་ཅིག །ཁྱིམ་བདག་དཔའ་བོ་དཔལ་དང་། དཔའ་བོའི་འགྲོས་ཀྱིས་འགྲོ་བ་དང་། དགའ་བྱེད་དང་། དག་པའི་སེམས་དང་། དོན་གྲུབ་དང་། ཀུན་འཛིན་རྣམས་ལ་ཡང་སྦྲོན་ཅིག །ཁྱིམ་བདག་བཀོད་པའི་མཆོག་ལ་ཡང་སྦྲོན་ཅིག །ཁྱིམ་བདག་རྣ་གཙུག་
[238a.7]ལ་ཡང་སྦྲོན་ཅིག །ཁྱིམ་བདག་རྣ་ཆ་ཅན་ལ་ཡང་སྦྲོན་ཅིག །ཁྱིམ་བདག་མེ་ཏོག་རྣ་ཅན་ལ་ཡང་སྦྲོན་ཅིག །བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་འདོང་དགོས་ཀྱིས། ཡུལ་ཀོ་ས་ལའི་རྒྱལ་པོས་བཀའ་སྩལ་པ་བཞིན་དེ་ལྟར་གོ་མ་
[238b]
[238b.1]ཐག་ཏུ་གྲོགས་པོ་དག་དེང་ཤིག །གྲོགས་པོ་དག་དེང་ཤིག །དེ་ལྟར་སྣ་ཆེན་པོ་ལ་གཏོགས་པ་རྩིས་པ་ས་ག་བཟང་པོས་ཀྱང་རྒྱལ་པོ་ཆེན་པོའི་ལྟར་མཉན་ནས་རྒྱལ་པོ་གསལ་རྒྱལ་གྱིས་ཇི་སྐད་བསྒོ་བ་བཞིན་བསྒྲགས་སོ། །དེ་ནས་བཙུན་མོ་ཕྲེང་ཐོགས་ཀྱིས་བྲན་མོ་དཔལ་བཟང་མོ་དང་། 
[238b.2]བྲན་མོ་མེ་ཏོག་དཔལ་དང་། བྲན་མོ་དཔལ་དགའ་མོ་རྣམས་ལ་སྨྲས་པ། ཁྱོད་དེང་ལ་ང་ན་རེ་ཁྱིམ་བདག་གི་ཆུང་མ་རབ་ཏུ་རྟོག་བྱེད་ལ། བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་འདོང་དགོས་སོ་ཞེས་སྦྲོན་ཅིག །ངའི་ཚིག་གིས་ཁྱིམ་བདག་གི་ཆུང་མ་ཟླ་བ་
[238b.3]དང་། དྲི་མེད་དང་། བདེ་དཔལ་དང་། འཕགས་མ་དང་། ཀུན་ཤེས་དང་། དཔེ་མེད་དཔལ་དང་། བཀོད་མཆོག་མ་དང་། ཟླ་བཟངས་མ་དང་། དྲི་མེད་ལྡན་རྣམས་ལ་ཡང་སྦྲོན་ཅིག །གནང་ཆེན་མོ་དེ་དག་གིས་ཇོ་མོ་ལེགས་སོ་ཞེས་ཇོ་མོའི་ལྟར་མཉན་ནས་ཇི་སྐད་བསྒོ་བ་བཞིན་སྦྲན་ཏོ། །
[238b.4]དེ་ནས་སྣ་ཆེན་པོ་ལ་གཏོགས་པ་དབྱིབས་རིང་གིས་རྒྱལ་པོ་གསལ་རྒྱལ་གྱི་བཞོན་པ་བཟང་པོ་བཤམས་སོ། །བཤམས་ནས་ཀྱང་ཡུལ་ཀོ་ས་ལའི་རྒྱལ་པོ་གསལ་རྒྱལ་ག་ལ་བ་དེར་སོང་སྟེ་ཕྱིན་ནས་འདི་སྐད་ཅེས་སྨྲས་སོ། །ལྷའི་བཅིབས་པ་བཟང་པོ་ནི་བཤམས་ལགས་སོ། །དེ་ནས་ཡུལ་
[238b.5]ཀོ་ས་ལའི་རྒྱལ་པོ་གསལ་རྒྱལ་གྱིས། བཅོམ་ལྡན་འདས་ལ་ཕྱག་བྱ་བ་དང་། བལྟ་བ་དང་། བསྙེན་བཀུར་བྱ་བའི་ཕྱིར་བཞོན་པ་བཟང་པོ་ལ་ཞོན་ཏེ། རྒྱལ་པོ་ཆེན་པོའི་མཐུ་དང་། རྒྱལ་པོ་ཆེན་པོའི་རྫུ་འཕྲུལ་གྱིས་བཙུན་མོའི་འཁོར་གྱི་ནང་ན་གནས་ཤིང་། བཙུན་མོའི་འཁོར་
[238b.6]གྱིས་མདུན་གྱིས་ནི་བལྟས། ལྗོངས་ཀྱི་མི་དང་། གྲོང་རྡལ་བས་ནི་བསྐོར། ཡན་ལག་བཞི་པའི་དཔུང་གི་ཚོགས་ཀྱིས་ནི་མདུན་གྱིས་བལྟས། མེ་ཏོག་དང་། མེ་ཏོག་ཕྲེང་དང་། བདུག་པ་དང་། དྲི་དང་། ཕྲེང་བ་དང་། བྱུག་པ་དང་། ཕྱེ་མ་དང་། གདུགས་དང་། རྒྱལ་མཚན་དང་། 
[238b.7]བ་དན་དང་། གོས་དག་ནི་ཐོགས། རིན་པོ་ཆེའི་གོས་རིན་ཏང་མེད་པ་དག་ནི་ཁྱེར། རིན་པོ་ཆེའི་གོས་རྒྱ་ཆེ་ཞིང་ཡངས་པ་དག་ནི་བགོས། ཤིང་རྟ་སྟོང་ཕྲག་དྲུག་ཁྲི་དང་། ཁྱོགས་པ་སྟོང་ཕྲག་དྲུག་ཁྲི་དང་། རྐང་ཏང་པ་སྟོང་ཕྲག་དྲུག་ཁྲིས་ནི་བསྐོར། བ་དན་སྟོང་ཕྲག་དྲུག་ཁྲི་
[239a]
[239a.1]ནི་བསྒྲེང་། རོལ་མོའི་སྒྲ་སྟོང་ཕྲག་དྲུག་ཁྲི་དང་། རྔ་བོ་ཆེ་དང་། སིལ་སྙན་གྱི་སྒྲ་དུ་མ་དག་ནི་སྒྲོགས་ཤིང་། རྒྱལ་པོ་ཆེན་པོ་དེའི་མཐུས་གྲོང་ཁྱེར་ཆེན་པོ་མཉན་ཡོད་དུ་དོང་ངོ་། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་བཞོན་པ་ལ་ཇི་སྲིད་བཞོན་དུ་རུང་བ་དེ་སྲིད་དུ་བཞོན་པས་
[239a.2]སོང་སྟེ། བཞོན་པ་ལས་བབས་ནས་ཡུལ་ན་མཐུ་དང་། བརྩོན་འགྲུས་ཐོབ་པ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བས་རྒྱལ་པོའི་རྟགས་ལྔ་པོ་གང་དག་ཡིན་པ་འདི་ལྟ་སྟེ། རལ་གྲི་རིན་པོ་ཆེ་དང་། གདུགས་རིན་པོ་ཆེ་དང་། ཅོད་པན་རིན་པོ་ཆེ་དང་། བསིལ་ཡབ་རིན་པོ་ཆེ་དང་མཆིལ་
[239a.3]ལྷམ་ནོར་བུ་རིན་པོ་ཆེ་ལས་བྱས་པ་སྟེ། དེ་དག་ཐམས་ཅད་ཕུད་ཅིང་བཞག་ནས་རྐང་པས་རྒྱལ་བུ་རྒྱལ་བྱེད་ཀྱི་ཚལ་དུ་སོང་ངོ་། །དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་རྒྱལ་བུ་རྒྱལ་བྱེད་ཀྱི་ཚལ་ན་སྒྲ་ཆུང་བར་རིག་ནས་སྣ་ཆེན་པོ་ལ་གཏོགས་པ་དབྱིབས་རིང་ལ་སྨྲས་པ། དབྱིབས་རིང་
[239a.4]འདི་ལྟར་འདི་ནི་བསམ་གཏན་པ་གནས་མེད་པ་རྣམས་ཀྱི་གནས་སོ། །རྣལ་འབྱོར་པ་དབེན་པ་ལ་དགའ་བ་རྣམས་དང་། སྟོང་པ་ཉིད་ལ་གནས་པ་རྣམས་དང་། མཚན་མ་མེད་པ་ལ་གནས་པ་རྣམས་དང་། སྨོན་པ་མེད་པ་ལ་གནས་པ་རྣམས་ཀྱི་གནས་སོ། །བསམ་གཏན་པ་མི་གནས་
[239a.5]པ་རྣམས་ཀྱི་གནས་ཏེ། ཕས་ཀྱི་རྒོལ་བ་རྣམས་ཀྱིས་ཀྱང་སྟོང་ལ་གནས་པ་རྣམ་པ་དེ་ལྟ་བུ་དེ་དག་དང་། སྒྲ་ཆུང་བ་དང་། དབེན་པ་འདིས་གནས་སོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་ས་ག་གཞོན་ནུ་དཔལ་ལ་སྨྲས་པ། ས་ག་གཞོན་ནུ་དཔལ་ངའི་འཁོར་རྣམས་
[239a.6]གཅོམ་བསྐྱུངས་ཤིག །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས། བཅོམ་ལྡན་འདས་ཐམས་ཅད་མཁྱེན་པ། ཐམས་ཅད་གཟིགས་པ། རྒྱལ་བུ་རྒྱལ་བྱེད་ཀྱི་ཚལ་ན་དགེ་སློང་གི་དགེ་འདུན་གྱིས་བསྐོར་ཏེ། དགེ་སློང་གི་དགེ་འདུན་གྱིས་མདུན་གྱིས་བལྟས་ཤིང་། ལྷའི་
[239a.7]འཁོར་མང་པོས་བསྐོར་ནས་མདུན་གྱིས་བལྟས་པ་ལ་ཆོས་སྟོན་ཅིང་བཞུགས་པ་མཐོང་ངོ་། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་དགའ་བ་དང་། མཆོག་ཏུ་དགའ་བ་སྐྱེས་ནས་དེའི་ཚེ་ཚིགས་སུ་བཅད་པ་འདི་དག་གསོལ་ཏོ། །སྣང་ཞིང་གསལ་བར་མཛད་པ་འོད་མཛད་པ། །
[239b]
[239b.1]ཕས་ཀྱི་རྒོལ་བ་ཀུན་གྱིས་མི་གཡོས་ཤིང་། །འཁོར་གྱི་ནང་ན་ཟླ་བ་ཉ་བ་ལྟར། །གང་ཟག་དམ་པ་རྣམ་པར་ལམ་མེར་བཞུགས། །ཆོས་ཀྱི་དམ་པ་སྟོན་པར་མཛད་པ་ན། །ཕྱོགས་བཅུ་ཀུན་ཏུ་ཁྱོད་ནི་ཐ་ལེ་ཞིང་། །བདུད་ཀྱི་སྡེ་དཔོན་མ་ལུས་རབ་བཅོམ་ནས། །གསེར་གྱི་རི་བོ་འཕགས་བཞིན་ལམ་མེར་གདའ། །
[239b.2]ཀླུ་ཡི་བདག་པོ་མི་གཡོས་གནས་པ་ལྟར། །གཽ་ཏ་མའི་ཉན་ཐོས་མི་ཕམ་ལགས། །ཞི་གནས་དགྱེས་ཀྱི་སྲས་རྣམས་ཞི་གནས་དགའ། །དེ་དག་ནང་ན་རྒྱལ་བ་གསུང་ཚེ་མཛེས། །ཡོན་ཏན་ཡང་དག་སྟོན་པ་འཇིག་རྟེན་གྲགས། །དེ་ལྟར་རྒྱལ་བ་ཤཱཀ་ཐུབ་ལམ་མེར་བཞུགས། །ཇི་ལྟར་རི་རབ་རྒྱ་མཚོའི་ནང་
[239b.3]འཕགས་ཤིང་། །རིན་ཆེན་སྣ་ཚོགས་རྣམས་ཀྱིས་མཛེས་པ་ལྟར། །དེ་བཞིན་ཤཱཀྱ་ཁྱུ་མཆོག་འཇིག་རྟེན་འཕགས། །སེམས་ཅན་ཀུན་ལས་ཁྱོད་འཕགས་ལམ་མེར་བཞུགས། །ཇི་ལྟར་པད་མ་ཆུས་ནི་མི་གོས་ལྟར། །དེ་བཞིན་འཇིག་རྟེན་དག་ན་མ་གོས་བཞུགས། །ཇི་ལྟར་རི་རབ་རྟག་ཏུ་
[239b.4]བརྒྱན་པ་ལྟར། །ཁྱོད་ནི་ཡང་དག་འཕགས་པས་ཀུན་ཏུ་མཛེས། །དེ་ལྟར་རྒྱལ་བ་མཁས་པ་རྣམས་ཀྱིས་བསྐོར། །ལྷ་དང་བཅས་པའི་འཁོར་ནང་མངོན་པར་འཕགས། །སུམ་ཅུ་རྩ་གསུམ་གནས་ན་ཡོངས་འདུ་ཤིང་། །མེ་ཏོག་ལེགས་ཆས་འཕགས་མཛེས་ལྷག་གེ་ལྟར། །དེ་བཞིན་ལྷ་
[239b.5]དང་བཅས་པའི་འཁོར་ནང་ན། །ཤཱཀྱ་ཁྱུ་མཆོག་མཚན་གྱིས་རྣམ་པར་མཛེས། །འོད་གསལ་ཟུར་བརྒྱད་ནོར་བུ་བཻ་དཱུརྱ། །དུ་གུལ་ཀ་ཤི་གོས་ཀྱི་སྟེང་བཞག་ན། །ཀུན་གྱིས་མི་གོས་ལྟ་བུར་དགྲ་བཅོམ་རྣམས། །མེ་ལོང་བཞིན་དུ་སེམས་དག་དྲི་མ་མེད། །ཁྱོད་ཀྱི་ཉན་ཐོས་དེ་དག་ནི། །
[239b.6]བྱམས་པ་ཤིན་ཏུ་བསྒོམས་ནས་གནས། །ཉན་ཐོས་བརྟན་རྣམས་ཡེ་ཤེས་དགའ། །ཉོན་མོངས་མ་མཆིས་གདམས་ངག་སྟོན། །རྒྱལ་པོ་འདིར་ནི་མཆིས་པ་ཡང་། །དེ་དག་རྣམས་ཀྱིས་མ་ཚོར་ལགས། །གང་གི་ཉན་ཐོས་དེ་དག་ནི། །ཞི་ཞིང་ཆོས་ཀུན་མི་གནས་པ། །ཅང་མཁྱེན་ཁྱོད་ལ་
[239b.7]ཕྱག་འཚལ་ལོ། །སྐྱེས་མཆོག་ཁྱོད་ལ་ཕྱག་འཚལ་ལོ། །ཡེ་ཤེས་ཀྱིས་ནི་སྐུ་བསྒོམས་ཤིང་། །ཡེ་ཤེས་སྐུ་ཡིས་ཞུགས་པ་ལགས། །ཡེ་ཤེས་སྐུ་ཡིས་རྫོགས་སངས་རྒྱས། །སྐུ་ཡིས་ཟླ་བ་གསུམ་དུ་བཞུགས། །རྫོགས་སངས་རྒྱས་པ་སྨྲ་རྣམས་མཆོག །ཡེ་ཤེས་ལྡན་པ་
[240a]
[240a.1]རྟག་ཏུ་མཛེས། །ཕྱི་མའི་དུས་ན་ཡེ་ཤེས་ལས། །ཉམས་འགྱུར་དགེ་སློང་རྣམས་ཀྱང་འབྱུང་། །རྒོད་ཅིང་དབང་པོ་ཕལ་པ་དང་། །རྒོད་པའི་དགེ་སློང་མཁྱེན་ནས་ནི། །བསོད་སྙོམས་གཅིག་གིས་ཟླ་གསུམ་དུ། །རྒྱལ་བ་ཏིང་ངེ་འཛིན་ལ་བཞུགས། །ཕྱི་མའི་དུས་ན་ཟང་ཟིང་ལ། །བརྐམ་
[240a.2]ཆགས་དགེ་སློང་རྣམས་འབྱུང་བས། །བསོད་སྙོམས་གཅིག་གིས་ཟླ་གསུམ་དུ། །རྒྱལ་བ་ཏིང་ངེ་འཛིན་ལ་བཞུགས། །ཕྱི་མའི་དུས་ཀྱི་དགེ་སློང་ཕྱིར། །ཁྱོད་ཀྱིས་དེ་སྐད་བཀའ་སྩལ་ཏེ། །དེ་ཚེ་གང་དག་དད་པ་རྣམས། །བསྟན་པ་འདི་ལ་བསླབས་པ་འབྱུང་། །སེམས་ཅན་གང་དག་མ་དད་པ། །ཆོས་འདི་དག་
[240a.3]ནི་ཐོས་ནས་ཀྱང་། །དེ་དག་དགའ་བར་མི་འགྱུར་བས། །དེ་དག་བསྐུལ་ཕྱིར་འདི་མཛད་དོ།། །།བམ་པོ་གཉིས་པ། དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་དང་བའི་སེམས་
[240a.4]ཀྱིས་ཡང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། དང་བའི་སེམས་ཀྱིས་བཅོམ་ལྡན་འདས་མཐོང་ནས། ཡང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ནི་ཡུལ་ཀོ་ས་
[240a.5]ལའི་རྒྱལ་པོ་ལགས་སོ། །བཅོམ་ལྡན་འདས་བདག་ནི་ཡུལ་ཀོ་ས་ལའི་རྒྱལ་པོ་ལགས་ཏེ། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ལགས་སོ། །དེ་ནས་བཅོམ་ལྡན་འདས་ཀྱིས་ཡུལ་ཀོ་ས་ལའི་རྒྱལ་པོ་གསལ་རྒྱལ་ལ་བཀའ་སྩལ་པ། རྒྱལ་པོ་ཆེན་པོས་བཀུར་སྟི་བྱས་
[240a.6]པ་དང་། རི་མོ་བྱས་པ་དང་། མཆོད་པ་བྱས་པས་ཆོག་གིས་ལོངས་ཤིག །ལོངས་ལ་རྒྱལ་པོ་ཆེན་པོ་རང་གི་སྟན་ལ་འདུག་ཤིག །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་སྤྱན་སྔ་ན་འདུག་ཅིང་། བཅོམ་ལྡན་འདས་ལ་མིག་མི་འཛུམས་པས་བལྟས་སོ། །བལྟས་ནས་ཀྱང་རིན་པོ་ཆེའི་
[240a.7]གོས་རིན་ཏང་མེད་པ་ལག་ན་ཐོགས་ཐོགས་པ་དང་། རང་གི་ལུས་ལ་གོས་གྱོན་གྱོན་པ་གང་ཡིན་པ་དེ་ལུས་ལས་ཕུད་དེ་བཅོམ་ལྡན་འདས་ལ་ཕུལ་ལོ། །ཕུལ་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་གོས་རིན་པོ་ཆེ་འདི་ནི་སྔོན་གྱི་ལས་ཀྱི་རྣམ་པར་
[240b]
[240b.1]སྨིན་པ་ལས་གྲུབ་པ། མ་སྨད་པ། བཟང་བ། ཁ་ན་མ་ཐོ་བ་མ་མཆིས་པ། རང་གི་ལུས་ལ་འཚལ་འཚལ་བ་ལགས་ཏེ། འདི་བདག་གི་དབང་ཕྱུག་གིས་སུ་ལས་ཕྲོགས་པ་ཡང་མ་མཆིས་ཀྱི། སྔོན་ལེགས་པར་སྤྱད་པ་ལས་མངོན་པར་གྲུབ་པ་ལགས་ན། བཅོམ་ལྡན་འདས་ཀྱིས་བཞེས་སུ་གསོལ། 
[240b.2]དེ་ནས་ཁྱིམ་བདག་མགོན་མེད་ཟས་སྦྱིན་འདི་སྙམ་དུ་སེམས་པར་གྱུར་ཏེ། འདི་ལྟར་ཡུལ་ཀོ་ས་ལའི་རྒྱལ་པོ་འདིས་གོས་རིན་པོ་ཆེ་ཡོངས་སུ་སྤྱད་སྤྱད་པ་འདི་བཅོམ་ལྡན་འདས་ལ་ཕུལ་ལོ་སྙམ་མོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱི་མཐུས་ཁྱིམ་བདག་མགོན་མེད་
[240b.3]ཟས་སྦྱིན་གྱི་སེམས་ཀྱི་རྟོག་པ་སེམས་ཀྱིས་ཤེས་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་གོས་རིན་པོ་ཆེ་འདི་སྔ་ནས་བཅོམ་ལྡན་འདས་ལ་དབུལ་ལོ་སྙམ་པའི་སེམས་དེ་ལྟ་བུ་ནི་མ་སྐྱེས་ལགས་ཀྱི། བཅོམ་ལྡན་འདས་མཐོང་ནས་ནི་སེམས་སྐྱེས་
[240b.4]ལགས་ན་ཐུགས་བརྩེ་བའི་སླད་དུ་བཅོམ་ལྡན་འདས་ཀྱིས་གོས་རིན་པོ་ཆེ་འདི་བཞེས་སུ་གསོལ། བཅོམ་ལྡན་འདས་སེམས་འདི་ནི་མྱུར་དུ་འགྱུར་བ་ལགས་ལ། བཅོམ་ལྡན་འདས་དེ་བཞིན་གཤེགས་པ་དེ་དག་ནི་རྙེད་པར་དཀའ་སྟེ། ཨུ་དུམ་བ་རའི་མེ་ཏོག་བཞིན་དུ་མཆོག་ཏུ་རྙེད་པར་
[240b.5]དཀའ་བས་དབུལ་ལོ་སྙམ་པ་དེ་སྐྱེས་ལགས་སོ། །བདག་གིས་བཅོམ་ལྡན་འདས་མཉེས་པར་བགྱིས་ནས་དེའི་ཚེ་ཚིགས་སུ་བཅད་པ་འདི་དག་གསོལ་ཏོ། །ཁྱོད་ནི་རྐང་གཉིས་གཙོ་བོ་སྟེ། །བསོད་ནམས་གཟི་བརྗིད་ཀུན་ཏུ་འཕགས། །ཉོན་མོངས་ཅན་སེམས་མ་གཏོགས་པར། །མཐོང་
[240b.6]ན་དགའ་བ་སུ་མི་སྐྱེད། །སེམས་ཅན་མ་རུངས་གང་དག་གིས། །ཐུབ་དབང་མ་མཆོད་དེ་དག་བརླག །ཨུ་དུམ་བ་རའི་མེ་ཏོག་ལྟར། །གསལ་མཛད་འཇིག་རྟེན་དག་ན་དཀོན། །ཤཱཀྱ་སེང་གེ་མི་ཡི་མཆོག །མགོན་པོ་བདག་གིས་དེང་མཉེས་ཀྱིས། །ཡེ་ཤེས་ལ་ནི་བདག་སྨོན་པས། །
[240b.7]ཁྱོད་ལ་དེང་ནི་མཆོད་པ་བགྱིད། །བྱང་ཆུབ་ཡེ་ཤེས་གང་འདོད་པ། །སངས་རྒྱས་རྣམས་ལ་མཆོད་འདི་ལགས། །སངས་རྒྱས་ཡེ་ཤེས་ཆེད་ཀྱི་ཕྱིར། །མི་མཆོག་ལ་ནི་མཆོད་བགྱིད་ན། །མགོན་པོ་བདག་གིས་བཞེས་སུ་གསོལ། །རྒྱལ་བ་བདག་གིས་བཞེས་སུ་གསོལ། །སེམས་
[241a]
[241a.1]ཅན་ཀུན་གྱི་དོན་སླད་དུ། །ཁྱོད་ལ་བདག་ནི་ན་བཟའ་འབུལ། །བདག་གིས་སེམས་ནི་ཚར་བཅད་ཅིང་། །བདག་གིས་སེར་སྣ་བཅོམ་པས་ན། །ཆོས་རྣམས་བསྐྱེད་པའི་ཆེད་ཀྱི་ཕྱིར། །བདག་གིས་སེམས་ལ་གཏོང་བ་སྐྱེས། །དེ་ནས་བཅོམ་ལྡན་འདས་ཀྱིས་ཡུལ་ཀོ་ས་ལའི་རྒྱལ་པོ་གསལ་
[241a.2]རྒྱལ་གྱིས་ན་བཟའ་ཕུལ་བ་བཞེས་ནས་རྒྱལ་པོ་གསལ་རྒྱལ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་སེམས་བསྐྱེད་པ་རྒྱ་ཆེན་པོ་སྐྱེས་པ་ལེགས་སོ་ལེགས་སོ། །རྒྱལ་པོ་ཆེན་པོ་དེའི་ཕྱིར་ཆོས་བཞི་པོ་དག་ལ་བརྩོན་པར་བྱ་སྟེ། བཞི་གང་ཞེ་ན། རྒྱལ་པོ་ཆེན་པོ་འདི་ལྟ་སྟེ། རྒྱལ་པོ་རྒྱལ་
[241a.3]རིགས་སྤྱི་བོ་ནས་དབང་བསྐུར་བ་ཡུལ་ན་མཐུ་དང་བརྩོན་འགྲུས་ཐོབ་པས་དགེ་སྦྱོང་དང་། བྲམ་ཟེ་ཚུལ་ཁྲིམས་དང་ལྡན་པའི་ཐད་དུ་འགྲོ་བར་བྱ་ཞིང་ཡོངས་སུ་དྲི་བར་བྱ་བ་དང་། དེ་བཞིན་གཤེགས་པའི་བསྟན་པ་བསྲུང་བ་དང་བསྐྱབ་པའི་ཕྱིར་བསྒྲུབ་པར་བྱ་བ་དང་། ཟབ་མོ་ལ་མོས་པས་ཆོས་བཙལ་བར་བྱ་
[241a.4]བའི་ཕྱིར་སྤྲོ་བར་བྱ་བ་དང་། ལོག་པར་ལྟ་བ་དང་བྲལ་བས་ཡང་དག་པ་ཉིད་དུ་ངེས་པར་བྱ་བའི་ཕྱིར་སྤྲོ་བར་བྱ་བ་སྟེ། རྒྱལ་པོ་ཆེན་པོ་ཆོས་བཞི་པོ་དེ་དག་ལ་བརྩོན་པར་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བདེ་བར་གཤེགས་པས་དེ་སྐད་གསུངས་ཏེ། སྟོན་པས་
[241a.5]གཞན་ཡང་འདི་སྐད་ཅེས་བཀའ་སྩལ་ཏོ། །དགེ་སློང་ཚུལ་ཁྲིམས་ལྡན་རྣམས་ལ། །གུས་པ་དག་ནི་རྟག་བྱེད་ཅིང་། །དངོས་པོ་ཀུན་གྱིས་འདྲི་བྱེད་པ། །དེས་ནི་ཤེས་རབ་རྣམ་པར་འཕེལ། །དགེ་སློང་རྣམས་ལ་གུས་པ་དག །བྱས་པའི་ལས་ནི་དགེ་བ་ཡི། །ཇི་ལྟར་དག་པ་དེ་བཞིན་དུ། །
[241a.6]དེ་ཡི་སེམས་ནི་དག་པར་འགྱུར། །བསྟན་པ་བསྲུང་བ་བྱས་པ་ནི། །རྟག་ཏུ་ཀུན་ནས་བསྲུང་བ་ཡིན། །ཡན་ལག་དང་པོ་འདི་ཡིས་ནི། །ལུས་ནི་ངེས་པར་དག་པར་འགྱུར། །རྒྱལ་རིགས་དག་གིས་ཟབ་མོའི་ཆོས། །རྟག་ཏུ་ཉན་ཅིང་འདུག་བྱེད་ན། །ཕྱིར་ཞིང་ཐོས་པར་འདོད་འགྱུར་ཞིང་། །ཡང་
[241a.7]དང་ཡང་དུ་ཚོལ་བར་འགྱུར། །ཟབ་མོའི་ཆོས་ནི་ཐོས་ནས་ཀྱང་། །ལོག་པ་དག་ནི་སྤྱོད་མི་བྱེད། །རྒྱལ་པོ་ལོག་པར་ལྟ་བྲལ་ཞིང་། །ཡང་དག་ཆོས་ནི་ཤེས་པར་འགྱུར། །ཟབ་མོའི་ཆོས་ནི་ཤེས་ནས་ཀྱང་། །དེ་ནི་ལོག་པར་མི་སྤྱོད་ཅིང་། །སྡིག་པ་ཀུན་དང་བྲལ་བས་ན། །དེས་ན་རྒྱལ་པོ་ཁྱད་
[241b]
[241b.1]པར་འཕགས། །ཆོས་ཀྱི་དམ་པ་བཞི་པོ་ལ། །རྒྱལ་རིགས་བཞི་པོ་རྟག་པར་ནི། །འགྲོ་བ་ངན་པར་དེ་མི་འགྲོ། །དེ་ལ་བདེ་འགྲོ་རྙེད་མི་དཀའ། །སངས་རྒྱས་མྱུར་དུ་མཐོང་འགྱུར་ཞིང་། །དེ་ལས་ཆོས་ཀྱང་ཉན་བྱེད་ལ། །རྫོགས་སངས་རྒྱས་ཀྱིས་བཤད་པ་ཡི། །ཟབ་མོའི་ཆོས་ནི་ཤེས་པར་
[241b.2]འགྱུར། །ཆོས་བཞི་དག་ལ་རྟེན་བྱེད་ཅིང་། །སེམས་ཀྱིས་བྱང་ཆུབ་སྔོ་བྱེད་ན། །ཡར་གྱི་ངོ་ཡི་ཟླ་བ་ལྟར། །དེ་ཡི་ཡེ་ཤེས་འཕེལ་བར་འགྱུར། །སེམས་ཀྱིས་བྱང་ཆུབ་སྔོ་བྱེད་ཅིང་། །ཆོས་མཆོག་དག་ནི་ཚོལ་བྱེད་ན། །རྐང་གཉིས་དམ་པ་རྫོགས་སངས་རྒྱས། །འཇིག་རྟེན་དམ་པར་དེ་འོས་སོ། །
[241b.3]ཆོས་ནམས་ཀུན་གྱི་དམ་པ་སྟེ། །ཆོས་མཆོག་དག་ནི་སྟོན་པ་པོ། །དེ་ལ་མཆོད་པ་བྱས་ནས་ནི། །ཐེག་པ་མཆོག་ཏུ་ངེས་པར་འགྱུར། །རྒྱལ་པོ་རྒྱལ་རིགས་གང་ཞིག་ནི། །ཆོས་ཀྱི་དམ་པ་ཚོལ་འདོད་པ། །ཡང་དང་ཡང་དུ་ཆོས་ཀྱི་མཆོག །ཆོས་བཞི་པོ་ལ་སྟེན་པར་བྱོས། །རྒྱལ་པོ་ཆེན་
[241b.4]པོ་གཞན་ཡང་མཆོག་འོས་ནི་སེམས་ཅན་རྣམས་ཀྱི་ཕྱིར་ཆོས་ཀྱི་མཆོག་རྣམ་པར་འབྱེད་དོ། །རྒྱལ་པོ་ཆེན་པོ་ཆོས་ཀྱི་མཆོག་གང་ཞེ་ན། རྒྱལ་པོ་ཆེན་པོ་ཆོས་ཀྱི་མཆོག་ནི་ཆོས་ཐམས་ཅད་གཟུང་བར་བྱ་བ་མ་ཡིན་པའོ། །སུས་གཟུང་བར་བྱ་བ་མ་ཡིན་ཞེ་ན། །རྒྱལ་པོ་ཆེན་པོ་སུས་ཀྱང་མི་
[241b.5]འཛིན་པ་དེའི་ཕྱིར་ཆོས་ཐམས་ཅད་གཟུང་བར་བྱ་བ་མ་ཡིན་ནོ་ཞེས་བྱའོ། །རྒྱལ་པོ་ཆེན་པོ་ཆོས་ཐམས་ཅད་ཆོས་ཐམས་ཅད་ཅེས་བྱ་བ་ཇི་ལྟ་བུ་ཞེ་ན། རྒྱལ་པོ་ཆེན་པོ་ཆོས་དེ་དག་ཐམས་ཅད་ནི་ཆོས་མ་ཡིན་ཏེ། དེས་ན་ཆོས་ཐམས་ཅད་ཆོས་ཐམས་ཅད་ཅེས་བྱའོ། །དེ་དག་ཆོས་མ་ཡིན་
[241b.6]པ་ཇི་ལྟ་བུ་ཞེ་ན། རྒྱལ་པོ་ཆེན་པོ་གང་ཇི་ཙམ་དུ་སྤྱོད་པ་དེ་ཙམ་དུ་ཆོས་ཀྱི་འདུ་ཤེས་མ་ཡིན་ནོ། །རྒྱལ་པོ་ཆེན་པོ་ཆོས་ཀྱི་འདུ་ཤེས་མ་ཡིན་པ་ཞེས་བྱ་བ་ནི་མི་ཤེས་པ་འབྱུང་བའོ། །གལ་ཏེ་འདུ་ཤེས་སུ་དམིགས་ན་འདུ་ཤེས་མ་ཡིན་པར་འགྱུར་རོ། །རྒྱལ་པོ་ཆེན་པོ་འདུ་ཤེས་གཞན་དུ་གྱུར་
[241b.7]ན་འདུ་ཤེས་མ་ཡིན་པར་འགྱུར་ཏེ། རྒྱལ་པོ་ཆེན་པོ་འདུ་ཤེས་ཞེས་བྱ་བ་འདི་ནི་བརྡའོ། །རྒྱལ་པོ་ཆེན་པོ་འདུ་ཤེས་ཞེས་བྱ་བ་འདི་ནི་ཆགས་པའོ། །རྒྱལ་པོ་ཆེན་པོ་འདུ་ཤེས་ཡོད་ན་བྱིས་པ་ཞེས་བྱའོ། །རྒྱལ་པོ་ཆེན་པོ་བྱིས་པ་ཞེས་བྱ་བ་ནི་བྱིས་པ་གནས་པར་བྱེད་པའོ། །ཅིའི་ཕྱིར་
[242a]
[242a.1]བྱིས་པ་གནས་པར་བྱེད་པ་ཞེས་བྱ་ཞེ་ན། བྱིས་པ་གནས་པར་བྱེད་པའི་ཕྱིར་རོ། །ཅི་ནས་གནས་པར་བྱེད་ཅེ་ན། འདུ་ཤེས་གནས་པར་བྱེད་དོ། །འདུ་ཤེས་དེ་གང་ཞེ་ན། འདི་ལྟ་སྟེ། བདག་ཏུ་འདུ་ཤེས་པ་དང་། སྲིད་པར་འདུ་ཤེས་པ་དང་། སེམས་ཅན་དུ་འདུ་ཤེས་པ་
[242a.2]དང་། གཟུགས་སུ་འདུ་ཤེས་པ་ནས་རྣམ་པར་ཤེས་པར་འདུ་ཤེས་པའི་བར་དང་། མིག་ཏུ་འདུ་ཤེས་པ་དང་། རྣ་བར་འདུ་ཤེས་པ་དང་། སྣར་འདུ་ཤེས་པ་དང་། ལྕེར་འདུ་ཤེས་པ་དང་། ལུས་སུ་འདུ་ཤེས་པ་དང་། ཡིད་དུ་འདུ་ཤེས་པ་ནས་འདུ་ཤེས་ཐམས་ཅད་ཀྱི་བར་དུ་གནས་པར་
[242a.3]བྱེད་ཅིང་། ཐ་ན་མྱ་ངན་ལས་འདས་པར་འདུ་ཤེས་པར་ཡང་གནས་པར་བྱེད་དོ། །རྒྱལ་པོ་ཆེན་པོ་མྱ་ངན་ལས་འདས་པ་ཞེས་བྱ་བ་ཅིའི་ཕྱིར་མྱ་ངན་ལས་འདས་པ་ཞེས་བྱ་ཞེ་ན། མྱ་ངན་ལས་འདས་པར་འདུ་ཤེས་པ་སྟེ། རྒྱལ་པོ་ཆེན་པོ་མྱ་ངན་ལས་འདས་པར་འདུ་ཤེས་པ་ནི་མེད་པའོ། །རྒྱལ་
[242a.4]པོ་ཆེན་པོ་བྱིས་པ་མྱ་ངན་ལས་འདས་པ་ཞེས་བྱ་བ་ནི་འཁོར་ལོའི་ཚུལ་དང་། ཆུ་ཀླུང་འཁྱིལ་པའི་ཚུལ་གྱིས་སོ། །རྒྱལ་པོ་ཆེན་པོ་ཚུལ་ཞེས་བྱ་བ་ཅིའི་ཕྱིར་ཚུལ་ཞེ་ན། སྤྱོད་ཡུལ་མ་ཡིན་པ་སྟེ། གང་ན་སུའི་སྤྱོད་ཡུལ་ཡང་མ་ཡིན་པའོ། །སུའི་སྤྱོད་ཡུལ་ཡང་མ་ཡིན་པ་ནི་འདུ་ཤེས་ཀྱི་
[242a.5]སྤྱོད་ཡུལ་མ་ཡིན་པའོ། །རྒྱལ་པོ་ཆེན་པོ་སྤྱོད་ཡུལ་ཞེས་བྱ་བ་ཅིའི་ཕྱིར་སྤྱོད་ཡུལ་ཞེས་བྱ་ཞེ་ན། སེམས་དེ་དང་། སྤྱོད་པ་ཆེན་པོ་དེ་དང་། ཡང་དག་པ་མ་ཡིན་པའི་སྤྱོད་པ་སྦེད་པར་བྱེད་པའོ། །ཡང་དག་པ་མ་ཡིན་པ་གང་ཞེ་ན། གང་དེ་ཁོ་ན་མ་ཡིན་པ་ནི་ཡང་དག་པ་མ་ཡིན་པའོ། །དེ་ལ་ཡོད་
[242a.6]པ་མ་ཡིན་པ་ཞེས་བརྗོད་པ་ནི་ཐམས་ཅད་ཡང་དག་པ་མ་ཡིན་པ་སྟེ། དེས་ན་ཡོད་པ་མ་ཡིན་པ་ཞེས་བྱའོ། །རྒྱལ་པོ་ཆེན་པོ་ཡོད་པ་མ་ཡིན་པ་ཞེས་བྱ་བ་ཅིའི་ཕྱིར་ཡོད་པ་མ་ཡིན་པ་ཞེས་བྱ་ཞེ་ན། རྒྱལ་པོ་ཆེན་པོ་དངོས་པོ་མེད་དོ། །ཡང་དག་པ་མ་ཡིན་པ་ཅིའི་ཕྱིར་དངོས་པོ་མེད་ཅེ་ན། ཡང་དག་པ་
[242a.7]མ་ཡིན་པ་ནི་མི་རྟག་པའོ། །ཡང་དག་པ་མ་ཡིན་པ་ནི་མི་སྡུག་པའོ། །ཡང་དག་པ་མ་ཡིན་པ་ནི་བདག་མེད་པའོ། །ཡང་དག་པ་མ་ཡིན་པ་ནི་སྲིད་པ་མི་གཙང་བའོ། །གང་མི་དབེན་པ་དེ་ནི་ཡང་དག་པ་མ་ཡིན་པའོ། །རྒྱལ་པོ་ཆེན་པོ་དེ་བཞིན་དུ་དེ་ནི་ཕྱིན་ཅི་ལོག་ཡིན་ནོ། །ཅིའི་ཕྱིར་ཕྱིན་ཅི་ལོག་ཅེས་
[242b]
[242b.1]བྱ་ཞེ་ན། རྒྱལ་པོ་ཆེན་པོ་ཕྱིན་ཅི་ལོག་ནི་ཚུ་རོལ་ན་ཡང་མེད། ཕ་རོལ་ན་ཡང་མེད། གཉི་གའི་བར་ན་ཡང་མེད་ན། རྒྱལ་པོ་ཆེན་པོ་དེ་ནི་འདུ་ཤེས་ལྟ་ག་ལ་ཡོད། འདུ་ཤེས་དེ་གང་ཞེ་ན། མི་རྟག་པར་འདུ་ཤེས་པ་དང་། སྡུག་བསྔལ་བར་འདུ་ཤེས་པ་དང་། བདག་མེད་པར་འདུ་ཤེས་པ་དང་། མི་
[242b.2]སྡུག་པར་འདུ་ཤེས་པའོ། །རྒྱལ་པོ་ཆེན་པོ་ཅིའི་ཕྱིར་འདུ་ཤེས་ཚུ་རོལ་ན་ཡང་མེད། ཕ་རོལ་ན་ཡང་མེད། གཉི་གའི་བར་ན་ཡང་མེད་ཅེ་ན། མི་རྟག་པར་འདུ་ཤེས་པ་ནི་རྟག་པ་ཁོ་ནར་འདུ་ཤེས་པར་ལྟོས་ཤིག །རྒྱལ་པོ་ཆེན་པོ་ཇི་སྐད་དུ་བསྟན་པར་འགྱུར་ཞེ་ན། གཉི་གའི་བར་ཞེས་བྱ་བ་ཅིའི་ཕྱིར་གཉི་གའི་བར་
[242b.3]ཞེས་བྱ་ཞེ་ན། རྒྱལ་པོ་ཆེན་པོ་གང་ན་བར་མེད་པ་དེ་ན་དབུས་ཀྱང་མི་དམིགས་ན་དེ་ལ་མཐར་ལྟ་ག་ལ་འགྱུར། རྒྱལ་པོ་ཆེན་པོ་གང་ན་དབུས་མི་དམིགས་པ་དེ་ན་མཐའ་ཡང་མི་དམིགས་སོ། །གང་ན་མཐའ་མི་དམིགས་པ་དེ་ན་འགྲོ་བ་ཡང་རྣམ་པར་ཆད་དོ། །གང་ན་འགྲོ་བར་རྣམ་པར་ཆད་
[242b.4]པ་དེ་ན་སུ་ཡང་སོང་བ་མེད་དོ། །གང་ན་སུ་ཡང་སོང་བ་མེད་པ་དེ་ན་འགྲོ་བ་ཡང་མེད་དོ། །གང་ན་འགྲོ་བ་མེད་པ་དེ་ན་ཉིང་མཚམས་སྦྱོར་བ་མེད་དོ། །གང་ཉིང་མཚམས་སྦྱོར་བ་མེད་པ་དེ་ནི་མཚམས་སྦྱོར་བ་སྟེ། བྱང་ཆུབ་དེ་ནི་གནས་པ་ཁོ་ནའོ། །བྱང་ཆུབ་གནས་པ་གང་ཡིན་པ་དེ་ནི་འཛིན་
[242b.5]པ་མེད་པའོ། །འཛིན་པ་མེད་པ་གང་ཡིན་པ་དེ་ནི་སེམས་ཅན་ཞེས་བྱ་སྟེ། དེའི་ཕྱིར་བྱང་ཆུབ་སེམས་དཔའ་ནི་སེམས་ཅན་གྱི་མཆོག་ཅེས་བརྗོད་དོ། །དེས་ན་བྱང་ཆུབ་སེམས་དཔའ་ནི་འཛིན་པ་མེད་པའོ། །ཅིའི་ཕྱིར་འཛིན་པ་མེད་ཅེ་ན། དམིགས་པ་མི་འཛིན་པ་དེའི་ཕྱིར་འཛིན་པ་མེད་པ་ཞེས་བརྗོད་
[242b.6]དེ། རྒྱལ་པོ་ཆེན་པོ་དེ་དག་ནི་ཆོས་ཀྱི་མཆོག་གོ། །དེ་ལྟར་ན་ཆོས་ཟབ་མོ་བསྟན་ཅིང་དེ་བཞིན་དུ་དེ་དག་བཤད་དེ། འདི་ལྟར་མ་བྱས་པ། མ་བསྒྱུར་བ། མ་བཤིག་པ་སྟེ། ངོ་བོ་ཉིད་ཀྱིས་སྟོང་ངོ་། །རྒྱལ་པོ་ཆེན་པོ་ངོ་བོ་ཉིད་ཅེས་བྱ་བ་ཅིའི་ཕྱིར་ངོ་བོ་ཉིད་ཀྱིས་སྟོང་ཞེ་ན། གང་བདག་གི་དངོས་པོ་
[242b.7]མེད་པ་དེའི་ཕྱིར་ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་ཞེས་བྱའོ། །རྒྱལ་པོ་ཆེན་པོ་ཟབ་མོ་ཞེས་བྱ་བ་ཅིའི་ཕྱིར་ཟབ་མོ་ཞེས་བྱ་ཞེ་ན། རྒྱལ་པོ་ཆེན་པོ་བརྟན་པ་རྣམས་འཇུག་པའོ། །རྒྱལ་པོ་ཆེན་པོ་བརྟན་པ་དག་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཏེ་དེ་དག་འཇུག་
[243a]
[243a.1]གོ། །ཅིའི་ཕྱིར་འཇུག་ཅེ་ན། ཆོས་ཐམས་ཅད་སྟོང་པ་ལ་འཇུག་སྟེ། གང་དག་སྟོང་པ་ཉིད་ལ་འཇུག་པ་དེ་དག་འཇུག་སྟེ། དེའི་ཕྱིར་ཆོས་ཐམས་ཅད་ནི་སྟོང་པ་ཉིད་ཅེས་བརྗོད་དོ། །གཟུང་བར་བྱ་བ་མ་ཡིན་པ་ཞེས་བྱ་བ་ནི་ཆོས་ཐམས་ཅད་མཚན་མ་མེད་པའོ། །རྒྱལ་པོ་ཆེན་པོ་ཅིའི་
[243a.2]ཕྱིར་མཚན་མ་མེད་ཅེ་ན། རྒྱལ་པོ་ཆེན་པོ་ཆོས་ཐམས་ཅད་ནི་བདག་མེད་པ་སྟེ། གང་དག་བདག་མེད་པ་དེ་དག་ནི་བསྟན་དུ་མེད་པའོ། །གང་དག་བསྟན་དུ་མེད་པ་དེ་དག་ནི་མི་འཁྲུགས་པའོ། །གང་དག་མི་འཁྲུགས་པ་དེ་དག་ནི་གནས་པའོ། །གང་དག་གནས་པ་དེ་དག་ནི་མ་བསྒྲུབས་པའོ། །
[243a.3]གང་དག་མ་བསྒྲུབས་པ་དེ་དག་ནི་ཆུད་ཟོས་པ་མེད་པའོ། །གང་དག་ཆུད་ཟོས་པ་མེད་པ་དེ་ནི་ཆོས་རྣམས་ཀྱི་ཆོས་ཀྱི་དབྱིངས་གནས་པ་ཞེས་བྱའོ། །རྒྱལ་པོ་ཆེན་པོ་ཆོས་ཀྱི་དབྱིངས་གནས་པ་ཞེས་བྱ་བ་ཅིའི་ཕྱིར་ཆོས་གནས་པ་ཞེས་བྱ་ཞེ་ན། རྒྱལ་པོ་ཆེན་པོ་ཆོས་ནི་གནས་མེད་པའོ། །གནས་
[243a.4]མེད་པ་ཞེས་བྱ་བ་དེ་ནི་དང་པོ་ཉིད་ནས་མི་དམིགས་ལ་དང་པོ་ཉིད་ཀྱང་མི་དམིགས་སོ། །གང་དག་གི་གནས་མི་དམིགས་པ་དེ་དག་གི་འགྲོ་བ་ཡང་མེད་དོ། །འོང་བ་ཡང་མེད་དོ། །གང་གི་འོང་བ་མི་དམིགས་པ་དེ་ཐམས་ཅད་ནི་སྟོང་པའི་དབྱིངས་ཞེས་བྱའོ། །རྒྱལ་པོ་ཆེན་པོ་ཅིའི་ཕྱིར་དབྱིངས་མི་
[243a.5]དམིགས་ཞེ་ན། གལ་ཏེ་དབྱིངས་ལས་དབྱིངས་ཤིག་དམིགས་ན་དབྱིངས་དེ་ཉིད་དབྱིངས་སུ་འགྱུར་རོ། །རྒྱལ་པོ་ཆེན་པོ་དེ་ལྟར་ན་བྱིས་པ་རྣམས་ནི་རྣམ་པར་ཐར་པ་ལ་རྒྱུག་གོ། །རྒྱལ་པོ་ཆེན་པོ་རྣམ་པར་ཐར་པ་ཞེས་བྱ་བ་ཅིའི་ཕྱིར་རྣམ་པར་ཐར་པ་ཞེས་བྱ་ཞེ་ན། རྣམ་པར་ཐར་པ་ནི་ཟད་པ་མེད་
[243a.6]པའོ། །གང་དག་ཟད་པ་མེད་པ་ལ་རྒྱུག་པ་དེ་དག་ནི་ཟད་པར་འགྱུར་རོ། །གང་དག་ཟད་པར་འགྱུར་བ་དེ་དག་ནི་ཡོངས་སུ་ཟད་པར་འགྱུར་རོ། །གང་དག་ཡོངས་སུ་ཟད་པར་འགྱུར་བ་དེ་དག་ནི་ཡོངས་སུ་ཉམས་པར་འགྱུར་རོ། །ཇི་ལྟར་ཡོངས་སུ་ཉམས་པར་འགྱུར་ཞེ་ན། རང་བཞིན་ལས་
[243a.7]ཡོངས་སུ་ཉམས་པར་འགྱུར་ཏེ། གང་དག་ཡོངས་སུ་ཉམས་པར་འགྱུར་བ་དེ་དག་གི་རྣམ་པར་ཐར་པའི་སྒོ་ནི་ཐག་རིང་ངོ་། །རྒྱལ་པོ་ཆེན་པོ་སྒོ་ཞེས་བྱ་བ་ཅིའི་ཕྱིར་སྒོ་ཞེས་བརྗོད་ཅེ་ན། གཉིས་ལ་ཀུན་ནས་དགའ་བ་དེའི་ཕྱིར་སྒོའོ། །རྒྱལ་པོ་ཆེན་པོ་རྣམ་པར་ཐར་པའི་སྒོ་ཞེས་བྱ་བ་
[243b]
[243b.1]འདི་ནི་ལྡེམ་པོ་ངག་གོ། །རྒྱལ་པོ་ཆེན་པོ་ལྡེམ་པོ་ངག་ཅེས་བྱ་བ་ཅིའི་ཕྱིར་ལྡེམ་པོ་ངག་ཅེས་བྱ་ཞེ་ན། འདི་ལ་ངག་ཆུང་ཟད་ཀྱང་(མད་,མེད་)ལ་དེ་ལ་ཤེས་པར་བྱ་བ་ཡང་མེད་དོ། །གང་ལ་ཤེས་པར་བྱ་བ་མེད་པ་དེ་ནི་རྣམ་པར་ཤེས་པར་བྱ་བ་མ་ཡིན་ནོ། །རྒྱལ་པོ་ཆེན་པོ་རིགས་པ་མ་ཡིན་པ་མི་རིགས་པ་ཞེས་
[243b.2]བྱ་བ་ཅིའི་ཕྱིར་རིགས་པ་མ་ཡིན་པ་ཞེ་ན། ལེན་ཅིང་འདོར་བར་བྱེད་པའི་ཕྱིར་རོ། །ཅི་ཞིག་ལེན་ཅིང་འདོར་བར་བྱེད་ཅེ་ན། གང་ན་ལེན་པ་མེད་ཅིང་འདོར་བ་མེད་པའོ། །གང་དག་འདོར་བ་དེ་དག་ནི་རྣམ་པར་རྒྱུག་པའོ། །གང་དུ་རྣམ་པར་རྒྱུག་ཅེ་ན། བྱང་ཆུབ་ལ་རྣམ་པར་རྒྱུག་གོ། །སྟོང་པ་ཉིད་
[243b.3]ལ་རྣམ་པར་རྒྱུག་གོ། །རྣམ་པར་རྒྱུག་པ་དེ་དག་ནི་བསྟན་པ་འདི་དང་བྱང་ཆུབ་དང་ཉེ་བ་ལས་དེ་དག་ཐག་རིང་ངོ་། །རྒྱལ་པོ་ཆེན་པོ་ཉེ་བ་ཞེས་བྱ་བ་ཅིའི་ཕྱིར་ཉེ་བ་ཞེས་བྱ་ཞེ་ན། བྱང་ཆུབ་དང་ཉེ་བ་ཡང་མ་ཡིན། མི་ཉེ་བ་ཡང་མ་ཡིན་པའོ། །གང་བྱང་ཆུབ་གང་ལ་བཀོད་པ་ཡོད་པ་མ་ཡིན་པ་དེའི་ཕྱིར་ཉེ་བར་ཞི་
[243b.4]བ་དང་། ཉེ་བར་ཞི་བ་མ་ཡིན་པ་ཞེས་བརྗོད་པར་མི་བྱའོ། །རྒྱལ་པོ་ཆེན་པོ་ཉེ་བར་ཞི་བ་ཞེས་བྱ་བ་དང་། བྱང་ཆུབ་ཅེས་བྱ་བ་ཅིའི་ཕྱིར་བྱང་ཆུབ་ཅེས་བྱ་ཞེ་ན། སེང་གེའི་ཕྱིར་རོ། །སེང་གེ་གང་ཞེ་ན། བག་ཚ་བ་མེད་པའོ། །ཅིའི་ཕྱིར་བག་ཚ་བ་མེད་པ་ཞེས་བརྗོད་ཅེ་ན། རྒྱལ་པོ་ཆེན་པོ་བག་ཚ་
[243b.5]བ་ནི་འདས་པ་ཞེས་བརྗོད་དོ། །གང་བག་ཚ་བ་མེད་པ་དེ་དག་ལ་ཅིའི་ཕྱིར་དེ་བཞིན་གཤེགས་པ་དེ་བཞིན་གཤེགས་པ་ཞེས་བརྗོད་ཅེ་ན། འགྲོ་བ་དང་འོང་བ་སྟེ། དེའི་ཕྱིར་དེ་བཞིན་གཤེགས་པ་དེ་བཞིན་གཤེགས་པ་ཞེས་བརྗོད་དོ། །རྒྱལ་པོ་ཆེན་པོ་གཞན་ཡང་ཅིའི་ཕྱིར་དེ་བཞིན་གཤེགས་
[243b.6]པ་ཞེས་བྱ་ཞེ་ན། འདི་ལྟར་སོང་བ་ཡང་མེད། མ་སོང་བ་ཡང་མེད་པ་དེའི་ཕྱིར་དེ་བཞིན་གཤེགས་པ་ཞེས་བརྗོད་དོ། །རྒྱལ་པོ་ཆེན་པོ་སངས་རྒྱས་ཀྱི་བགྲོ་བ་ཞེས་བརྗོད་པ་དེ་ཅིའི་ཕྱིར་སངས་རྒྱས་ཀྱི་བགྲོ་བ་དང་། དེ་བཞིན་གཤེགས་པའི་བགྲོ་བ་ཞེས་བརྗོད་ཅེ་ན། ཆོས་ཐམས་ཅད་འགྲོ་བ་མེད་
[243b.7]པར་དེས་རྟོགས་པའི་ཕྱིར་རོ། །ཇི་ལྟར་རྟོགས་ཞེ་ན། འགྲོ་བ་དང་འོང་བ་མེད་པ་ཇི་ལྟར་རྟོགས་པ་དེ་ལྟར་རྟོགས་པའི་ཕྱིར་རོ། །དེ་སྐད་ཅེས་བཀའ་སྩལ་པ་དང་། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་
[244a]
[244a.1]གྲངས་ཟབ་མོ་འདི་ནི་ངོ་མཚར་ལགས་སོ། །བཅོམ་ལྡན་འདས་ཆོས་འདི་བསྟན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འབྱུང་བའི་སེམས་ཅན་ནི་ཇི་སྙེད་ཅིག་མཆིས་ལགས། ཉན་ཐོས་ཀྱི་གནས་ལ་གནས་པ་ནི་ཇི་སྙེད་ཅིག་མཆིས་ལགས། རང་སངས་
[244a.2]རྒྱས་ཀྱི་གནས་ལ་གནས་པ་ནི་ཇི་སྙེད་ཅིག་མཆིས་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་འདི་ལྟར་ང་འཆད་པ་གང་ཡིན་པ་དང་། འཆད་པར་འགྱུར་བ་གང་ཡིན་པ་དང་། ངས་ཆོས་བཤད་པ་གང་ཡིན་པ་དང་། ཆོས་མངོན་པར་རྫོགས་པར་སངས་རྒྱས་པ་གང་ཡིན་
[244a.3]པའི་ཆོས་བསྟན་པ་འདི་ལ་ནི་སེམས་ཅན་ངེས་པར་འབྱུང་བ་གང་ཡང་མེད་དོ། །ཉན་ཐོས་ཀྱི་ཕྱིར་གནས་པ་མ་ཡིན་ནོ། །རང་སངས་རྒྱས་ཀྱི་ཕྱིར་གནས་པ་མ་ཡིན་ནོ། །རྒྱལ་པོ་ཆེན་པོ་འདི་ལྟ་སྟེ། དཔེར་ན་སྒྱུ་མ་མཁན་ནམ། སྒྱུ་མ་མཁན་གྱི་སློབ་མ་མཁས་པ་ཞིག་གིས་སྐྱེ་བོ་ཕལ་པོ་ཆེའི་
[244a.4]མདུན་དུ་དཔུང་གི་ཚོགས་ཡན་ལག་བཞི་པ་མངོན་པར་སྤྲུལ་ཏེ། ཤོམ་ཞིང་གོ་ཆ་བསྐོན་ལ། རྒྱལ་པོ་གཉིས་གཡུལ་འགྱེད་པར་སྡུད་པ་ལས། རྒྱལ་པོ་ཆེན་པོ་དེ་ལ་སྒྱུ་མ་མཁན་གྱིས་སྤྲུལ་པའི་རྒྱལ་པོ་གཉིས་ལས། དེ་ལ་རྒྱལ་པོ་གཅིག་ནི་ཕམ་པར་གྱུར། དེ་ལ་རྒྱལ་པོ་ཅིག་ཤོས་གང་ཡིན་པ་དེ་ནི་
[244a.5]སྤྲུལ་པའི་གཡུལ་དེར་གཡུལ་བཀྱེ་བ་ལས་སྤྲུལ་པའི་རྒྱལ་པོ་དེ་རྒྱལ་ནས། དེ་དཔུང་གི་ཚོགས་ཡན་ལག་བཞི་པོ་དེའི་མདུན་དུ་ཚིག་འདི་སྐད་ཅེས་ངས་རྒྱལ་པོ་ཆེན་པོ་ཕམ་པར་བྱས་སོ། །ངས་ཚེར་མ་ཕྱུང་ངོ་ཞེས་སྨྲ་ན་རྒྱལ་པོ་ཆེན་པོ་འདི་ཇི་སྙམ་དུ་སེམས། རྒྱལ་པོ་ཕམ་པ་དེ་ཅི་འདྲ་བ་ཞིག་ཡིན། 
[244a.6]གསོལ་པ། བཅོམ་ལྡན་འདས་སྒྱུ་མ་མཁན་གྱིས་སྤྲུལ་པའི་རྒྱལ་པོས་སྒྱུ་མ་མཁན་གྱིས་སྤྲུལ་པ་ཕམ་པར་བགྱིས་སོ། །བཀའ་སྩལ་པ། རྒྱལ་པོ་ཆེན་པོ་སྤྲུལ་པས་སྤྲུལ་པ་འགའ་ཞིག་ཕམ་པར་བྱེད་དམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །དེ་ཅིའི་སླད་དུ་ཞེ་ན། སྤྲུལ་
[244a.7]པའི་མཐུ་གང་ལགས་པ་དེ་ནི་དངོས་པོ་མ་མཆིས་པ་ལགས་ཏེ། དངོས་པོ་མ་མཆིས་པས་དངོས་པོ་མ་མཆིས་པ་ཕམ་པར་བགྱིད་པ་མ་མཆིས་པའི་སླད་དུའོ། །བཅོམ་ལྡན་འདས་རྒྱལ་པོ་ཕམ་པ་འདི་དང་། རྒྱལ་པོ་འདི་ཞེས་བགྱི་བ་དེ་ནི་བྱིས་པ་རྣམས་ཀྱི་རྨོངས་པ་ལགས་སོ། །བཀའ་སྩལ་པ། 
[244b]
[244b.1]རྒྱལ་པོ་ཆེན་པོ་དེ་བཞིན་དུ་གང་ཆོས་རྣམས་ཀྱི་རང་བཞིན་དེ་ལ་ཡང་ཕམ་པ་དང་། མ་ཕམ་པ་མེད་དེ། ཆོས་འདི་ནི་གནས་པ་ཁོ་ན་སྟེ། ཆོས་ཀྱི་དབྱིངས་ནི་གནས་པ་ཉིད་དོ། །ཆོས་སྐྱོན་མེད་པ་ཉིད་དོ། །དེ་ལ་དེ་བཞིན་གཤེགས་པ་ནི་ཡང་དག་པར་སྨྲ་བ། དེ་བཞིན་དུ་སྨྲ་བ། ཕྱིན་ཅི་མ་ལོག་པར་སྨྲ་
[244b.2]བ། གཞན་མ་ཡིན་པ་སྨྲ་བ་སྟེ། ཆོས་ཐམས་ཅད་སྐྱེ་བ་མེད་པར་རྗེས་སུ་ཐ་སྙད་འདོགས་སོ། །རྒྱལ་པོ་ཆེན་པོ་བྱིས་པ་རྣམས་ཇི་ལྟར་འཛིན་པ་དེ་ལྟར་དེ་བཞིན་གཤེགས་པ་ནི་བསྟན་དུ་མེད་པ་ཞེས་བྱ་བར་སྟོན་ཏོ། །རྒྱལ་པོ་ཆེན་པོ་དེ་བཞིན་གཤེགས་པ་ནི་ཐ་སྙད་ཐམས་ཅད་ཡང་དག་པར་ཆད་པའོ། །
[244b.3]ཅིའི་ཕྱིར་དེ་བཞིན་གཤེགས་པ་ཐ་སྙད་ཐམས་ཅད་ཡང་དག་པར་ཆད་པ་ཞེས་བརྗོད་ཅེ་ན། ཐ་སྙད་ཐམས་ཅད་མཚུངས་པའི་ཕྱིར་རོ། །གང་མཚུངས་པ་དེ་ནི་ཆད་པ་སྟེ། གང་ཆད་པ་དེ་ལ་མཚུངས་པ་ཞེས་བརྗོད་དེ། ཐ་སྙད་དེ་ཐམས་ཅད་ཡང་དག་པར་ཆད་པ་དེ་ནི་ཆོས་རྣམས་སྐྱེ་བ་མེད་པའོ། །
[244b.4]རྒྱལ་པོ་ཆེན་པོ་འདི་ལྟར་རྩིས་ཀྱི་དྲུང་ཇི་ལྟར་བཞག་པ་དེ་ལྟར་བསྟན་པར་བྱ་སྟེ། རྒྱལ་པོ་ཆེན་པོ་འདི་ལྟ་སྟེ། དཔེར་ན་འབུམ་ཕྲག་གཅིག་ལས་བྱེ་བ་མང་པོར་སྟོན་པ་ནི་འབུམ་ཕྲག་དེ་ལས་བྱེ་བ་དག་བྱུང་བའོ། །རྒྱལ་པོ་ཆེན་པོ་འདི་ལྟ་སྟེ། དཔེར་ན་མེ་ལོང་གི་དཀྱིལ་འཁོར་གཅིག་གི་ནང་ན་གཟུགས་
[244b.5]བརྙན་མང་པོ་སྣང་ཡང་མེ་ལོང་གི་དཀྱིལ་འཁོར་དེ་ལ་གཟུགས་བརྙན་དེ་དག་མེད་དོ། །རྒྱལ་པོ་ཆེན་པོ་འདི་ལྟ་སྟེ། དཔེར་ན་ཡིག་འབྲུ་གཅིག་གི་ནང་དུ་ཡིག་འབྲུ་མང་པོ་དག་མངོན་པར་སྒྲུབ་ཀྱང་ཡིག་འབྲུ་དེ་ལ་ཡིག་འབྲུ་དེ་དག་མི་སྣང་ངོ་། །རྒྱལ་པོ་ཆེན་པོ་འདི་ལྟ་སྟེ། དཔེར་ན་དགེ་སློང་རྫུ་འཕྲུལ་
[244b.6]ཆེན་པོ་དང་ལྡན་པ་ཞིག་གཅིག་ཏུ་གྱུར་ནས་མང་པོར་འགྱུར་ཞིང་། མང་པོར་གྱུར་ནས་གཅིག་ཏུ་ཡང་འགྱུར་བ་དེ་བཞིན་དུ། རྒྱལ་པོ་ཆེན་པོ་དེ་བཞིན་གཤེགས་པས་སྟོབས་དང་། མི་འཇིགས་པ་དང་། ཕ་རོལ་ཏུ་ཕྱིན་པ་ཐམས་ཅད་ཐོབ་ནས་སེམས་ཅན་རྣམས་ལ་གདམས་པའི་ཕྱིར་ཆོས་བསྟན་
[244b.7]པས་སེམས་ཅན་འདི་སྙེད་ཅིག་དུལ་ལོ་ཞེས་འཇིག་རྟེན་གྱི་ཐ་སྙད་དང་། བགྲང་བའི་ཚུལ་གྱིས་དེ་ལྟར་སྟོན་ཏོ། །རྒྱལ་པོ་ཆེན་པོ་ཇི་ལྟར་དུལ་བ་དང་། གང་དག་དུལ་བ་དང་། གང་གིས་དུལ་བ་དེ་དག་ནི་རྒྱལ་པོ་ཆེན་པོ་དེ་བཞིན་གཤེགས་པའི་གཉིས་སུ་མེད་པ་ལ་གནས་པ་སྟེ། ཆོས་འདི་བསྟན་པས་
[245a]
[245a.1]སེམས་ཅན་འདི་སྙེད་ཅིག་དུལ་ལོ་ཞེས་བྱ་བ་དེ་ནི་མ་བྱས་པ། འགྱུར་བ་མེད་པར་སེང་གེའི་སྒྲ་སྒྲོགས་པའོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བསྟན་པ་འདི་བཤད་པ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་
[245a.2]འགུལ། རབ་ཏུ་འགུལ། ཀུན་ཏུ་རབ་ཏུ་འགུལ་ཏོ། །གཡོས་རབ་ཏུ་གཡོས། ཀུན་ཏུ་རབ་ཏུ་གཡོས་སོ། །ལྡེག །རབ་ཏུ་ལྡེག །ཀུན་ཏུ་རབ་ཏུ་ལྡེག་གོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འཇིག་རྟེན་
[245a.3]དུ་དོག་ས་ཆེར་གཡོས་པར་གྱུར་པའི་རྒྱུ་ནི་གང་ལགས། རྐྱེན་ནི་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་བཞིན་གཤེགས་པས་བསྟན་པ་འདི་བཤད་པ་ན་འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷ་ཐེར་འབུམ་ཕྲག་འབུམ་ཕྲག་བརྒྱད་ཅུ་པོ་དེ་དག་ནི་ཆོས་རྣམས་ལ་ཆོས་
[245a.4]ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །ལྷ་ཐེར་འབུམ་ཕྲག་དགུ་བཅུ་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །བྲམ་ཟེ་སྟོང་ཕྲག་དྲུག་ཅུ་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །སྲོག་ཆགས་ལྷ་དང་མིར་བཅས་པ་བརྒྱད་ཁྲི་ནི་ཆོས་རྣམས་ལ་
[245a.5]ཆོས་ཀྱི་མིག་རྣམ་པར་དག་གོ། །སྲོག་ཆགས་མིའི་སྐྱེ་དགུ་སྟོང་ཕྲག་དྲུག་ཁྲི་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །སྲོག་ཆགས་སྟོང་ཕྲག་བརྒྱད་སྟོང་ནི་ཕྱིར་མི་འོང་བའི་འབྲས་བུ་མངོན་སུམ་དུ་བྱེད་དོ། །རྒྱལ་པོ་ཆེན་པོ་འཇིག་རྟེན་དུ་ས་ཆེར་གཡོས་པར་གྱུར་པའི་རྒྱུ་ནི་དེ་ཡིན་ནོ། །རྐྱེན་ནི་དེ་ཡིན་ནོ། །
[245a.6]རྒྱལ་པོ་ཆེན་པོ་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་ནམ་མཁའ་དང་ལྡན་པའི་ས་ཕྱོགས་འདི་ཉིད་དུ་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཀྱང་བཤད་དོ། །ང་ཡང་འཆད་དོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱམས་
[245a.7]པ་ཡང་ས་ཕྱོགས་འདི་ཉིད་དུ་འཆད་པར་འགྱུར་རོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་ཆོས་ཀྱི་རྣམ་གྲངས་འདི་ཉིད་ལ་མཆོད་པ་བྱ་བའི་ཕྱིར་དེ་བཞིན་གཤེགས་པ་ལ་མེ་ཏོག་དང་། སྤོས་དང་། ཕྲེང་བ་སྣ་ཚོགས་དེ་དག་གིས་མངོན་པར་གཏོར་ཏོ། །རབ་ཏུ་གཏོར་ཏོ། །རབ་ཏུ་མངོན་
[245b]
[245b.1]པར་གཏོར་ནས་ཚིག་འདི་སྐད་དུ། འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་ལ་མཆོད་པར་འདོད་པས་ནི་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་ལ་མཆོད་པར་བྱའོ་ཞེས་སྨྲས་སོ། །དེ་ནས་ལྷའི་དབང་པོ་བརྒྱ་བྱིན་གྱིས་སུམ་ཅུ་རྩ་གསུམ་པའི་
[245b.2]ལྷ་རྣམས་ལ་སྨྲས་པ། ལྷའི་བུ་དག་ཚུར་ཤེག །ཆོས་ཀྱི་རྣམ་གྲངས་འདི་ཉིད་ལ་མཆོད་པ་བྱ་བའི་ཕྱིར་བཅོམ་ལྡན་འདས་ལ་ལྷའི་མེ་ཏོག་དང་། བདུག་པ་དང་། སྤོས་དང་། ཕྲེང་བ་དང་། ཙན་དན་གྱི་ཕྱེ་མ་དག་གིས་གཏོར་བར་བྱའོ། །མངོན་པར་གཏོར་བར་བྱའོ། །མངོན་པར་རབ་ཏུ་གཏོར་བར་བྱའོ། །དེ་
[245b.3]ཅིའི་ཕྱིར་ཞེ་ན། གྲོགས་པོ་དག་ཆོས་ཀྱི་རྣམ་གྲངས་འདི་ལ་མཆོད་པ་བྱས་པས་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་མཆོད་པ་བྱས་པར་འགྱུར་བའི་ཕྱིར་རོ། །དེ་ནས་ལྷའི་དབང་པོ་བརྒྱ་བྱིན་གྱིས་སུམ་ཅུ་རྩ་གསུམ་པའི་ལྷ་རྣམས་དང་ལྷན་ཅིག་ཏུ་བཅོམ་ལྡན་
[245b.4]འདས་ལ། མེ་ཏོག་མན་དཱ་ར་བས་གཏོར་ཏོ། །རབ་ཏུ་གཏོར་ཏོ། །སྟེང་གི་བར་སྣང་ལས་ཀྱང་ལྷའི་རོལ་མོའི་སྒྲ་བསྒྲགས་སོ། །དེ་བཞིན་གཤེགས་པ་ཉིད་ལ་མཆོད་པ་བྱ་བའི་ཕྱིར་ཐམས་ཅད་དང་ལྡན་པའི་རྒྱལ་བུ་རྒྱལ་བྱེད་ཀྱི་ཚལ་ཡང་རིན་པོ་ཆེ་སྣ་བདུན་ལས་གྲུབ་པའི་དར་གྱི་ལྡ་ལྡི་དག་གིས་རྒྱས་པར་གྱུར་ལ། 
[245b.5]ཚིག་འདི་སྐད་དུ། རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་ཆོས་ཀྱི་རྣམ་གྲངས་འདི་ལ་མཆོད་པ་བྱེད་པ་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་མཆོད་པ་བྱས་པར་འགྱུར་རོ། །དེ་ནས་ཁྱིམ་བདག་དེ་དག་གིས་མེ་ཏོག་དང་། སྤོས་
[245b.6]དང་། ཕྲེང་བ་སྣ་ཚོགས་ཇི་ལྟར་ཐོགས་ཐོགས་པ་དེ་དག་བཅོམ་ལྡན་འདས་ལ་མངོན་པར་གཏོར་ཏེ། ཚིག་འདི་སྐད་དུ། གང་དག་ཆོས་ཀྱི་རྣམ་གྲངས་འདི་ལ་མཆོད་པ་བྱེད་པ་དེ་དག་གིས་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་མཆོད་པ་བྱས་
[245b.7]པར་འགྱུར་རོ། །དེ་ནས་བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་དང་། ལྷའི་དབང་པོ་བརྒྱ་བྱིན་དང་། ཁྱིམ་བདག་དེ་དག་ལ་བཀའ་སྩལ་པ། ལྷའི་བུ་དག་ཇི་སྐད་སྨྲས་པ་དེ་དེ་བཞིན་ནོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་རིགས་
[246a]
[246a.1]ཀྱི་བུའམ། རིགས་ཀྱི་བུ་མོའམ། དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་ཞིག་ཆོས་ཀྱི་རྣམ་གྲངས་འདི་འཛིན་པ་དང་། འཆང་བ་དང་། ཀུན་ཆུབ་པར་བྱེད་པ་དང་། ཀློག་པ་དང་། གཞན་དག་ལ་ཡང་རྒྱ་ཆེར་སྟོན་པར་བྱེད་པ་དང་། དེ་བཞིན་
[246a.2]ཉིད་དུ་སྒྲུབ་པར་བྱེད་པ་དང་། ཐ་ན་གླེགས་བམ་དུ་བྱས་ཏེ་འཆང་བ་དེ་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་མཆོད་པར་བྱས་པར་འགྱུར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་འདས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་
[246a.3]པར་རྫོགས་པའི་སངས་རྒྱས་བཅོམ་ལྡན་འདས་གང་དག་བྱུང་བའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་ཀྱང་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་ཆོས་ཀྱི་རྣམ་གྲངས་འདི་ཉིད་བསྟན་ཏོ། །ཀུན་དགའ་བོ་མ་འོངས་པའི་དུས་ན་སངས་རྒྱས་བཅོམ་ལྡན་འདས་གང་དག་འབྱུང་བར་
[246a.4]འགྱུར་བ་དེ་དག་ཀྱང་དེ་བཞིན་གཤེགས་པ་བགྲོ་བ་དང་ཆོས་བགྲོ་བ་ཆོས་ཀྱི་རྣམ་གྲངས་འདི་ཉིད་སྟོན་པར་འགྱུར་རོ། །ཀུན་དགའ་བོ་ད་ལྟར་ཕྱོགས་བཅུ་ན་སངས་རྒྱས་བཅོམ་ལྡན་འདས་གང་དག་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཀྱང་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་
[246a.5]ཆོས་ཀྱི་རྣམ་གྲངས་འདི་ཉིད་སྟོན་ཏོ། །བསྟན་ཏོ། །སྟོན་པར་འགྱུར་རོ། །ཀུན་དགའ་བོ་སངས་རྒྱས་བཅོམ་ལྡན་འདས་རྣམས་ཀྱི་ཆོས་བསྟན་པ་ནི་ཡང་དག་ཕུལ་ལོ་ཞེས་ཡང་དག་པར་སྨྲ་བས་སྨྲ་ན། ཀུན་དགའ་བོ་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་ཆོས་ཀྱི་རྣམ་གྲངས་འདི་ལ་ཡང་
[246a.6]དག་པར་སྨྲ་བས་སྨྲའོ། །ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་སངས་རྒྱས་ཀྱི་ཡེ་ཤེས་དང་། སངས་རྒྱས་ཀྱི་སྟོབས་རྣམས་དང་། སངས་རྒྱས་ཀྱི་མི་འཇིགས་པ་རྣམས་ཚོལ་བར་འདོད་པ་དང་། སངས་རྒྱས་ཀྱི་གནས་ལ་གནས་པར་འདོད་པ་དང་། སངས་རྒྱས་ཀྱི་ཡེ་ཤེས་
[246a.7]སྒྲུབ་པར་འདོད་པ་དང་། སངས་རྒྱས་ཀྱི་ཡེ་ཤེས་ཐོབ་པར་འདོད་པ་དེས་ནི་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་ཆོས་ཀྱི་རྣམ་གྲངས་འདི་ཟུང་ཤིག །ཀུན་ཆུབ་པར་གྱིས་ཤིག །འཇུག་པར་གྱིས་ཤིག །ཆོངས་ཤིག །ལྷོགས་ཤིག །དེ་ཅིའི་ཕྱིར་ཞེ་ན། ཀུན་དགའ་བོ་རིགས་ཀྱི་བུའམ། 
[246b]
[246b.1]རིགས་ཀྱི་བུ་མོ་གང་ལ་ལ་ཞིག་གིས་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་ཆོས་ཀྱི་རྣམ་གྲངས་འདི་ཐ་ན་གླེགས་བམ་དུ་བྱས་ཏེ། འཆང་བ་དང་། ཀློག་པ་དང་། ཟླ་བ་ཕྱེད་ཀྱི་བར་དུ་བརྗོད་ཅིང་འདོན་པ་དེས་རྨི་ལམ་ན་ང་ཆོས་སྟོན་པ་མཐོང་ན་དེའི་ཡོན་ཏན་གྱི་ཕན་ཡོན་དུ་འགྱུར་བ་ནི། ཀུན་དགའ་
[246b.2]བོ་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་ཆོས་ཀྱི་རྣམ་གྲངས་འདི་ཐ་ན་རིགས་ཀྱི་བུའམ། རིགས་ཀྱི་བུ་མོ་གང་ལ་ལའི་རྣ་ལམ་དུ་གྲག་པ་དང་། ཐ་ན་ཐོས་པ་ཙམ་དུ་ཡང་འགྱུར་བ་དང་། ཐོས་ནས་ཀྱང་ཡི་རངས་པར་འགྱུར་ན། ཀུན་དགའ་བོ་དེས་ན་དེའི་མཐའ་ནི་ཀུན་དགའ་བོ་རིགས་ཀྱི་
[246b.3]བུའམ། རིགས་ཀྱི་བུ་མོ་དེ་དག་གིས་སངས་རྒྱས་མང་པོ་ལ་བསྙེན་བཀུར་བྱས་པ་ཡིན་པར་རྟོགས་པར་བྱ་སྟེ། ཀུན་དགའ་བོ་ཆོས་ཟབ་མོ་འདི་བསྟན་པས་རིགས་ཀྱི་བུའམ། རིགས་ཀྱི་བུ་མོ་དག་མི་སྐྲག་ཅིང་མི་དངང་ལ་དངང་བར་མི་འགྱུར་བའི་རྣམ་པ་ནི་དེ་ཡིན་ནོ། །མཚན་མ་ནི་དེ་ཡིན་ནོ། །རྟགས་
[246b.4]ནི་དེ་ཡིན་ནོ། །དབྱིབས་ནི་དེ་ཡིན་ནོ། །ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་གང་དག་ཁ་ཅིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས། ཡང་དག་པར་འཇུག །ཡང་དག་པར་འཇུག་པར་འགྱུར་བ་དེ་དག་གིས་ཀྱང་དེ་བཞིན་གཤེགས་པ་བགྲོ་བ་དང་། 
[246b.5]ཆོས་བགྲོ་བ་ཆོས་ཀྱི་རྣམ་གྲངས་འདི་ཐ་ན་ཚིག་བཞི་པའི་ཚིགས་སུ་བཅད་པ་ཙམ་ཡང་གཟུང་བར་བྱ། ཀུན་ཆུབ་པར་བྱ། གདོན་པར་བྱ། བཅང་བར་བྱ། གཞན་དག་ལ་ཡང་བཤད་པར་བྱ། བསྟན་པར་བྱ་སྟེ། ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་དེ་དག་གི་བསོད་ནམས་མང་
[246b.6]དུ་འཕེལ་བར་འགྱུར་རོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སང་གི་གདུགས་ལ་དགེ་སློང་གི་དགེ་འདུན་དང་ཐབས་ཅིག་ཏུ་བདག་གི་གདུགས་ཚོད་གསོལ་བར་གནང་བར་མཛད་དུ་གསོལ། རྒྱལ་པོ་
[246b.7]གསལ་རྒྱལ་ལ་ཐུགས་བརྩེ་བར་མཛད་པའི་སླད་དུ། བཅོམ་ལྡན་འདས་ཀྱིས་ཅང་མི་གསུང་བས་གནང་ངོ་། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་ནི་བགྱི་བ་མང་ཞིང་བགྱིད་པ་མང་བས་
[247a]
[247a.1]མཆི་ལགས་སོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་དེའི་དུས་ལ་དབབ་པར་ཤེས་ན་སོང་ཤིག །དེ་ནས་རྒྱལ་པོ་གསལ་རྒྱལ་གྱིས་བུད་མེད་གཙོ་མོ་ལ་སྨྲས་པ། བུད་མེད་ཁྱོད་བཅོམ་ལྡན་
[247a.2]འདས་ཀྱི་སྤྱན་སྔར་འདུག་ལ། བཅོམ་ལྡན་འདས་ཀྱིས་ཆོས་གང་བཤད་པ་དེ་ཐམས་ཅད་ང་ལ་ཡང་ཟློས་ཤིག །དེ་ནས་རྒྱལ་པོ་གསལ་རྒྱལ་གུས་པ་དང་བཅས། ཞེ་ས་དང་བཅས་པས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་ཐད་ནས་སོང་ངོ་། །དེ་
[247a.3]ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་འདི་ནས་ཤར་ཕྱོགས་ལོགས་ན་འཇིག་རྟེན་གྱི་ཁམས་ཀུན་ནས་ཡོན་ཏན་ལྡན་ཞེས་བྱ་བ་དེ་ན་དེ་བཞིན་གཤེགས་པ་བཀོད་པ་མཆོག་སྒྲུབ་མེ་ཏོག་མངོན་འཕགས་རྒྱལ་པོ་ཞེས་བྱ་བ་ད་ལྟར་བཞུགས་ཏེ་འཚོ་
[247a.4]ཞིང་གཞེས་པ་དེ་ལ་ངས་འདི་སྐད་ཅེས་སྨྲས་སོ། །དེ་བཞིན་གཤེགས་པ་བཀོད་པ་མཆོག་སྒྲུབ་མེ་ཏོག་མངོན་འཕགས་རྒྱལ་པོས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །མེ་
[247a.5]ཏོག་འདི་གང་ལ་གནས་པ་དེ་ལ་ཆོས་ཐམས་ཅད་གནས་ཏེ། ཁོ་བོ་དེ་ལྟ་བུ་ལ་གནས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གྱིས་གསོལ་པ། བཅོམ་ལྡན་འདས་མེ་ཏོག་དེ་དག་ཅི་ལ་གནས་ལགས། བཅོམ་ལྡན་འདས་ཀྱིས་
[247a.6]བཀའ་སྩལ་པ། འཇམ་དཔལ་མེ་ཏོག་དེ་དག་ནི་གནས་མེད་དོ། །འཇམ་དཔལ་མེ་ཏོག་དེ་དག་ནི་རང་བཞིན་གྱི་གནས་ལ་གནས་པ་སྟེ། ཆོས་ཐམས་ཅད་ཀྱང་དེ་ལྟ་བུ་ལ་གནས་པས་བྱང་ཆུབ་དེ་ཡང་དེ་དང་འདྲ་སྟེ། དེ་ལ་བྱེ་བྲག་ཅུང་ཟད་ཀྱང་མེད་དོ། །འཇམ་དཔལ་གཞན་ཡང་དེ་བཞིན་
[247a.7]གཤེགས་པ་དེས་ང་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པ་ཤཱཀྱའི་རྒྱལ་པོའི་གཙོ་བོ་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། འཇམ་དཔལ་ངས་དེ་བཞིན་གཤེགས་པ་དེ་ལ་
[247b]
[247b.1]འདི་སྐད་ཅེས་སྨྲས་སོ། །ཁོ་བོ་ཡང་དག་པའི་མཐའ་ལ་གནས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ་དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་
[247b.2]ལྡན་འདས་ཡང་དག་པའི་མཐའ་ཅི་ལ་གནས་ལགས། བཀའ་སྩལ་པ། དེའི་ཕྱིར་ཁྱོད་ཉིད་ལ་དྲིས། ཁྱོད་ཇི་ལྟར་བཟོད་པ་དེ་ལྟར་ལན་ཐོབ་ཤིག །འཇམ་དཔལ་འདི་ལྟ་སྟེ། དཔེར་ན་སོས་ཀའི་ཟླ་བ་ཐ་མ་དྲོ་ཞིང་ཚ་བའི་དུས་ལ་བབ་པའི་ཚེ། མི་ཉམ་ཆུང་བ་ཞིག་གིས་སྨིག་རྒྱུ་གཡོ་བ་
[247b.3]མཐོང་བ་ལས་དེ་སྐོམ་པར་གྱུར་ལ། དེའི་གྲོགས་གང་དག་ཡིན་པ་དེ་དག་ཀྱང་སྨིག་རྒྱུ་དེ་ལ་ཆུར་འདུ་ཤེས་པར་གྱུར་ཏེ། དེ་དག་ཤས་ཆེར་འགྲོ་ཞིང་། འདི་ལྟར་སྨིག་རྒྱུ་དེ་ལ་ཆུར་འདུ་ཤེས་པ་རྣམས་ཇི་ལྟ་ཇི་ལྟར་འགྲོ་ཞིང་གང་དུ་འགྲོ་བ་དེ་ལྟ་དེ་ལྟར་དེ་དག་གི་སྐོམ་པ་འཕེལ་བར་འགྱུར་ན། འཇམ་
[247b.4]དཔལ་འདི་ཇི་སྙམ་དུ་སེམས། མི་དེ་དག་གི་འདུ་ཤེས་ཡང་དག་པ་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། འཇམ་དཔལ་འདི་ཇི་སྙམ་དུ་སེམས། ཅི་སྨིག་རྒྱུ་ལ་ཆུ་གནས་སམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །
[247b.5]སྨིག་རྒྱུ་ལ་ཆབ་ཀྱང་མ་མཆིས་ལགས་ན་གནས་པ་ལྟ་ག་ལ་མཆིས་ཏེ། གནས་པ་མ་མཆིས་པས་བཅོམ་ལྡན་འདས་དེ་ནི་བརྗོད་པར་བགྱི་བ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་བཞིན་དུ་ཆོས་ཐམས་ཅད་ཀྱང་ཡང་དག་པའི་མཐའ་ལ་གནས་ཏེ་བྱང་
[247b.6]ཆུབ་དེ་ཡང་དེ་དང་འདྲའོ། །འཇམ་དཔལ་གཞན་ཡང་ཤར་ཕྱོགས་ལོགས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་སྒྲུབ་བཀོད་དུ་མ་མངོན་འཕགས་རྒྱལ་པོ་ཁྱུ་མཆོག་རྣམ་པར་རོལ་པ་ཞེས་བྱ་བ་དེས་ང་ལ་འདི་སྐད་ཅེས་སྨྲས་སོ། །དེ་བཞིན་
[247b.7]གཤེགས་པ་ཤཱཀྱའི་རྒྱལ་པོའི་གཙོ་བོ་ཤཱཀྱ་ཐུབ་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། ངས་དེ་ལ་འདི་སྐད་ཅེས་སྨྲས་སོ། །ཆོས་ཐམས་ཅད་ལ་གནས་ནས། ཁོ་བོ་བླ་ན་མེད་པ་ཡང་
[248a]
[248a.1]དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཐམས་ཅད་ཅི་ལ་གནས་ལགས། བཀའ་སྩལ་པ། འཇམ་དཔལ་
[248a.2]ཆོས་ཐམས་ཅད་ནི་རང་བཞིན་ལ་ཡང་གནས་ལ། དེ་དག་རང་བཞིན་ལ་གནས་པ་ཡང་མ་ཡིན་ཏེ་བྱང་ཆུབ་དེ་ཡང་དེ་དང་འདྲ་འོ། །འཇམ་དཔལ་གཞན་ཡང་ངས་དེ་བཞིན་གཤེགས་པ་མེ་ཏོག་སྒྲུབ་བཀོད་དུ་མ་མངོན་འཕགས་རྒྱལ་པོ་ཁྱུ་མཆོག་རྣམ་པར་རོལ་པ་དེ་ལ་འདི་སྐད་ཅེས་སྨྲས་སོ། །དེ་
[248a.3]བཞིན་གཤེགས་པས་གང་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །ཡང་དག་པའི་མཐའ་གང་ལ་གནས་པ་དེ་ལ་གནས་ནས་ཁོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
[248a.4]མངོན་པར་རྫོགས་པར་སངས་རྒྱས་ཏེ། དེ་ནི་ཡིད་ཀྱི་ཡང་དག་པར་བགྲོ་བའི་དྲི་བའོ། །དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཡང་དག་པའི་མཐའ་ཅི་ལ་གནས་ལགས། བཀའ་སྩལ་པ། མ་འོངས་པའི་
[248a.5]མཐའ་དང་། ད་ལྟར་བྱུང་བའི་མཐའ་གང་ལ་གནས་པ་ལྟར་འདས་པའི་མཐའ་ཡང་དེ་ལྟར་གནས་སོ། །གསོལ་པ། བཅོམ་ལྡན་འདས་ད་ལྟར་བྱུང་བའི་མཐའ་ཞེས་བགྱི་བའི་ཚིག་གི་དོན་གང་ལགས། བཀའ་སྩལ་པ། འཇམ་དཔལ་ཆོས་ཐམས་ཅད་ནི་རང་བཞིན་གྱིས་འཆི་འཕོ་མེད་
[248a.6]ཅིང་མ་སྐྱེས་པ་སྟེ། དེ་ནི་ད་ལྟར་བྱུང་བའི་མཐའ་ཞེས་བྱའོ། །གསོལ་པ། བཅོམ་ལྡན་འདས་འདས་པའི་མཐའ་ཞེས་བགྱི་བའི་ཚིག་གི་དོན་གང་ལགས། བཀའ་སྩལ་པ། འཇམ་དཔལ་ཆོས་ཐམས་ཅད་ནི་བསམ་གྱིས་མི་ཁྱབ་པའི་མཐའ་སྟེ། དེའི་ཕྱིར་འདས་པའི་མཐའ་ཞེས་བྱའོ། །
[248a.7]གསོལ་པ། བཅོམ་ལྡན་འདས་མ་འོངས་པའི་མཐའ་ཞེས་བགྱི་བའི་ཚིག་གི་དོན་གང་ལགས། བཀའ་སྩལ་པ། འཇམ་དཔལ་མ་འོངས་པའི་མཐའ་ནི་མ་སྐྱེས་པ་སྟེ། དེའི་ཕྱིར་མ་འོངས་པའི་མཐའ་ཞེས་བྱའོ། །འཇམ་དཔལ་གྱིས་གསོལ་པ། བཅོམ་ལྡན་འདས་སངས་རྒྱས་
[248b]
[248b.1]བཅོམ་ལྡན་འདས་རྣམས་ཇི་ཙམ་དུ་དོན་ཤིན་ཏུ་རྣམ་པར་ངེས་པ་ངོ་མཚར་ལགས་སོ། །བཀའ་སྩལ་པ། འཇམ་དཔལ་དེ་བཞིན་དུ་སངས་རྒྱས་བཅོམ་ལྡན་འདས་རྣམས་དོན་དང་ཚིག་ཤིན་ཏུ་རྣམ་པར་ངེས་པ་ཡིན་ནོ། །གསོལ་པ། བཅོམ་ལྡན་འདས་ཚིག་རྣམ་པར་ངེས་པ་ཞེས་བགྱི་བའི་ཚིག་གི་
[248b.2]དོན་གང་ལགས། བཀའ་སྩལ་པ། འཇམ་དཔལ་བྱས་པར་ངེས་པའོ། །ཅིའི་ཕྱིར་ངེས་ཞེ་ན། ཚིག་ལན་མེད་པར་ངེས་པའོ། །ཅིའི་ཕྱིར་ཚིག་ལན་མེད་པར་ངེས་ཞེ་ན། ཅིར་ཡང་བརྗོད་པར་བྱ་བ་མ་ཡིན་པའི་ཕྱིར་རོ། །བཅོམ་ལྡན་འདས་བརྗོད་པར་བགྱི་བ་མ་ལགས་པའི་ཚིག་གི་དོན་གང་
[248b.3]ལགས། བཀའ་སྩལ་པ། སྨྲ་བ་ནི་བརྗོད་པར་བྱ་བ་སྟེ། སྨྲ་བ་ཐམས་ཅད་ནི་བརྗོད་པར་བྱ་བ་མ་ཡིན་པའོ། །སྨྲ་བ་གང་ཞེ་ན། འཇམ་དཔལ་སྨྲ་བ་ནི་གནས་ཐ་དད་པ་ཞེས་བྱའོ། །གསོལ་པ། བཅོམ་ལྡན་འདས་གནས་ཐ་དད་པ་ཞེས་བགྱི་བའི་ཚིག་གི་དོན་གང་ལགས། བཀའ་སྩལ་པ། འཇམ་
[248b.4]དཔལ་གནས་ཐ་དད་པ་ཞེས་བྱ་བ་ནི་སྨྲ་བ་འཛིན་པའི་འཛིན་པ་སྟེ། མཚན་མར་འཛིན་པའོ། །སྲོག་ཏུ་འཛིན་པའོ། །ཐམས་ཅད་འཛིན་པའོ། །གསོལ་པ། བཅོམ་ལྡན་འདས་ཅིའི་སླད་དུ་ཐམས་ཅད་འཛིན་པ་ལགས། བཀའ་སྩལ་པ། གཉི་ག་འཛིན་པ་ཡིན་པའི་ཕྱིར་རོ། །གསོལ་པ། 
[248b.5]ཅིའི་སླད་དུ་གཉི་ག་འཛིན་པ་ལགས། བཀའ་སྩལ་པ། བདག་ཏུ་འཛིན་པ་དང་། གཞན་དུ་འཛིན་པ་སྟེ། ཚིག་དེ་ནི་བདག་ཏུ་འཛིན་པ་དང་ལྡན་པ་ཡང་མ་ཡིན། གཞན་དུ་འཛིན་པ་དང་ལྡན་པ་ཡང་མ་ཡིན་ཏེ། དེའི་ཕྱིར་ངེས་པ་ཞེས་བྱའོ། །དེ་ནས་བྱམས་མའི་བུ་གང་པོ་འདི་སྙམ་དུ་སེམས་པར་གྱུར་ཏེ་
[248b.6]སངས་རྒྱས་བཅོམ་ལྡན་འདས་རྣམས་ནི་ལེགས་པར་གསུངས་པའི་ཚིག་རབ་ཏུ་འབྱེད་པའོ། །སངས་རྒྱས་བཅོམ་ལྡན་འདས་རྣམས་ནི་ངེས་པའི་དོན་གཅིག་ཏུ་སྒྲུབ་ཅིང་རྣམ་པར་དབྱེ་བ་ལ་མཁས་པའོ། །སངས་རྒྱས་བཅོམ་ལྡན་འདས་རྣམས་ནི་ཡེ་ཤེས་ཡོངས་སུ་གཏུགས་པ་མེད་པ་ཐུགས་སུ་
[248b.7]ཆུད་པའོ། །སངས་རྒྱས་བཅོམ་ལྡན་འདས་རྣམས་ནི་ཚིག་འབྲུ་གསལ་བའོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་འཁོར་ལོ་ལ་ལྡེམ་པོར་དགོངས་པའི་བཀོད་པ་ལ་མངོན་པར་དགྱེས་པ་སྟེ། མ་ལ་བདག་གིས་བཅོམ་ལྡན་འདས་ལ་ཆོས་ཐམས་ཅད་ལ་ཡི་གེ་བསྒྲུབ་པའི་
[249a]
[249a.1]རྣམ་པར་དབྱེ་བ་ངེས་པར་རྣམ་པར་འབྱེད་པ་ཞུ་བར་བྱ་གོར་མ་ཆག་སྙམ་མོ། །དེ་ནས་བཅོམ་ལྡན་འདས་ཀྱིས་བྱམས་མའི་བུ་གང་པོའི་སེམས་ཀྱི་རྣམ་པར་རྟོག་པ་ཐུགས་ཀྱིས་མཁྱེན་ནས། བྱམས་མའི་བུ་གང་པོ་ལ་བཀའ་སྩལ་པ། གང་པོ་ཡི་གེ་བསྒྲུབ་པའི་རྣམ་པར་དབྱེ་བ་ངེས་པར་
[249a.2]རྣམ་པར་འབྱེད་པ་ལ་ངེས་པ་ཞེས་བྱ་བ་ལ་གཅིག་ནི་གང་ཡིན། བསྒྲུབ་པ་ནི་གང་ཡིན་ཞེ་ན། གཅིག་ནི་མངོན་པར་ཤེས་པ་སྟེ། དེ་ནི་བསྒྲུབ་པའོ། །སྒྲུབ་པ་སྒྲུབ་པ་ཞེས་བྱ་བ་ནི་གང་གི་ཡིན། ཐོབ་པར་བྱེད་པ་ཐོབ་པར་བྱེད་པ་ནི་གང་གི་ཡིན་ཞེ་ན། ཐོབ་པར་བྱེད་པ་རྟོགས་པ་ནི་དེ་བཞིན་
[249a.3]གཤེགས་པ་ཡིན་ཏེ། དེ་བཞིན་གཤེགས་པའི་འཇིག་པ་དང་། དེ་བཞིན་གཤེགས་པའི་འབྱུང་བའོ། །གང་པོ་དེ་བཞིན་གཤེགས་པ་དེ་བཞིན་གཤེགས་པ་ཞེས་ཅིའི་ཕྱིར་བརྗོད་པར་བྱ་ཞིང་སུས་བརྗོད་པར་བྱ་བ་ཡིན་ཞེ་ན། དངོས་པོས་ཀྱང་བརྗོད་པར་བྱ་བ་མ་ཡིན་ལ། དངོས་པོ་མེད་པས་
[249a.4]ཀྱང་བརྗོད་པར་བྱ་བ་མ་ཡིན་ནོ། །དངོས་པོ་ཡོད་པས་བརྗོད་པར་བྱ་བ་མ་ཡིན་ལ། དངོས་པོ་ཡོད་པ་མ་ཡིན་པས་བརྗོད་པར་བྱ་བ་ཡང་མ་ཡིན་ནོ། །དེ་བཞིན་གཤེགས་པ་ནི་ཚིག་ཐམས་ཅད་ལོག་པ་མ་ཡིན་ནོ། །དེ་བཞིན་གཤེགས་པ་ནི་གནས་ལས་ལོག་པ་མ་ཡིན་ཏེ། ཚིག་ཐམས་ཅད་ཀྱིས་
[249a.5]བརྗོད་པར་བྱ་བ་མ་ཡིན་ནོ། །གང་པོ་དེ་བཞིན་གཤེགས་པ་ཞེས་བྱ་བ་ནི་འདིའོ་ཞེས་བརྗོད་པར་བྱ་བ་མ་ཡིན་ནོ། །གང་པོ་དེ་བཞིན་གཤེགས་པ་ཞེས་བྱ་བ་ནི་བརྗོད་པར་བྱ་བ་མ་ཡིན་ཏེ། དཔེར་ན་ནམ་མཁའ་ནི་ལུས་སུ་གྱུར་པ་ཡང་མེད་དོ། །འགྱུར་བ་ཡང་མེད་དེ། དེ་ནི་དངོས་པོ་དང་དངོས་པོ་
[249a.6]མེད་པས་བརྗོད་པར་བྱ་བ་མ་ཡིན་ནོ། །གང་པོ་དེ་བཞིན་གཤེགས་པ་མཐོང་ངོ་ཞེས་གང་གིས་བརྗོད་པ་དང་། གང་ལ་བརྗོད་པ་ཡང་བརྗོད་པར་བྱ་བ་མ་ཡིན་ནོ། །དེ་སྐད་ཅེས་བཀའ་སྩལ་པ་དང་། བྱམས་མའི་བུ་གང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་
[249a.7]ཆོས་བསྟན་པ་འདིའི་མིང་ཅི་ལགས། བཀའ་སྩལ་པ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་བགྲོ་བའོ། །གང་པོ་དེ་ནི་འདི་ཡིན་ཞེས་བྱ་བ་ཅིའི་ཕྱིར་དེ་ནི་འདི་ཡིན་ཞེ་ན། གྲངས་མེད་པ་འདི་དག་གིས་བགྲོ་བར་བྱ་བ་དག་ནི་བགྲོ་བའོ། །གང་པོ་ཅིའི་ཕྱིར་བགྲོ་བ་ཞེས་བྱ་ཞེ་ན། དེ་ནི་
[249b]
[249b.1]བགྲོ་བ་མེད་པ་དང་། རྣམ་པར་བགྲོ་བ་མེད་པ་འདི་ཡིན་ནོ། །གང་པོ་ཆོས་ཀྱི་རྣམ་གྲངས་ཆོས་ཀྱི་རྣམ་གྲངས་ཞེས་བྱ་བ་ཅིའི་ཕྱིར་ཆོས་ཀྱི་རྣམ་གྲངས་ཞེས་བྱ་ཞེ་ན། ཤེས་པར་བྱ་བ་མ་ཡིན་པའོ། །ཡོངས་སུ་ཤེས་པར་བྱ་བ་མ་ཡིན་པའོ། །མ་བརྗོད་པའོ། །མ་སྨྲས་པའོ། །སྒྲ་མེད་པའོ། །བརྗོད་དུ་
[249b.2]མེད་ཅིང་བརྗོད་པ་ལས་འདས་པའོ། །རྣམ་པར་རིག་པ་མེད་པའོ། །གདགས་པར་བྱ་བ་མ་ཡིན་པའོ། །མི་གནས་པའོ། །བླང་དུ་མེད་ཅིང་དོར་དུ་མེད་པ་སྟེ། ཆོས་དེ་དག་ནི་ཆོས་ཀྱི་རྣམ་གྲངས་སུ་བསྟན་ཏོ། །གང་པོ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་ཚུལ་གྱི་གནས་འདི་ཁོང་དུ་
[249b.3]ཆུད་པར་བྱེད་པ་དེ་དག་གི་ནི་དོན་དང་ཚིག་འབྲུས་ཡོངས་སུ་གཏུགས་པར་མི་འགྱུར་ཏེ། གང་པོ་རིགས་ཀྱི་བུའམ། རིགས་ཀྱི་བུ་མོ་དེ་དག་ལ་ངས་ཚུལ་གྱི་གནས་འདི་གཞག་པར་བྱའོ། །གང་པོ་ཚུལ་གྱི་གནས་ཞེས་བྱ་བ་ཅིའི་ཕྱིར་ཚུལ་གྱི་གནས་ཞེས་བྱ་ཞེ་ན། གང་པོ་འདི་ནི་ཚུལ་གྱི་གནས་ཞེས་
[249b.4]བྱ་བའམ། ཚུལ་མ་ཡིན་པའི་གནས་ཞེས་བྱ་བ་མེད་པ་དེའི་ཕྱིར་ཚུལ་གྱི་གནས་ཞེས་བརྗོད་དེ། གང་པོ་ཚིག་གཙོ་བོ་དེ་ནི་འདི་ཡིན་ནོ། །གང་པོ་ཚིག་གཙོ་བོ་ཚིག་གཙོ་བོ་ཞེས་བྱ་བ་ཅིའི་ཕྱིར་ཚིག་གཙོ་བོ་ཞེས་བྱ། དེ་དག་ཅིའི་ཕྱིར་ཚིག་གཙོ་བོ་ཞེས་བྱ་ཞེ་ན། གང་པོ་དཔེར་ན་རྣམ་པར་ཐར་པ་རྣམས་ཀྱི་
[249b.5]ཚིག་གི་དོན་བཞིན་ནོ། །གང་པོ་གཞན་ཡང་ཚིག་རབ་ཏུ་དབྱེ་བ་ཞེས་བྱ་བ་གང་གི་ཚིག་རབ་ཏུ་དབྱེ་བའི་རང་བཞིན་སྣང་བ་ཡིན་ཞེ་ན། རང་བཞིན་གྱིས་དངོས་པོ་མེད་པ་དེ་ལྟར་སྣང་ངོ་། །སྣང་བ་དེ་ནི་འདི་ལྟར་སྣང་སྟེ། ཆོས་ཐམས་ཅད་སྣོད་མ་ཡིན་པ་དེ་ལྟར་སྣང་ངོ་། །གང་པོ་སྣང་བ་དང་བྲལ་བ་
[249b.6]དེ་ལྟར་སྣང་ངོ་། །གང་པོ་ལས་དང་རྣམ་པར་སྨིན་པ་སྣང་བ་ལ། ལས་ནི་གང་། རྣམ་པར་སྨིན་པ་ནི་གང་ཞེ་ན། གང་པོ་ལས་ནི་གང་དཀར་པོ་དང་ནག་པོ་དང་། དཀར་པོ་ཡང་མ་ཡིན་ནག་པོ་ཡང་མ་ཡིན་པའོ། །རྣམ་པར་སྨིན་པ་ནི་ངེས་པར་སྤངས་པ་སྟེ། དེ་ལྟར་སྣང་བ་ཡིན་ནོ། །ཆོས་
[249b.7]ཐམས་ཅད་དབྱེར་མེད་པ་དེའི་ཕྱིར་སོ་སོ་ཡང་དག་པར་རིག་པ་ཞེས་བྱའོ། །ཅིའི་ཕྱིར་སོ་སོ་ཡང་དག་པར་རིག་པ་ཞེས་བྱ་ཞེ་ན། དོན་ས་སོ་ཡང་དག་པར་རིག་པའོ། །དོན་སོ་སོ་ཡང་དག་པར་རིག་པ་གང་ཞེ་ན། དོན་ཅེས་བྱ་བ་ནི་རང་བཞིན་གྱིས་སྟོང་པ་སྟེ། གང་རང་བཞིན་གྱིས་དབྱེར་མེད་པའོ། །
[250a]
[250a.1]རྣམ་པ་ཐམས་ཅད་དུ་རང་བཞིན་གྱིས་སྟོང་ཞིང་དབྱེར་མེད་དེ། དེའི་ཕྱིར་དོན་སོ་སོ་ཡང་དག་པར་རིག་པ་ཞེས་བྱའོ། །ངེས་པའི་ཚིག་སོ་སོ་ཡང་དག་པར་རིག་པ་དང་། སྤོབས་པ་སོ་སོ་ཡང་དག་པར་རིག་པ་དང་། ཆོས་སོ་སོ་ཡང་དག་པར་རིག་པ་ཅིའི་ཕྱིར་ཆོས་ས་སོ་ཡང་དག་པར་རིག་པ་ཞེས་བྱ་
[250a.2]ཞེ་ན། ཆོས་རྣམས་ཀྱི་རང་བཞིན་ནི་ཆོས་ཉིད་དེ་དེ་ནི་མ་བྱས་པའོ། །གང་མ་བྱས་པ་དེ་ནི་རང་བཞིན་ཏེ། དེ་ནི་དབྱེར་མེད་པས་ཆོས་རྣམས་ཀྱི་དོན་སོ་སོ་ཡང་དག་པར་རིག་པ་ཞེས་བྱའོ། །སྤོབས་པའི་རང་བཞིན་ཅིའི་ཕྱིར་རང་བཞིན་ཞེས་བྱ་ཞེ་ན། ཆོས་ཐམས་ཅད་དབྱེར་མེད་པ་དེ་ལྟར་སྣང་བའོ། །ཆོས་ཐམས་ཅད་
[250a.3]རང་བཞིན་གྱིས་དངོས་པོ་མེད་པ་དེ་ལྟར་སྣང་བའོ། །ཆོས་ཐམས་ཅད་རང་བཞིན་གྱིས་འགགས་པ་དེ་ལྟར་སྣང་བའོ། །ཆོས་ཐམས་ཅད་མིག་ཡོར་དང་མཚུངས་པ་དེ་ལྟར་སྣང་བའོ། །གང་པོ་གཞན་ཡང་ལས་ནི་སྣ་ཚོགས་སུ་སྣང་སྟེ། ལས་དེ་ཡང་རྣམ་པར་སྨིན་པས་སྣ་ཚོགས་པ་ཉིད་དོ། །གང་
[250a.4]པོ་རྣམ་པར་སྨིན་པ་དེ་ཡང་དབང་པོས་སམ། དབང་པོ་བྱེ་བ་ཕྲག་དགུ་བཅུའམ། བྱེ་བ་ཕྲག་བརྒྱའི་སྒ་ནས་ལས་ཀྱི་རྣམ་པར་ཕྱེ་བས་ཐ་དད་པ་སྟེ། དེ་ལྟར་སྣང་ངོ་། །རྣམ་པར་སྨིན་པའི་ཆེད་དུ་ལས་སྐྱེད་པར་སྣང་སྟེ། འདིར་སྐྱེད་པ་ནི་སྐྲུན་པ་སྟེ། ཀུན་ཏུ་སྐྱེད་པའོ། །ཅིའི་ཕྱིར་ཀུན་ཏུ་སྐྱེད་པ་ཞེས་བྱ་
[250a.5]ཞེ་ན། སྡུག་བསྔལ་ཀུན་ཏུ་སྐྱེད་པའི་ཕྱིར་རོ། །སྡུག་བསྔལ་གང་ཞེ་ན་སྲེད་པ་དང་ལྟ་བའོ། །དེ་ལ་ལྟ་བ་ལ་ཆགས་པ་གང་ཞེ་ན། གང་དུ་འགྲོ་བ་ཡང་མེད་ཅིང་གནས་པ་ཡང་མེད་པ་ཡིན་ན་བྱིས་པ་རྣམས་ནི་ལྟ་བ་མེད་བཞིན་དུ་ལྟ་བ་ལ་ཆགས་ནས་ཀུན་ཏུ་རྒྱུག་གོ། །གང་དག་ཀུན་ཏུ་རྒྱུག་པ་དེ་དག་ནི་རྣམ་པར་
[250a.6]རྒྱུག་གོ། །གང་དག་རྣམ་པར་རྒྱུག་པ་དེ་དག་ནི་རྣམ་པར་ཉམས་སོ། །གང་དག་རྣམ་པར་ཉམས་པ་དེ་དག་ནི་རྣམ་པར་རྒྱུག་གོ། །གང་དག་རྣམ་པར་རྒྱུག་པ་དེ་དག་ནི་རྩོད་པར་བྱེད་དོ། །ཅིའི་ཕྱིར་རྩོད་པར་བྱེད་ཅེ་ན། ཡོད་པ་མ་ཡིན་པ་དང་། གསོག་དང་། བལྟར་མེད་པ་ལ་རྩོད་པར་བྱེད་དོ། །གཞན་
[250a.7]ཡང་བྱིས་པ་སོ་སོའི་སྐྱེ་བོ་ཡང་དག་པར་སྡོམ་པ་མ་ཡིན་པ་རྣམས་ནི་གང་སྐྱེད་ཅེས་བྱ་བ་དེ་ལྟར་སྣང་སྟེ། སྣང་བ་ནི་དེའི་ངེས་པའི་ཚིག་ཏུ་སྣང་བ་ཞེས་བྱའོ། །གང་པོ་བསྒྲུབ་པ་ཞེས་བྱ་བ་གང་གི་བསྒྲུབ་པ་ཞེ་ན། ཡི་གེའི་བསྒྲུབ་པའོ། །གང་པོ་ཅིའི་ཕྱིར་ཡི་གེ་ཞེས་བྱ་ཞེ་ན། གང་ཟག་པ་མེད་པའི་ཕྱིར་རོ། །གང་
[250b]
[250b.1]པོ་ཡི་གེ་ཞེས་བྱ་བ་ནི་གཟོད་མ་ནས་ཟད་པའོ། །གང་པོ་གཟོད་མ་ནས་ཟད་ཅེས་བྱ་བ་ནི་ཟད་པ་མེད་པའོ། །གང་པོ་གཞན་ཡང་ཟད་པ་མེད་པ་དང་། ཟད་པ་མེད་པའི་སྒོ་ཞེས་བྱ་བ་ནི་ཆོས་ཐམས་ཅད་དོ། །ཟད་པ་མེད་པ་དང་། ཟད་པ་མེད་པའི་སྒོ་ཆོས་ཐམས་ཅད་ནི་ཆོས་ཀྱི་སྒོ་སྟེ། གང་པོ་ཆོས་ཀྱི་སྒོ་འདི་ནི་ནམ་མཁའི་
[250b.2]སྒོ་ཡིན་ཏེ། རིགས་ཀྱི་བུའམ། རིགས་ཀྱི་བུ་མོ་གང་དག་ཞུགས་པ་དེ་ནི་ངེས་པའི་ཚིག་བསྟན་པ་ལ་ཟད་པ་མེད་པར་འགྱུར་རོ། །གང་པོ་ངས་ཆོས་ཀྱི་སྒོ་ཟད་པ་མེད་པ་འདི་ཀུན་དགའ་བོ་ལ་གཏད་པར་བྱའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་
[250b.3]བོ་ཁྱོད་ཀྱིས་ཆོས་ཀྱི་རྣམ་གྲངས་འདི་ཟུང་ཤིག །ཆོངས་ཤིག །ལྷོགས་ཤིག །ཀུན་ཆུབ་པར་གྱིས་ཤིག །དེ་ཅིའི་ཕྱིར་ཞེ་ན། ཀུན་དགའ་བོ་གང་ལ་ལ་ཞིག་ཆོས་ཀྱི་རྣམ་གྲངས་འདི་འཛིན་ཏམ། འཆང་ངམ། ཀློག་གམ། ཀུན་ཆུབ་པར་བྱེད་དམ། ཐ་ན་ཚིག་བཞི་པའི་ཚིགས་སུ་བཅད་པ་ཙམ་
[250b.4]བཟུང་ནས་གཞན་དག་ལ་སྟོན་པར་བྱེད་པ་དེ་ནི་ཀུན་དགའ་བོ་སངས་རྒྱས་ཀྱི་མཛད་པ་བྱེད་པ་ཡིན་ཏེ། འདི་གཞན་ལ་སྟོན་པར་བྱེད་པའི་རིགས་ཀྱི་བུའམ། རིགས་ཀྱི་བུ་མོ་གང་ཡིན་པ་དེའི་དགེ་བའི་རྩ་བ་མང་དུ་སྐྱེད་པར་འགྱུར་རོ། །ཀུན་དགའ་བོ་དེའི་ཕྱིར་ཆོས་ཀྱི་རྣམ་གྲངས་འདི་ཁྱོད་ལ་ལན་གཉིས་
[250b.5]སུ་ཡོངས་སུ་གཏད་པས་ཡོངས་སུ་གཏད་དོ། །དེ་ནས་བཅོམ་ལྡན་འདས་ཀྱིས་ཕྱག་གཡས་པས་ཚེ་དང་ལྡན་པ་ཀུན་དགའ་བོ་ལ་བཟུང་ནས་བཀའ་སྩལ་པ། ཀུན་དགའ་བོ་ངའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མེད་པ་བྱེ་བ་ཕྲག་འབུམ་དུ་ཡང་དག་པར་བསྒྲུབས་པ་འདི་ཁྱོད་ཀྱི་
[250b.6]ལག་ཏུ་ཡོངས་སུ་གཏད་ཀྱིས། ཅི་ནས་ཀྱང་ཟུང་ལ་གཞན་དག་ལ་ཡང་ཀུན་ཆུབ་པར་གྱིས་ཤིག །ཞུགས་ནས་ཀྱང་གཞན་དག་ལ་རྒྱ་ཆེར་ཡང་དག་པར་སྒྲོགས་ཤིག །ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་འཛིན་
[250b.7]ཏམ། ཀུན་ཆུབ་པར་བྱེད་དམ། འཇུག་པར་བྱེད་པ་དེ་ལ་ནི་ཚེ་འདི་ལ་ཡོན་ཏན་ལྔ་བརྒྱ་འབྱུང་བར་འགྱུར་རོ། །ལྔ་བརྒྱ་གང་ཞེ་ན། ལུས་ལ་ཡོན་ཏན་བརྒྱ་དང་། ངག་གི་ལས་ཀྱི་ཡོན་ཏན་བརྒྱ་དང་། ཡིད་ཀྱི་ལས་ཀྱི་ཡོན་ཏན་བརྒྱ་དང་། ཀུན་ཏུ་བསྲུངས་པའི་ཡོན་ཏན་བརྒྱ་དང་། ཆོས་ཀྱི་ཡོན་ཏན་བརྒྱ་
[251a]
[251a.1]པོ་དག་གོ། །ཀུན་དགའ་བོ་དེ་ལ་ལུས་ལ་གནས་པའི་སྲིན་བུའི་རིགས་གང་དག་ཡིན་པ་དེ་དག་དེའི་ལུས་ལ་འབྱུང་བར་མི་འགྱུར་རོ། །ཀུན་དགའ་བོ་དེ་ལྟར་ན་དེ་དག་ལ་མིག་ནད་མི་འབྱུང་ཞིང་རྣ་བའི་ནད་མེད། སྣའི་ནད་མེད། ལྕེའི་ནད་མེད་ཅིང་ལུས་ཀྱི་ནད་ཀྱང་མི་འབྱུང་ངོ་། །མིག་ལ་སྡུག་
[251a.2]བསྔལ་མི་འབྱུང་ཞིང་རྣ་བ་དང་། སྣ་དང་། ལྕེ་དང་། ལུས་དང་། ཡིད་ལ་སྡུག་བསྔལ་མི་འབྱུང་ངོ་། །མིག་ལ་ཀུན་ནས་གནོད་པ་མི་འབྱུང་ངོ་། །མིག་མི་གསལ་བར་མི་འགྱུར་རོ། །མིག་ཟུམས་པར་མི་འགྱུར་རོ། །མིག་འཁྲུལ་པར་མི་འགྱུར་རོ། །མིག་འཇིགས་འཇིགས་ལྟ་བུར་མི་འགྱུར་རོ། །
[251a.3]མིག་ལོང་བར་མི་འགྱུར་རོ། །མིག་ཡོན་པོར་མི་འགྱུར་རོ། །མིག་ཡ་གཅིག་པར་མི་འགྱུར་རོ། །མིག་ཟུར་གྱིས་ལྟ་བར་མི་འགྱུར་རོ། །མིག་གསལ་བར་འགྱུར་རོ། །མིག་ཀུན་ཏུ་བལྟ་བར་འགྱུར་རོ། །མིག་མ་ཉམས་ཤིང་གཞོན་བག་ཅན་དུ་འགྱུར་རོ། །མིག་རྨ་བྱའི་མགྲིན་པ་ལྟ་བུ་དང་། མིག་གླང་
[251a.4]པོའི་རྒྱལ་པོ་འགྱིང་ཞིང་འགྲོ་བ་ལྟ་བུར་འགྱུར་རོ། །གསང་བ་སྦ་བར་འགྱུར་རོ། །ཡན་ལག་བཅུ་རྣམ་པར་དག་པར་འགྱུར་རོ། །ཉིང་ལག་བཅུ་རྣམ་པར་དག་པར་འགྱུར་རོ། །ཉིང་ལག་མེད་པ་བཅུ་རྣམ་པར་དག་པར་འགྱུར་རོ། །རྣ་བ་བཅུ་རྣམ་པར་དག་པར་འགྱུར་རོ། །སྣ་བཅུ་རྣམ་པར་དག་པར་འགྱུར་རོ། །
[251a.5]ལྕེ་བཅུ་རྣམ་པར་དག་པར་འགྱུར་རོ། །བ་སྤུའི་ཁུང་བུ་འཁོར་ལྔ་པ་རྣམ་པར་དག་པར་འགྱུར་རོ། །འབྲས་ཆན་ལ་ཡོད་པའི་རོ་བྲོ་བ་ཉི་ཤུ་རྩ་གཅིག་མྱང་བ་རྣམ་པར་དག་པར་འགྱུར་ཏེ། ལུས་ཀྱི་ཡོན་ཏན་འདི་དག་ཐོབ་པར་འགྱུར་རོ། །དེ་ལ་ངག་གི་ལས་ཀྱི་ཡོན་ཏན་བརྒྱ་ཐོབ་པར་འགྱུར་བ་གང་ཞེ་ན། 
[251a.6]དབྱངས་ཀྱིས་བསྒྱུར་བའི་ངག་གི་ལས་ཀྱི་ཡོན་ཏན་བཅུ་དང་། གཞན་བསྲུངས་པའི་ངག་གི་ལས་ཀྱི་ཡོན་ཏན་བཅུ་དང་། མ་འོངས་པའི་སྐྱོན་བསྲུངས་པའི་ངག་གི་ལས་ཀྱི་ཡོན་ཏན་བཅུ་དང་། ད་ལྟར་བྱུང་བའི་སྐྱོན་བསྲུངས་པའི་ངག་གི་ལས་ཀྱི་ཡོན་ཏན་བཅུ་དང་། སངས་རྒྱས་ཀྱིས་གནང་
[251a.7]བའི་ངག་གི་ལས་བཀྲ་ཤིས་པ་བཅུ་དང་། ལས་ཀྱི་རྗེས་སུ་འབྲེལ་བའི་ངག་གི་ལས་བཅུ་དང་། ལྷས་གནང་བའི་ངག་གི་ལས་དང་ཞིང་ཕན་པ་བཅུ་དང་། བསླབ་པ་ཡོངས་སུ་བཟུང་བའི་ངག་གི་ལས་བཅུ་དང་། ངོ་བོ་ཉིད་ཀྱིས་ཡོན་ཏན་དང་ལྡན་པའི་ངག་གི་ལས་བཅུ་སྟེ། ངག་གི་ལས་ཀྱི་
[251b]
[251b.1]ཡོན་ཏན་བརྒྱ་པོ་འདི་དག་ཐོབ་པར་འགྱུར་རོ། །དེ་ལ་ཡིད་ཀྱི་ལས་ཀྱི་ཡོན་ཏན་བརྒྱ་ཐོབ་པར་འགྱུར་བ་གང་ཞེ་ན། ཡིད་ཀྱི་ལས་གཅིག་པོ་མི་འཐུན་པ་དེ་དང་བྲལ་བར་འགྱུར་བ་སྟེ། གང་ཞེ་ན། དེས་སྨྲ་བ་སྔོན་དུ་བཏང་སྟེ། ཚིག་བརྗོད་པ་ན་གང་ཡིད་ཀྱི་ལས་མི་འཐུན་པའི་རྗེས་སུ་འཇུག་པ་དང་བྲལ་བར་
[251b.2]འགྱུར་བ་ཡིན་ནོ། །སེམས་གཡེངས་པར་མི་འགྱུར་རོ། །སེམས་ལ་གནོད་པར་མི་འགྱུར་རོ། །སེམས་འདུ་ཤེས་ཅན་དུ་མི་འགྱུར་རོ། །དེའི་སེམས་ལ་མི་འཐུན་པ་མེད་པར་འགྱུར་རོ། །བློ་དང་ལྡན་པར་འགྱུར་རོ། །རྟོགས་པ་དང་ལྡན་པར་འགྱུར་རོ། །ངེས་པར་འགྱུར་རོ། །སྤྱོད་པ་དང་ལྡན་
[251b.3]པར་འགྱུར་རོ། །ཆོ་ག་ལ་མཁས་པར་འགྱུར་རོ། །བརྟག་པ་ཕུན་སུམ་ཚོགས་པར་འགྱུར་རོ། །གཡོག་ཕུན་སུམ་ཚོགས་པར་འགྱུར་རོ། །སྤྱོད་ལམ་ཕུན་སུམ་ཚོགས་པར་འགྱུར་རོ། །དྲན་པ་དང་ལྡན་ཞིང་མི་གཡོ་བར་འགྱུར་རོ། །སེམས་མི་སྒུལ་ཞིང་བརྟན་པར་འགྱུར་རོ། །ཡོན་ཏན་
[251b.4]སྒྲུབ་པར་འགྱུར་རོ། །སེམས་འཇམ་པར་འགྱུར་རོ། །ཕྱིར་མི་ལྡོག་པར་འགྱུར་རོ། །སེམས་མི་གཡོ་བར་འགྱུར་རོ། །སེམས་དང་འཐུན་པར་འགྱུར་ཏེ། སེམས་བརྟན་པ་དེ་དང་། ཕྱིར་མི་ལྡོག་པ་དེ་ལ་ནི་སངས་རྒྱས་བཅོམ་ལྡན་འདས་རྣམས་གཟིགས་བཞེད་པར་འགྱུར་ལ། ལྷ་རྣམས་ཀྱང་
[251b.5]ལྟ་འདོད་པར་འགྱུར་ཞིང་ཀླུ་རྣམས་དང་། གནོད་སྦྱིན་རྣམས་དང་། དྲི་ཟ་རྣམས་དང་། མི་འམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། མི་རྣམས་དང་། མི་མ་ཡིན་པ་རྣམས་ཀྱང་ལྟ་འདོད་པར་འགྱུར་རོ། །དེ་ལ་ལྷ་རྣམས་ཀྱང་སྙན་པར་སྨྲ་ཞིང་ཀླུ་རྣམས་དང་། དྲི་ཟ་རྣམས་དང་། གནོད་སྦྱིན་
[251b.6]རྣམས་དང་། མི་འམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། མི་རྣམས་དང་། མི་མ་ཡིན་པ་རྣམས་ཀྱང་སྙན་པར་སྨྲ་ལ། དེ་ལ་སངས་རྒྱས་བཅོམ་ལྡན་འདས་རྣམས་ཀྱང་སྙན་པ་གསུང་བར་འགྱུར་རོ། །ལྷ་རྣམས་དང་། ཀླུ་རྣམས་དང་། གནོད་སྦྱིན་རྣམས་དང་། དྲི་ཟ་རྣམས་དང་། མི་འམ་ཅི་
[251b.7]རྣམས་དང་། ལྟོ་འཕྱེ་ཆེན་པོ་རྣམས་དང་། མི་རྣམས་དང་། མི་མ་ཡིན་པ་རྣམས་ཀྱིས་བསྔགས་པར་བྱ་ཞིང་། སངས་རྒྱས་བཅོམ་ལྡན་འདས་རྣམས་ཀྱིས་ཀྱང་བསྔགས་པར་བྱ་བ་སྟེ། དེ་ཉིད་འོང་བ་ལ་ཡང་སངས་རྒྱས་བཅོམ་ལྡན་འདས་རྣམས་ཆོས་ཉེ་བར་སྒྲུབ་པར་མཛད་དོ། །ཀུན་དགའ་བོ་
[252a]
[252a.1]གང་ལ་ལ་དག་མདོ་སྡེ་འདི་འཆང་ངམ། སྟོན་པ་དེ་དག་གིས་ནི་ཡོན་ཏན་བརྒྱ་པོ་མང་པོ་ལ་རེ་བར་བྱའོ། །ཀུན་དགའ་བོ་ཆོས་ཀྱི་རྣམ་གྲངས་འདིར་ནི་སངས་རྒྱས་ཐམས་ཅད་ཀྱི་བྱང་ཆུབ་བསྡུས་སོ། །ཀུན་དགའ་བོ་དེ་ཅིའི་ཕྱིར་ཞེ་ན། འདིར་ནི་ཆོས་ཐམས་ཅད་བསྡུས་པའི་ཕྱིར་ཏེ། 
[252a.2]དེ་ནི་སངས་རྒྱས་བགྲོ་བ་འདི་ཡིན་ནོ། །ཀུན་དགའ་བོ་སངས་རྒྱས་བགྲོ་བ་དང་། དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་འདི་ནི་སྐྱེས་བུ་དམན་པ་རྣམས་ཀྱི་ལག་ཏུ་འོང་བར་མི་འགྱུར་ཞིང་། ལེ་ལོ་ཅན་རྣམས་ཀྱི་ལག་ཏུ་འོང་བར་མི་འགྱུར་ཏེ། སེམས་ཅན་དེ་དག་ནི་དམན་པར་མི་
[252a.3]འགྱུར་རོ། །ཀུན་དགའ་བོ་གཞན་ཡང་སངས་རྒྱས་བགྲོ་བ་འདི་གང་དག་གི་ལག་ཏུ་འོང་བར་འགྱུར་བའི་སེམས་ཅན་དེ་དག་ནི་བརྩོན་འགྲུས་བརྩམས་པར་འགྱུར་ལ། སེམས་ཞུམ་པ་མེད་པ་རྣམས་དང་། སེམས་ཚར་བཅད་པ་རྣམས་ཀྱི་ལག་ཏུ་འོང་བར་འགྱུར་རོ། །ཀུན་དགའ་བོ་སངས་རྒྱས་བགྲོ་བ་
[252a.4]འདི་སེམས་ཅན་སེམས་ཚར་མ་བཅད་པ་རྣམས་ཀྱི་ལག་ཏུ་འགྲོ་བར་མི་འགྱུར་རོ། །ཀུན་དགའ་བོ་གཞན་ཡང་འདི་ནི་བདུད་རྣམ་པར་འཇོམས་པར་རིག་པར་བྱའོ། །ཀུན་དགའ་བོ་བདུད་སྡིག་ཅན་ནི་མདོ་སྡེ་འདི་ནུབ་པར་བྱ་བའི་ཕྱིར་བརྩོན་པར་བྱེད་དེ། ཀུན་དགའ་བོ་དེ་ལ་བདུད་ཀྱི་ལས་ཕྲ་བ་རྣམས་
[252a.5]དང་། བདུད་ཀྱི་ལས་ཤིག་ཤིག་པོ་རྣམས་དང་། བདུད་ཀྱི་ལས་ཐག་རིང་བ་རྣམས་སུ་བལྟ་ཞིང་བདུད་ཀྱི་ལས་རྣམས་ཕམ་པར་ཡང་བལྟ་བར་བྱའོ། །ཀུན་དགའ་བོ་གཞན་ཡང་མདོ་འདི་ལས་བདུད་ཀྱི་ལས་མང་པོ་དག་འབྱུང་བར་འགྱུར་ཏེ། དེ་ལ་བདུད་ཀྱི་ལས་ཐག་རིང་བ་རྣམས་ཇི་ལྟ་བུར་བལྟ་
[252a.6]ཞེ་ན། མདོ་འདི་ནི་ཧ་ཅང་ཐག་རིང་བའོ། །མདོ་འདི་ནི་ཧ་ཅང་རྒྱ་ཆེ་བའོ། །མདོ་འདི་ནི་ཧ་ཅང་བར་ཆད་མང་བའོ། །མདོ་འདི་ནི་ཧ་ཅང་གཡེང་བ་མང་བའོ། །མདོ་འདི་ནི་ཧ་ཅང་ཉོན་མོངས་པ་མང་བའོ་ཞེས་ཏེ། རིགས་ཀྱི་བུའམ། རིགས་ཀྱི་བུ་མོ་དེ་དག་གིས་མདོ་འདིའི་ཡོན་ཏན་དེ་ལྟར་མ་ཤེས་ནས། 
[252a.7]དེ་དག་གིས་མ་ཤེས་པ་ན་བདུད་ཀྱི་ལྕགས་ཀྱུས་ཟིན་ཅིང་བདུད་ཀྱི་ཞགས་པས་བཅིངས་ནས་མདོ་འདི་ལ་བརྩོན་པར་མི་བྱེད། འཛིན་པར་མི་བྱེད། འཆང་བར་མི་བྱེད། ཀུན་ཆུབ་པར་མི་བྱེད། སྟོན་པར་མི་བྱེད་དོ། །ཀུན་དགའ་བོ་སེམས་ཅན་རྣམས་ཇི་ཙམ་གྱིས་ཉམས་པར་འགྱུར་བ་
[252b]
[252b.1]ལྟོས་ཤིག །ལ་ལ་ཞིག་གིས་དེ་བཞིན་གཤེགས་པ་བགྲོ་བ་ཆོས་ཀྱི་རྣམ་གྲངས་འདི་འཛིན་པར་མི་བྱེད་ཅིང་འཆང་བར་མི་བྱེད་ལ། གཞན་དག་ལ་ཡང་རྒྱ་ཆེར་ཡང་དག་པར་མི་སྟོན་པ་ནི་ཀུན་དགའ་བོ་འདི་ལྟར་སངས་རྒྱས་ཀྱི་བྱང་ཆུབ་ཡང་དག་པའི་ཕུལ་ལ་བརྙས་པ་ཡིན་ཏེ། ལེགས་པ་མ་ཡིན་
[252b.2]ནོ། །ཤིན་ཏུ་ལེགས་པ་མ་ཡིན་ནོ། །ཀུན་དགའ་བོ་གང་དག་གིས་མདོ་སྡེ་འདི་ལ་བརྙས་པ་དེ་དག་གིས་ནི་ཆོས་ལ་ཡང་བརྙས་པ་ཡིན་ནོ། །ཀུན་དགའ་བོ་གཞན་ཡང་གང་དག་གིས་མདོ་སྡེ་འདི་ལ་བརྙས་པར་བྱེད་པ་དེ་དག་ལ་སྐུལ་བ་འདིས་ཇིར་ཡང་མི་འགྱུར་རོ། །དེ་ཅིའི་ཕྱིར་ཞེ་ན། 
[252b.3]འདི་ལྟར་སྐྱེས་བུ་རྨོངས་པ་དེ་དག་ནི་མངོན་པར་བརྩོན་པ་མ་ཡིན་ཏེ། དེ་དག་ལ་བསྐུལ་བ་ན་རང་གི་སེམས་ཀྱང་མི་ཤེས་ཤིང་རང་གི་གནས་ཀྱང་མི་ཤེས་ལ། དེ་དག་མི་ཤེས་པས་བསྐུལ་བ་ཡང་འཛིན་པར་མི་བྱེད་དོ། །ཀུན་དགའ་བོ་གཞན་ཡང་འདིར་དེ་བཞིན་གཤེགས་པ་ལ་བརྙས་པ་
[252b.4]བྱས་པར་འགྱུར་བ་དང་། ཆོས་ལ་བརྙས་པར་བྱེད་པ་ཅི་ཞིག་ཡོད་དེ། སངས་རྒྱས་བཅོམ་ལྡན་འདས་དེ་དག་ནི་ཆོས་ཉིད་ཀྱིས་མ་བརྙས་པའོ། །ཀུན་དགའ་བོ་སྐྱེས་བུ་རྨོངས་པ་དེ་དག་ནི་ཡང་དག་པ་མ་ཡིན་པའི་ཆོས་རྣམས་ལས་ཡོངས་སུ་ཉམས་པས་བདག་ཉིད་ལ་བརྙས་པར་འགྱུར་
[252b.5]གྱི། གང་དག་དེ་བཞིན་གཤེགས་པ་ལ་བརྙས་པར་འགྱུར་བའམ། ཆོས་ལ་བརྙས་པར་འགྱུར་བ་ནི་མེད་དོ། །ཀུན་དགའ་བོ་དེ་བཞིན་གཤེགས་པས་ནི་བརྙས་པ་མེད་པའི་ཆོས་ཐུགས་སུ་ཆུད་ལ། སངས་རྒྱས་བཅོམ་ལྡན་འདས་རྣམས་ནི་བརྙས་པ་མེད་པའོ། །ཀུན་དགའ་བོ་
[252b.6]དེ་ལྟ་བས་ན་སངས་རྒྱས་ཀྱི་ཆོས་རྣམས་ལ་བརྙས་པར་མི་འགྱུར་བ་དང་། ཕྱས་སུ་མི་འགྱུར་བར་ཆོས་འདི་དག་ཁོང་དུ་ཆུད་པར་བྱའོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་འདི་ནས་འཇིག་རྟེན་གྱི་ཁམས་འབུམ་ཕྲག་ཚད་
[252b.7]མེད་ཅིང་དཔག་ཏུ་མེད་པ་དག་འདས་པའི་ཕ་རོལ་ན། འཇིག་རྟེན་གྱི་ཁམས་ཟླ་འཕགས་འོད་ཟེར་ཅེས་བྱ་བ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་པད་མ་མངོན་འཕགས་འོད་ཟེར་རོལ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་སོ། །འཇམ་དཔལ་
[253a]
[253a.1]དེ་བཞིན་གཤེགས་པ་དེའི་འཇིག་རྟེན་གྱི་ཁམས་དེ་རིན་པོ་ཆེ་སྣ་བདུན་ལས་གྲུབ་པའི་པད་མ་དག་གིས་རྒྱས་པར་གྱུར་ཏེ། པད་མ་དེ་དག་གི་དབུས་ནས་བྱང་ཆུབ་སེམས་དཔའ་དེ་དག་སྐྱིལ་མོ་ཀྲུང་བཅས་བཞིན་དུ་བྱུང་ལ། པད་མ་དེ་དག་ལས་ཀྱང་འོད་ཟེར་བྱུང་ངོ་། །བྱང་ཆུབ་སེམས་
[253a.2]དཔའ་དེ་དག་གིས་འོད་ཟེར་དེ་དག་ལས་སྤྲུལ་པ་སྤྲུལ་པར་བྱེད་དེ། སྤྲུལ་པ་དཔག་ཏུ་མེད་པ་དག་སྤྲུལ་པར་བྱེད་ཅིང་སྤྲུལ་པས་ཆོས་ཀྱང་སྟོན་ཏོ། །འཇམ་དཔལ་འོད་ཟེར་དེ་དག་གིས་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་དྲུག་ཅུ་སྙེད་དག་སྣང་བས་གསལ་བར་བྱས་སོ། །འཇམ་དཔལ་
[253a.3]དཔེར་ན་སྟོན་ཀའི་དུས་སུ་ནམ་མཁའ་དག་ཅིང་དྲི་མ་མེད་ལ་ཆར་སྤྲིན་མེད་པ། ཟླ་བ་ཡར་གྱི་ཚེས་བཅྭ་ལྔའི་ནམ་གྱི་གུང་ཐུན་ལ་ཟླ་བའི་དཀྱིལ་འཁོར་སྤྲིན་མེད་ཟླ་བའི་འོད་ཟེར་གྱིས་ཀུན་དུ་གསལ་བར་སྣང་བ་དེའི་ཚེ་འཛམ་བུའི་གླིང་ཁོར་ཡུག་ཏུ་སྣང་བས་ཤིན་ཏུ་ཁྱབ་པར་འགྱུར་རོ། །འཇམ་དཔལ་དེ་
[253a.4]བཞིན་དུ་འཇིག་རྟེན་གྱི་ཁམས་ཟླ་འཕགས་འོད་ཟེར་དེ་ཁོར་ཡུག་ཏུ་ཡང་སྣང་བས་ཤིན་ཏུ་ཁྱབ་པར་འགྱུར་རོ། །དེ་བཞིན་དུ་ཤར་དང་། ལྷོ་དང་། ནུབ་དང་། བྱང་དང་། དེ་བཞིན་དུ་སྟེང་དང་། དེ་བཞིན་དུ་འོག་དང་། དེ་བཞིན་དུ་ཕྱོགས་མཚམས་དང་། དེ་བཞིན་དུ་ཕྱོགས་བཅུའི་འཇིག་རྟེན་དག་
[253a.5]ཏུ་ཡང་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་དྲུག་ཅུ་སྙེད་དག་སྣང་བས་གསལ་བར་བྱས་སོ། །འཇམ་དཔལ་རྒྱུ་དེས་ན་འཇིག་རྟེན་གྱི་ཁམས་མི་མཇེད་ཀྱི་མིང་ཟླ་འཕགས་འོད་ཟེར་ཅེས་བྱའོ། །འཇམ་དཔལ་དེ་བཞིན་གཤེགས་པ་དེ་ཆོས་སྟོན་པའི་སྤྱི་བོ་ནས་པད་མ་བྱུང་སྟེ། པད་མ་དེ་དག་ལས་
[253a.6]འོད་ཟེར་བྱུང་བས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྣང་བར་བྱས་སོ། །འོད་ཟེར་དེ་དག་ལས་ཀྱང་སངས་རྒྱས་ཀྱི་སྐུ་བྱུང་སྟེ། སངས་རྒྱས་ཀྱི་སྐུ་དེ་དག་གིས་ཀྱང་དེ་བཞིན་གཤེགས་པ་དེ་ལ་པད་མ་དག་གིས་གཏོར་ཏོ། །མངོན་པར་གཏོར་ཏོ། །འཇམ་དཔལ་པད་མ་གཏོར་བ་
[253a.7]དེ་དག་ཉིད་ཀྱང་དེ་བཞིན་གཤེགས་པའི་སྐུར་གནས་སོ། །འཇམ་དཔལ་འདི་ལྟར་བཅོམ་ལྡན་འདས་དེའི་སྔོན་གྱི་སྨོན་ལམ་གྱི་རྒྱུས་ན། བཅོམ་ལྡན་འདས་དེ་པད་མ་མངོན་འཕགས་ཞེས་བྱའོ། །འཇམ་དཔལ་དེ་ནས་ངས་དེ་བཞིན་གཤེགས་པ་པད་མ་མངོན་འཕགས་འོད་ཟེར་རོལ་པ་དེ་ལ་འདི་སྐད་ཅེས་
[253b]
[253b.1]སྨྲས་སོ། །དེ་བཞིན་གཤེགས་པ་པད་མ་མངོན་འཕགས་འོད་ཟེར་རོལ་པས་ཅི་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས། དེ་སྐད་ཅེས་སྨྲས་པ་དང་། དེས་ང་ལ་འདི་སྐད་ཅེས་སྨྲས་སོ། །འདས་པ་དང་མ་འོངས་པའི་སེམས་གང་ལ་གནས་ནས་དེ་
[253b.2]ལྟར་བྱང་ཆུབ་པ་དེ་ལྟ་བུ་ལ་གནས་ཏེ། ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། །འཇམ་དཔལ་གྱིས་གསོལ་པ། བཅོམ་ལྡན་འདས་འདས་པ་དང་མ་འོངས་པའི་སེམས་ཅི་ལ་གནས་ལགས། བཀའ་སྩལ་པ། འཇམ་དཔལ་གང་འདས་པའི་
[253b.3]སེམས་དེ་ནི་མ་སྐྱེས་པའོ། །འཇམ་དཔལ་གང་མ་འོངས་པའི་སེམས་དེ་ཡང་མ་སྐྱེས་པའོ། །གང་ད་ལྟར་བྱུང་བའི་སེམས་དེ་ཡང་མ་སྐྱེས་པའོ། །གང་མི་སྐྱེ་བ་དེ་ནི་དེ་བཞིན་ཉིད་བྱང་ཆུབ་པར་བྱ་བའི་ཕྱིར་ཏེ་དེ་ནི་བྱང་ཆུབ་བོ། །འཇམ་དཔལ་དཔེར་ན་འདས་པའི་སྒྱུ་མ་ཡང་ཡོད་པ་མ་ཡིན་ནོ། །མ་
[253b.4]འོངས་པའི་ཡང་ཡོད་པ་མ་ཡིན་ལ། ད་ལྟར་བྱུང་བའི་ཡང་ཡོད་པ་མ་ཡིན་ཏེ། རང་གི་ངོ་བོས་དབེན་ཞིང་རང་གི་ངོ་བོ་དང་བྲལ་བ་ཡིན་ནོ། །འཇམ་དཔལ་དེ་བཞིན་དུ་གང་འདས་པའི་སེམས་དེ་ནི་མ་སྐྱེས་པའོ། །གང་མ་འོངས་པའི་སེམས་དེ་ཡང་མ་སྐྱེས་པའོ། །གང་ད་ལྟར་བྱུང་བའི་
[253b.5]སེམས་དེ་ཡང་མ་སྐྱེས་པ་སྟེ། བྱང་ཆུབ་དེ་ནི་དེ་ལྟ་བུ་ཡིན་ནོ། །འཇམ་དཔལ་བྱང་ཆུབ་ནི་འདས་པ་ཡང་མ་ཡིན། མ་འོངས་པ་ཡང་མ་ཡིན། ད་ལྟར་བྱུང་བ་ཡང་མ་ཡིན་ཏེ། འཇམ་དཔལ་བྱང་ཆུབ་དེ་ནི་དེ་ལྟ་བུ་ཡིན་ནོ། །འཇམ་དཔལ་འདི་ལྟར་བྱང་ཆུབ་ནི་ཡོད་པ་ཡང་མ་ཡིན། འཇམ་
[253b.6]དཔལ་བྱང་ཆུབ་དེ་ནི་མེད་པ་ཡང་མ་ཡིན་ནོ། །འཇམ་དཔལ་དེ་བཞིན་དུ་ཆོས་ཐམས་ཅད་ནི་བྱང་ཆུབ་ཀྱང་ཡིན་ལ། ཆོས་ཐམས་ཅད་བྱང་ཆུབ་མ་ཡིན་པ་ཡང་མ་ཡིན་ནོ།། །།བམ་པོ་གསུམ་པ་སྟེ་ཐ་མ། དེ་ནས་ཁྱིམ་བདག་དེད་དཔོན་བཟང་པོ་དང་། ཁྱིམ་བདག་རྣམ་པར་
[253b.7]དག་སྤྱོད་དང་། ཁྱིམ་བདག་ཀླུ་དགའ་དང་། ཁྱིམ་བདག་འཛིན་མེད་དང་། ཁྱིམ་བདག་རྣ་གཙུག་དང་། ཁྱིམ་བདག་གཙུག་ན་ནོར་བུ་དང་། ཁྱིམ་བདག་རྣ་བ་གང་པོ་དང་། ཁྱིམ་བདག་དོན་གྲུབ་དང་། ཁྱིམ་བདག་རིན་ཆེན་གོམ་པས་འགྲོ་དང་། ཁྱིམ་བདག་དེ་དག་ཐམས་ཅད་ཀྱིས་
[254a]
[254a.1]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སངས་རྒྱས་བཅོམ་ལྡན་འདས་རྣམས་ནི་ལུས་ཐོགས་པ་མ་མཆིས་པ་ལགས་ཤིང་། སངས་རྒྱས་བཅོམ་ལྡན་འདས་རྣམས་ནི་བྱམས་པའི་སྤྱན་དང་ལྡན་ཏེ་ངོ་མཚར་བ་ལགས་ན། དགུང་ཟླ་གསུམ་པོ་འདི་ལ་བཅོམ་
[254a.2]ལྡན་འདས་དེ་བཞིན་གཤེགས་པ་དུ་ཙམ་ཞིག་དང་ཐབས་ཅིག་ཏུ་དེ་བཞིན་གཤེགས་པ་བགྲོ་བ་འདི་ལ་བགྲོ་བ་མཛད་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཁྱིམ་བདག་དེ་དག་ལ་འདི་སྐད་ཅེས་བཀའ་སྩལ་ཏོ། །ཁྱིམ་བདག་རྣམས་སངས་རྒྱས་ཀྱི་མཚན་ཉིད་ནི་གཞལ་བར་བྱ་
[254a.3]བ་མ་ཡིན་གྱིས་ཐོང་ཤིག །དེ་ནས་ཁྱིམ་བདག་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་ལ་བཅོམ་ལྡན་འདས་དེ་བཞིན་གཤེགས་པ་དུ་ཙམ་ཞིག་དང་ཐབས་ཅིག་ཏུ་བགྲོ་བ་མཛད་པ་དཔེས་བསྟན་པར་
[254a.4]སྤྱོད་ལགས་སམ། བཀའ་སྩལ་པ། ཁྱིམ་བདག་རྣམས་སངས་རྒྱས་ཀྱི་ཡེ་ཤེས་ལ་བརྟག་པ་དང་། མངོན་པར་ཡིད་ཆེས་པར་བྱ་བ་དག་དཔེའི་སྒོ་ནས་ནི་མཁས་པ་རྣམས་དང་། མོས་པ་མང་བ་རྣམས་དང་། ང་རྒྱལ་བཅོམ་པ་རྣམས་དང་། བློ་རྒྱ་ཆེ་བ་རྣམས་དང་། སངས་རྒྱས་ཀྱི་ཡེ་ཤེས་
[254a.5]བསམ་གྱིས་མི་ཁྱབ་པ་མཆོག་ལ་གནས་པ་དག་གིས་ཤེས་པར་ནུས་ཀྱི། བྱིས་པ་རྣམས་དང་། བདག་ཏུ་འདུ་ཤེས་པ་རྣམས་དང་། ང་རྒྱལ་གྱིས་ཉམས་པ་རྣམས་དང་། བློ་ཆུང་བ་རྣམས་ཀྱིས་ནི་མི་ནུས་པས་དེའི་ཕྱིར་ལེགས་པར་ཉོན་ལ་ཡིད་ལ་ཟུང་ཤིག་དང་། ངས་ཁྱོད་ལ་བཤད་དོ། །ཁྱིམ་བདག་
[254a.6]རྣམས་དཔེ་ཡོངས་སུ་བརྟག་པ་ཉེ་བར་བཟུང་སྟེ། གང་དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ནི་ཁོར་ཡུག་ཐེར་འབུམ་ཡོད་པར་ཉི་མ་ཐེར་འབུམ་འཁོར་ཞིང་གནས་སོ། །ཟླ་བ་ཐེར་འབུམ་འཁོར་ཞིང་གནས་སོ། །ཁྱིམ་བདག་རྣམས་སྟོང་གསུམ་གྱི་སྟོང་ཆེན་པོའི་འཇིག་རྟེན་
[254a.7]གྱི་ཁམས་དེ་རིའི་རྒྱལ་པོ་ཁོར་ཡུག་ཆེན་པོ་དག་གིས་ཡོངས་སུ་བསྐོར་ལ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེའི་ཁོངས་ན་གང་དག་སེམས་ཅན་དུ་གདགས་པས་བཏགས་པ་སེམས་ཅན་ཐམས་ཅད་སྔ་ཕྱི་མེད་པར་མིའི་ལུས་ཐོབ་པར་གྱུར་ལ། གང་དག་འཇིག་རྟེན་གྱི་ཁམས་
[254b]
[254b.1]དེ་ན་སའི་ཁམས་ཡོད་པ་དང་། རིན་པོ་ཆེ་དང་འདྲ་བའི་རྩྭ་དང་། ཤིང་དང་། ཡལ་ག་དང་། ལོ་མ་དང་། འདབ་མ་དག་ཉེ་བར་བཟུང་བ་དང་། རི་ཐམས་ཅད་དང་། དེ་དག་ལ་གང་དག་སའི་ཁམས་ཡོད་པ་དང་། ཇི་ཙམ་དུ་འབྱུང་བ་ཆེན་པོ་བཞི་གནས་པ་ལས་སའི་ཁམས་སུ་གདགས་པས་བཏགས་
[254b.2]པ་དེ་རྡུལ་ཕྲ་རབ་ཀྱི་རྡུལ་དུ་རླགས་ན་ཁྱིམ་བདག་རྣམས་དེ་ཇི་སྙམ་དུ་སེམས། རྡུལ་ཕྲ་རབ་དེ་དག་མང་བ་ཡིན་ནམ་དེ་སྐད་ཅེས་བཀའ་སྩལ་པ་དང་། ཁྱིམ་བདག་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་རྡུལ་ཕྲ་རབ་དེ་དག་མང་བ་ལགས་སོ། །རྡུལ་ཕྲ་རབ་ཀྱི་
[254b.3]རྡུལ་དེ་དག་ཤིན་ཏུ་མང་བ་ལགས་སོ། །བཅོམ་ལྡན་འདས་རྡུལ་ཕྲ་རབ་ཀྱི་རྡུལ་དེ་དག་ཚད་མ་མཆིས་པ་ལགས་སོ། །ཁྱིམ་བདག་རྣམས་གཞན་ཡང་ཡོངས་སུ་བརྟག་པ་ཉེ་བར་བཟུང་སྟེ། སེམས་ཅན་རྣམས་རྡུལ་ཕྲ་རབ་ཀྱི་རྡུལ་དེ་དག་སྙེད་དུ་གྱུར་ཅིང་སེམས་ཅན་དེ་དག་ཀྱང་སྔ་ཕྱི་མེད་པར་མིའི་ལུས་
[254b.4]ཐོབ་པར་གྱུར་ལ། དེ་དག་ཐམས་ཅད་ཀྱིས་མིའི་ལུས་ཐོབ་ནས་ཀྱང་རབ་ཏུ་བྱུང་ངོ་། །དེ་དག་ཐམས་ཅད་རབ་ཏུ་བྱུང་ནས་ཀྱང་དགྲ་བཅོམ་པ་ཉིད་ཐོབ་སྟེ། དེ་དག་མངོན་པར་ཤེས་པ་དག་མངོན་སུམ་དུ་བྱེད་ཅིང་། དེ་དག་མངོན་པར་ཤེས་པ་དྲུག་པོའི་རྫུ་འཕྲུལ་གྱི་སྟོབས་ཀྱིས་ཉན་ཐོས་ཆེན་པོ་དེ་དག་
[254b.5]ཇི་སྙེད་པ་དེ་སྙེད་ཀྱི་འཇིག་རྟེན་གྱི་ཁམས་ཁོ་ན་དག་ཉན་ཐོས་གཅིག་གིས་སེ་གོལ་འགའ་གཏོགས་པ་ཙམ་གྱིས་འདའ་བར་བྱེད་དོ། །ཁྱིམ་བདག་རྣམས་རྣམ་གྲངས་འདིས་ན་ཉན་ཐོས་ཆེན་པོ་རེ་རེས་ཀྱང་འདའ་བར་བྱེད་ལ། གལ་ཏེ་གཅིག་གིས་འདའ་བར་བྱེད་པས་ཀྱང་འཇིག་རྟེན་གྱི་ཁམས་གཞན་
[254b.6]དང་གཞན་དུ་འགྲོ་བར་བྱེད་དེ། ཁྱིམ་བདག་རྣམས་རྣམ་གྲངས་འདིས་ན་ཉན་ཐོས་ཆེན་པོ་དེ་དག་ལོ་བརྒྱ་སྙེད་དུ་འདའ་བར་བྱེད་ན། ཁྱིམ་བདག་རྣམས་དེ་ཇི་སྙམ་དུ་སེམས། ཉན་ཐོས་ཆེན་པོ་དེ་དག་གིས་ལོ་བརྒྱ་སྙེད་ཐལ་བར་འདའ་བའི་འཇིག་རྟེན་གྱི་ཁམས་ཇི་སྙེད་ཅིག་ཡོད། གསོལ་པ། 
[254b.7]བཅོམ་ལྡན་འདས་ཉན་ཐོས་ཆེན་པོ་དེ་དག་གིས་འདའ་བའི་འཇིག་རྟེན་གྱི་ཁམས་ཇི་སྙེད་པ་དེ་དག་ནི་ཚད་མ་མཆིས་པ་ལགས་སོ། །བཅོམ་ལྡན་འདས་འཇིག་རྟེན་གྱི་ཁམས་དེ་དག་གྲངས་མ་མཆིས་པ་ལགས་སོ། །བཀའ་སྩལ་པ། ཡོངས་སུ་བརྟག་པ་ཉེ་བར་བཟུང་སྟེ། ཉན་ཐོས་ཆེན་
[255a]
[255a.1]པོ་དེ་དག་གིས་ལོ་བརྒྱ་སྙེད་ཐལ་བར་འདའ་བའི་འཇིག་རྟེན་གྱི་ཁམས་ཇི་སྙེད་པའི་འཇིག་རྟེན་གྱི་ཁམས་དེ་དག་ཐམས་ཅད་གྲོང་ཁྱེར་ཆེན་པོ་གཅིག་ཏུ་གྱུར་ལ། གྲོང་ཁྱེར་ཆེན་པོ་དེ་ཡང་སྲིད་ཇི་ཙམ་པ་དེ་ཙམ་ཁོ་ནར་རྒྱར་ཡང་ཡོད་ལ་དེའི་འཕང་དུ་ཡང་དེ་ཙམ་ཡོད་ན། ཁྱིམ་
[255a.2]བདག་རྣམས་དེ་ཇི་སྙམ་དུ་སེམས། གྲོང་ཁྱེར་གྱི་ར་བ་དེའི་ངོས་རྒྱ་ཆེ་བ་ཡིན་ནམ། གསོལ་པ། བཅོམ་ལྡན་འདས་གྲོང་ཁྱེར་དེ་ནི་རྒྱ་ཆེ་བ་ལགས་སོ། །བདེ་བར་གཤེགས་པ་གྲོང་ཁྱེར་དེ་ནི་མཐའ་མ་མཆིས་པ་ལགས་སོ། །བཅོམ་ལྡན་འདས་ཇི་ཙམ་དུ་འདི་ལྟ་བུའི་དཔེ་དག་ལེགས་པར་
[255a.3]ཡོངས་སུ་བཙལ་བ་ནི་ངོ་མཚར་ཆེ་བ་ལགས་སོ། །ཁྱིམ་བདག་རྣམས་གལ་ཏེ་གྲོང་ཁྱེར་ཆེན་པོ་དེ་ཡུངས་འབྲུ་མ་གྲུགས་པས་བྱུར་བུར་བཀང་ན་ཡུངས་འབྲུ་དེ་དག་མང་བ་ཡིན་ནམ། གསོལ་པ། བཅོམ་ལྡན་འདས་ཡུངས་འབྲུ་དེ་དག་མང་བ་ལགས་སོ། །བདེ་བར་གཤེགས་པ་ཤིན་ཏུ་མང་བ་
[255a.4]ལགས་སོ། །བཀའ་སྩལ་པ། ཁྱིམ་བདག་རྣམས་དེ་བས་ཆེས་མང་ཞིང་ཆེས་གྲངས་མེད་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་དེ་བཞིན་གཤེགས་པ་བགྲོ་བ་དང་། ཆོས་བགྲོ་བ་ཆོས་ཀྱི་རྣམ་གྲངས་འདི་ཡང་དག་པར་བགྲོ་བ་མཛད་
[255a.5]དོ། །དེ་སྐད་ཅེས་བཀའ་སྩལ་ནས། ཁྱིམ་བདག་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པས་དཔེ་ཆ་ཕྲ་ཞིང་ཐག་རིང་བར་མཆི་བ་འདི་ལྟ་བུ་འཚལ་བ་ནི་ངོ་མཚར་ཆེ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། 
[255a.6]ཁྱིམ་བདག་རྣམས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་དེ་ནི་དེ་ལྟ་བུ་ཡིན་པར་བལྟ་བར་བྱ་སྟེ། ཇི་ལྟར་ཞུས་པ་བཞིན་ཀུན་ནས་ཡོངས་སུ་བཙལ་བར་བྱའོ། །དེ་བཞིན་གཤེགས་པ་ནི་ཆགས་པ་མེད་པའི་ཡེ་ཤེས་དང་ལྡན་ཏེ། ཆགས་པ་
[255a.7]མེད་པའི་ཆོས་རྟོགས་པས་གང་དང་གང་ཞུས་པ་དེ་དང་དེ་ལ་ཐོགས་པ་མེད་དོ། །ཁྱིམ་བདག་རྣམས་དཔེར་ན་སྐྱེས་བུ་ལ་ལ་ཞིག་གིས་དེའི་སྟོབས་དང་། མཐུ་དང་། བརྩོན་འགྲུས་ཀྱིས་ནམ་མཁའ་མཐའ་ཡས་ཤིང་མུ་མེད་པར་ཕྱོགས་བཞི་གང་དང་གང་དུ་མདའ་འཕངས་པ་དེ་སྲིད་དུ་ཤུགས་ཀྱིས་སོང་
[255b]
[255b.1]སྟེ་ས་ལ་ལྷུང་ན། ཁྱིམ་བདག་རྣམས་དེ་ཇི་སྙམ་དུ་སེམས། མདའ་དེ་དག་ངེས་པར་ས་ལ་ལྷུང་ངམ། བཅོམ་ལྡན་འདས་སྐྱེས་བུ་དེའི་སྟོབས་དང་། མཐུ་དང་། བརྩོན་འགྲུས་ཀྱིས་ཇི་སྲིད་པ་དེ་སྲིད་དུ་ཤུགས་ཀྱིས་མཆིས་ནས་དོག་ས་ལ་ལྷུང་ཡང་། བཅོམ་ལྡན་འདས་དེ་དག་ནི་ནམ་མཁའ་ལ་ཐོགས་
[255b.2]པ་མ་མཆིས་པ་ལགས་སོ། །བཀའ་སྩལ་པ། ཁྱིམ་བདག་རྣམས་དེ་བཞིན་དུ་དེ་བཞིན་གཤེགས་པ་ནི་གཏིང་དཔག་དཀའ་བ་མཐའ་ཡས་ཤིང་མུ་མེད་པ་སྟེ། མུ་མེད་པ་བཞི་དག་དང་ལྡན་ནོ། །བཞི་གང་ཞེ་ན། ཚུལ་ཁྲིམས་མུ་མེད་པ་དང་ལྡན་པ་དང་། ཏིང་ངེ་འཛིན་མུ་མེད་པ་དང་ལྡན་པ་དང་། ཤེས་
[255b.3]རབ་མུ་མེད་པ་དང་ལྡན་པ་དང་། རྣམ་པར་གྲོལ་བ་མུ་མེད་པ་དང་ལྡན་པའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བདེ་བར་གཤེགས་པས་དེ་སྐད་གསུངས་ཏེ། སྟོན་པས་གཞན་ཡང་འདི་སྐད་ཅེས་བཀའ་སྩལ་ཏོ། །འཇིག་རྟེན་སངས་རྒྱས་བསམ་མི་ཁྱབ། །སངས་རྒྱས་ཡེ་
[255b.4]ཤེས་མཐའ་ཡས་པས། །སེམས་ཀྱི་ལས་དག་རྣམ་སྦྱངས་ཏེ། །ཕྱི་ནས་མྱ་ངན་འདས་པ་སྟོན། །ཇི་ལྟར་ནམ་མཁའི་ཁམས་རྣམས་ལ། །མཐའ་དག་དམིགས་མེད་དེ་ཡི་ཕྱིར། །དེ་བཞིན་ཡེ་ཤེས་ཆེན་པོ་ཡི། །འཇུག་པ་ལ་ནི་དམིགས་པ་མེད། །ཡེ་ཤེས་ཆེན་པོ་ཆགས་མེད་པ། །དེ་ལ་ཆགས་པ་
[255b.5]ཡོད་མིན་ཞིང་། །ཡེ་ཤེས་ནམ་མཁར་མཚུངས་ཉིད་དེ། །སངས་རྒྱས་ཡེ་ཤེས་བསམ་མི་ཁྱབ། །ནམ་མཁའི་ཁམས་སུ་མདའ་མང་པོ། །འཕེན་པར་བྱེད་ཅིང་འཕངས་ནས་ཀྱང་། །དེ་དག་ཕྱིར་ནི་ས་ལ་ལྷུང་། །དེ་བཞིན་བྱིས་པ་བླ་ངན་རྣམས། །ཡེ་ཤེས་བཟང་པོ་འདི་ཐོས་ནས། །དེ་དག་
[255b.6]འདིར་ནི་ཕྱིར་ཡང་ལྷུང་། །གང་དུ་མདའ་དག་འཕངས་ནས་ཀྱང་། །དེ་དག་ས་ལ་སླར་ལྟུང་སྟེ། །ནམ་མཁའ་ཡི་ནི་དབྱིངས་དེ་ལ། །ནམ་ཡང་ཆགས་པར་མི་འགྱུར་རོ། །དེ་བཞིན་སངས་རྒྱས་ཡེ་ཤེས་ནི། །ཆགས་པ་དག་ཏུ་མི་དམིགས་སོ། །གང་དུ་བློ་ནི་རབ་གནས་པར། །བྱིས་པ་དེ་དག་
[255b.7]དེར་ལྟུང་སྟེ། །བྱིས་པའི་མཐུ་ནི་རྟོགས་ནས་ཀྱང་། །སངས་རྒྱས་ཡེ་ཤེས་རབ་ཏུ་བསྒྲགས། །དེ་ཕྱིར་ཡེ་ཤེས་བསྒྲགས་པ་ནི། །ང་ལ་མཁྱུད་པ་ཡོད་མ་ཡིན། །ཇི་ལྟར་ནམ་མཁའ་མུ་མེད་ཅིང་། །ཚད་ཡོད་མ་ཡིན་མཐའ་ཡས་ལྟར། །དེ་བཞིན་ཡེ་ཤེས་ཆེན་པོ་ཡི། །མཐའ་ནི་དམིགས་པ་
[256a]
[256a.1]མི་འགྱུར་རོ། །ང་ཡི་ཡེ་ཤེས་འདི་ལ་ནི། །བྱིས་པའི་བློ་ཅན་ཐེ་ཚོམ་ཟ། །གནས་མི་འགྱུར་ཏེ་ནམ་མཁའ་ལ། །ཇི་ལྟར་མདའ་འཕངས་ལྟུང་བ་བཞིན། །ལྷ་དང་བཅས་པའི་འཇིག་རྟེན་གྱི། །མདུན་དུ་ང་ནི་འདུག་ནས་ཀྱང་། །སེང་གེ་བཞིན་དུ་སྒྲ་སྒྲོགས་པ། །ང་ལ་ཐེ་ཚོམ་ཡོད་མ་ཡིན། །
[256a.2]དེ་ཚེ་ཤཱཀྱ་སེང་གེ་ཡི། །ང་རོ་འདི་ནི་སྒྲོགས་པ་ན། །དེ་ཡི་མོད་ལ་སྲོག་ཆགས་ནི། །བྱེ་བ་བརྒྱད་ཅུ་བྱང་ཆུབ་ཞུགས། །ཤཱཀྱ་སེང་གེའི་ང་རོ་འདི། །བསྒྲགས་པ་དེ་ཡི་མོད་ལ་ནི། །ས་འདི་རྣམ་པ་དྲུག་དག་ཏུ། །ཀུན་ནས་ཀྱང་ནི་གཡོས་པར་གྱུར། །དེ་ཚེ་འོད་ཟེར་བྱུང་གྱུར་ཅིང་། །འོད་ཀྱང་རྒྱ་
[256a.3]ཆེར་བྱུང་བར་གྱུར། །སངས་རྒྱས་ཀྱིས་མཛད་ཆོ་འཕྲུལ་དག །བསམ་མི་ཁྱབ་པ་ངོ་མཚར་བྱུང་། །སངས་རྒྱས་ཞལ་གྱི་སྒོ་ནས་ནི། །དེ་ཡི་ཚེ་ན་ལྗགས་ཕྱུང་སྟེ། །སངས་རྒྱས་ཞིང་ནི་མཐའ་ཡས་པ། །འཇིག་རྟེན་འདི་ནི་ཁེབས་པར་མཛད། །སྐྱེས་བུ་ཁྱུ་མཆོག་ལྗགས་ཀྱིས་ནི། །འཇིག་
[256a.4]རྟེན་འདི་དག་ཁེབས་མཛད་ནས། །ཡན་ལག་བརྒྱད་ལྡན་ཚིག་གིས་ནི། །ཀུན་དགའ་བོ་ལ་འདི་སྐད་གསུངས། །ཀུན་དགའ་ཡང་དག་གསུངས་པ་སྟེ། །ཡང་དག་ཆོས་ནི་སྟོན་མཛད་པ། །སྐྱེས་བུ་དམ་པ་དཀོན་གྱུར་པ། །སངས་རྒྱས་ལ་ནི་མཆོད་པ་བགྱིས། །ཀུན་དགའ་སེམས་
[256a.5]ཅན་མཆོག་མ་ཁ་ཅིག་གིས། །དཔེ་དག་ཐོས་ནས་བྱང་ཆུབ་སྐྱེད་བྱེད་པ། །བྱང་ཆུབ་དོན་གཉེར་བྱང་ཆུབ་སེམས་དཔའ་གང་། །ཡོན་ཏན་བརྒྱན་དེ་དག་ནི་སྦྱིན་པར་བྱ། །ཀུན་དགའ་དགེ་སློང་ཕོ་མོ་དང་། །དགེ་བསྙེན་ཕ་དང་དགེ་བསྙེན་མ། །གང་ཟག་མཆོག་མ་དེ་དག་ནི། །སངས་རྒྱས་
[256a.6]ཉིད་དུ་ལུང་བསྟན་བྱ། །ཀུན་དགའ་ཕྱི་དུས་དགེ་སློང་གང་། །ངས་ནི་དེ་དག་མཐོང་བ་རྣམས། །ཕྱི་མའི་དུས་ཀྱི་ཚེ་དག་ན། །འདི་འདྲའི་མདོ་དག་ཉན་བྱེད་ལ། །མདོ་འདི་དག་ནི་ཐོས་ནས་ཀྱང་། །ཤཱཀྱ་སེང་གེས་བསྟན་པ་ཡི། །མདོ་འདི་ཀྱེ་མའོ་ལེགས་གསུངས་ཞེས། །གང་རྣམས་
[256a.7]དག་ནི་དགའ་བར་འགྱུར། །གང་གིས་མདོ་འདི་ཐོས་ནས་ཀྱང་། །སེམས་ནི་བྱང་ཆུབ་ཕྱིར་བསྔོ་བ། །ཀུན་དགའ་མི་དེ་དག་ལ་ནི། །སངས་རྒྱས་འགྱུར་ཞེས་ངས་ལུང་བསྟན། །གང་གིས་མདོ་འདི་ཐོས་ནས་ཀྱང་། །སེམས་ནི་བྱང་ཆུབ་ཕྱིར་བསྔོ་བ། །འདྲེན་པ་དག་ཏུ་མི་འགྱུར་
[256b]
[256b.1]ཞེས། །དེས་ནི་ཐེ་ཚོམ་བསྐྱེད་མི་བྱ། །ཀུན་དགའ་ངས་ནི་ཏིང་འཛིན་འདི། །དེ་དག་ལ་ནི་གཞག་བྱ་ཞིང་། །ལྷ་དང་བཅས་པའི་འཇིག་རྟེན་ལ། །ངས་ནི་བྱིན་གྱིས་བརླབ་པར་བྱ། །ངས་ནི་བྱིན་གྱིས་བརླབས་ནས་ཀྱང་། །ཕྱི་དུས་འཇིགས་པ་ཆེན་པོའི་ཚེ། །མདོ་སྡེ་འདི་ནི་འཛམ་གླིང་དུ། །
[256b.2]ཕྱིས་ནི་འབར་བ་དག་ཏུ་འགྱུར། །དེ་ནས་བཅོམ་ལྡན་འདས་ཀྱིས་ཁྱིམ་བདག་དེ་དག་ལ་བཀའ་སྩལ་པ། ཁྱིམ་བདག་རྣམས་གཞན་ཡང་རབ་ཏུ་ཤེས་པར་བྱ་བ་ནི་གང་དག་ཤར་ཕྱོགས་ལོགས་ན་རྡུལ་ཕྲ་རབ་ཀྱི་རྡུལ་དེ་དག་ཇི་སྙེད་པ་དེ་སྙེད་པས་ཆེས་མང་བའི་དེ་བཞིན་གཤེགས་པ་རྣམས་དང་ལྷན་
[256b.3]ཅིག་ཏུ་ཆོས་ཀྱི་རྣམ་གྲངས་འདི་བགྲོ་བ་མཛད་དོ། །དེ་བཞིན་དུ་ལྷོ་དང་། དེ་བཞིན་དུ་ནུབ་དང་། དེ་བཞིན་དུ་བྱང་དང་། དེ་བཞིན་དུ་འོག་དང་། དེ་བཞིན་དུ་སྟེང་དང་། དེ་བཞིན་དུ་ཕྱོགས་བཅུ་ཐམས་ཅད་དང་། ཕྱོགས་མཚམས་བཅུ་པོ་མཐའ་ཡས་ཤིང་ཚད་མེད་པའི་རྡུལ་ཕྲ་རབ་ཀྱི་རྡུལ་
[256b.4]དེ་དག་ཇི་སྙེད་པ་དེ་སྙེད་པས་ཆེས་མང་བའི་དེ་བཞིན་གཤེགས་པ་རྣམས་དང་ལྷན་ཅིག་ཏུ་ཆོས་ཀྱི་རྣམ་གྲངས་འདི་བགྲོ་བ་མཛད་དོ། །ཁྱིམ་བདག་རྣམས་གལ་ཏེ་རྡུལ་ཕྲ་རབ་ཀྱི་རྡུལ་ཕྲ་མོ་དེ་དག་ཇི་སྙེད་པ་དེ་སྙེད་ཀྱི་བསྐལ་པ་གྲངས་མེད་པའི་ཡང་གྲངས་མེད་པའི་བསྐལ་པར་གནས་ཏེ། སངས་
[256b.5]རྒྱས་དེ་དག་གི་མཚན་རབ་ཏུ་བརྗོད་པ་དེ་སྙེད་དང་ལྷན་ཅིག་ཏུ་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་བགྲོ་བ་མཛད་དོ། །དེ་བཞིན་གཤེགས་པ་དེ་དག་གིས་མཚན་བརྗོད་པ་མ་བྱས་པའི་བར་སྐབས་སུ་ཡོངས་སུ་མྱ་ངན་ལས་འདའ་བར་བྱའོ། །དེ་ནས་དེད་དཔོན་བཟང་པོས་བཅོམ་ལྡན་
[256b.6]འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སངས་རྒྱས་བཅོམ་ལྡན་འདས་རྣམས་ནི་རྫུ་འཕྲུལ་ཆེ་ཞིང་མཐུ་ཆེ་བ་ལགས་སོ། །སངས་རྒྱས་བཅོམ་ལྡན་འདས་རྣམས་ནི་དབང་ཆེ་བར་གྲགས་པ་སྟེ། ངོ་མཚར་ཆེ་བ་ལགས་སོ། །བཅོམ་ལྡན་འདས་ཕྱོགས་བཅུའི་འཇིག་རྟེན་ན་ད་
[256b.7]ལྟར་སངས་རྒྱས་བཅོམ་ལྡན་འདས་ཇི་སྙེད་ཅིག་བཞུགས་ཏེ་འཚོ་ཞིང་གཞེས་པ་དེ་དག་ཐམས་ཅད་དང་། བཅོམ་ལྡན་འདས་དང་ཐབས་ཅིག་ཏུ་དེ་བཞིན་གཤེགས་པའི་ཆོས་ཀྱི་རྣམ་གྲངས་འདི་བགྲོ་བ་མཛད་ལགས་སོ། །བཀའ་སྩལ་པ། ཁྱིམ་བདག་ཇི་སྐད་སྨྲས་པ་དེ་དེ་བཞིན་ནོ། །ཁྱིམ་
[257a]
[257a.1]བདག་ཕྱོགས་བཅུའི་འཇིག་རྟེན་ན་གང་དག་སངས་རྒྱས་བཅོམ་ལྡན་འདས་དེ་དག་བཞུགས་ཏེ་འཚོ་ཞིང་གཞེས་པ་དེ་དག་ཐམས་ཅད་དང་། བཅོམ་ལྡན་འདས་དང་ལྷན་ཅིག་ཏུ་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་བགྲོ་བ་མཛད་དོ། །དེ་སྐད་ཅེས་བཀའ་སྩལ་པ་དང་། 
[257a.2]ཁྱིམ་བདག་དེད་དཔོན་བཟང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཏིང་ངེ་འཛིན་གང་ལ་གནས་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་
[257a.3]དག་དང་ཐབས་ཅིག་ཏུ་དེ་བཞིན་གཤེགས་པ་བགྲོ་བའི་ཆོས་ཀྱི་རྣམ་གྲངས་འདི་བགྲོ་བ་མཛད་ལགས། བཀའ་སྩལ་པ། ཁྱིམ་བདག་ཆོས་ཀྱི་དབྱིངས་ངེས་པར་བྱུང་བ་ཞེས་བྱ་བའི་ཏིང་ངེ་འཛིན་ཡོད་པ་གང་ལ་གནས་ནས་སངས་རྒྱས་བཅོམ་ལྡན་འདས་དེ་དག་དང་། ཆོས་ཀྱི་རྣམ་གྲངས་འདི་བགྲོ་བ་མཛད་
[257a.4]དོ། །གསོལ་པ། བཅོམ་ལྡན་འདས་ཅིའི་སླད་དུ་ཆོས་ཀྱི་དབྱིངས་ངེས་པར་བྱུང་བ་ཞེས་བྱ་བའི་ཏིང་ངེ་འཛིན་ཅེས་བརྗོད་ལགས། བཀའ་སྩལ་པ། ཁྱིམ་བདག་ཇི་ཙམ་དུ་ཆོས་ཐམས་ཅད་ནི་ཆོས་ཀྱི་དབྱིངས་ཡིན་ཡང་ཆོས་ཀྱི་དབྱིངས་སུ་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་
[257a.5]ངེ་འཛིན་འདི་ལ་གནས་ནས་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་ནི་ཆོས་འགའ་ཡང་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་གཟུགས་ཡང་དག་
[257a.6]པར་རྗེས་སུ་མི་མཐོང་ངོ་། །གཟུགས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །གཟུགས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་གཟུགས་ཡང་དག་པར་རྗེས་སུ་མི་མཐོང་ངོ་། །ཁྱིམ་
[257a.7]བདག་ང་ཏིང་ངེ་འཛིན་འདི་ལ་གནས་ནས་དེ་བཞིན་དུ་ཆོས་ཀྱི་དབྱིངས་ལ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་དག་ཡང་དག་པར་རྗེས་སུ་མི་མཐོང་ངོ་། །རྣམ་པར་ཤེས་པ་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །རྣམ་པར་ཤེས་པ་
[257b]
[257b.1]མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་རྣམ་པར་ཤེས་པར་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་མིག་གི་ཁམས་ཡང་དག་པར་རྗེས་སུ་མི་མཐོང་ངོ་། །
[257b.2]མིག་གི་ཁམས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །མིག་གི་ཁམས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་མིག་གི་ཁམས་ཡང་དག་པར་རྗེས་སུ་མི་མཐོང་ངོ་། །དེ་བཞིན་དུ་
[257b.3]གཟུགས་ཀྱི་ཁམས་ལ་མ་ཡིན་ཞིང་། རྣ་བའི་ཁམས་ལ་སྒྲའི་ཁམས་མ་ཡིན་ནོ། །སྣའི་ཁམས་ལ་དྲིའི་ཁམས་མ་ཡིན་ནོ། །ལྕེའི་ཁམས་ལ་རོའི་ཁམས་མ་ཡིན་ནོ། །ལུས་ཀྱི་ཁམས་ལ་རེག་བྱའི་ཁམས་མ་ཡིན་ཏེ། ཡིད་ཀྱི་ཁམས་ཀྱང་མ་ཡིན་ནོ། །ཁྱིམ་བདག་ང་ཏིང་ངེ་
[257b.4]འཛིན་འདི་ལ་གནས་ནས་ཆོས་ཀྱི་དབྱིངས་ལ་ཆོས་ཡང་དག་པར་རྗེས་སུ་མི་མཐོང་ངོ་། །ཆོས་རྣམས་ལ་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་ཡང་ཆོས་ཡང་དག་པར་རྗེས་སུ་མི་མཐོང་ངོ་། །ཆོས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་
[257b.5]རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་ཆོས་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་སའི་ཁམས་ཡང་དག་པར་རྗེས་སུ་མི་མཐོང་ངོ་། །སའི་ཁམས་ལ་ཡང་ཆོས་ཀྱི་དབྱིངས་ཡང་དག་པར་རྗེས་
[257b.6]སུ་མི་མཐོང་ངོ་། །སའི་ཁམས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་སའི་ཁམས་ཡང་དག་པར་རྗེས་སུ་མི་མཐོང་ངོ་། །དེ་བཞིན་དུ་ཆུ་དང་། མེ་དང་། རླུང་ལ་ཡང་སྦྱར་བར་བྱའོ། །ཁྱིམ་བདག་
[257b.7]ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་འདས་པའི་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །འདས་པའི་ཆོས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་འདས་པའི་ཆོས་ཡང་དག་པར་རྗེས་སུ་མི་མཐོང་
[258a]
[258a.1]ངོ་། །འདས་པའི་ཆོས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །མ་འོངས་པའི་ཆོས་ཀྱི་དབྱིངས་ལ་ཡང་མ་འོངས་པའི་ཆོས་ཀྱི་དབྱིངས་ཡང་
[258a.2]དག་པར་རྗེས་སུ་མི་མཐོང་ངོ་། །མ་འོངས་པ་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །མ་འོངས་པ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་མ་འོངས་པའི་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་
[258a.3]ཀྱི་དབྱིངས་ལ་ད་ལྟར་བྱུང་བ་ཡང་དག་པར་རྗེས་སུ་མི་མཐོང་ངོ་། །ད་ལྟར་བྱུང་བ་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ད་ལྟར་བྱུང་བ་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་ད་ལྟར་བྱུང་
[258a.4]བ་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་ཡང་སོ་སོའི་སྐྱེ་བོའི་ཆོས་ཡང་དག་པར་རྗེས་སུ་མི་མཐོང་ངོ་། །སོ་སོའི་སྐྱེ་བོའི་ཆོས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །སོ་སོའི་སྐྱེ་བོའི་ཆོས་ལ་མ་གཏོགས་པར་
[258a.5]ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་སོ་སོའི་སྐྱེ་བོའི་ཆོས་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་སློབ་པའི་ཆོས་ཡང་དག་པར་རྗེས་སུ་མི་མཐོང་ངོ་། །སློབ་པའི་
[258a.6]ཆོས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །སློབ་པའི་ཆོས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་སློབ་པའི་ཆོས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་
[258a.7]གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་རང་སངས་རྒྱས་ཀྱི་ཆོས་ཡང་དག་པར་རྗེས་སུ་མི་མཐོང་ངོ་། །རང་སངས་རྒྱས་ཀྱི་ཆོས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་
[258b]
[258b.1]མཐོང་ངོ་། །རང་སངས་རྒྱས་ཀྱི་ཆོས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་རང་སངས་རྒྱས་ཀྱི་ཆོས་ཡང་དག་པར་རྗེས་སུ་མི་མཐོང་ངོ་། །ཁྱིམ་བདག་ང་ཏིང་ངེ་འཛིན་འདི་ལ་གནས་ནས་ཆོས་ཀྱི་དབྱིངས་ལ་སངས་
[258b.2]རྒྱས་ཀྱི་ཆོས་ཡང་དག་པར་རྗེས་སུ་མི་མཐོང་ངོ་། །སངས་རྒྱས་ཀྱི་ཆོས་ལ་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་སངས་རྒྱས་ཀྱི་ཆོས་ཡང་དག་པར་རྗེས་སུ་མི་མཐོང་ངོ་། །སངས་རྒྱས་ཀྱི་ཆོས་ལ་མ་གཏོགས་པར་ཡང་ཆོས་ཀྱི་
[258b.3]དབྱིངས་ཡང་དག་པར་རྗེས་སུ་མི་མཐོང་ངོ་། །ཆོས་ཀྱི་དབྱིངས་ལ་མ་གཏོགས་པར་ཡང་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །དེ་སྐད་ཅེས་བཀའ་སྩལ་ནས། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཅིའི་སླད་དུ་ཆོས་ཀྱི་
[258b.4]དབྱིངས་ཞེས་བགྱི་ལགས། བཀའ་སྩལ་པ། འཇམ་དཔལ་ཆོས་ཀྱི་དབྱིངས་ནི་དབྱིངས་མེད་པ་སྟེ། འཇམ་དཔལ་ངས་དེ་ལས་དགོངས་ནས་ཆོས་ཀྱི་དབྱིངས་ཞེས་བསྟན་ཏོ། །འཇམ་དཔལ་ཆོས་ཐམས་ཅད་ལས་ངེས་པར་བྱུང་བ་ཞེས་བྱ་བ་ནི་འཇམ་དཔལ་ཆོས་ཐམས་ཅད་ཁམས་ལས་
[258b.5]ངེས་པར་བྱུང་བ་དེའི་ཕྱིར་རོ། །གསོལ་པ། བཅོམ་ལྡན་འདས་ངེས་པར་བྱུང་བ་ཞེས་བགྱི་བ་ཅིའི་སླད་དུ་ངེས་པར་བྱུང་བ་ཞེས་བགྱི་བ་ལགས། །བཀའ་སྩལ་པ། འགྲོ་བ་ཡང་མེད། འོང་བ་ཡང་མེད་པ་དེའི་ཕྱིར་ངེས་པར་བྱུང་བ་ཞེས་བྱ་སྟེ། འཇམ་དཔལ་ཆོས་ཐམས་ཅད་ཀྱི་ཚུལ་ནི་དེ་ལྟ་བུ་
[258b.6]སྟེ། འཇམ་དཔལ་ཆོས་རྣམས་ཀྱི་འཇུག་པ་ནི་དེ་ཡིན་ནོ། །གསོལ་པ། བཅོམ་ལྡན་འདས་འཇུག་པ་ཞེས་བགྱི་བ་ཅིའི་སླད་དུ་འཇུག་པ་ཞེས་བགྱི་ལགས། བཀའ་སྩལ་པ། ཆོས་ཐམས་ཅད་རང་བཞིན་གྱིས་མ་སྐྱེས་པ་དེའི་ཕྱིར་འཇུག་པ་ཞེས་བྱའོ། །དེའི་ཚེ་གཞོན་ནུ་པད་མ་དཔལ་གྱི་
[258b.7]སྙིང་པོ་ཞེས་བྱ་བ་འདུས་ཤིང་འདུག་པར་གྱུར་ཏོ། །དེ་ནས་གཞོན་ནུ་པད་མའི་དཔལ་གྱི་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་ཀྱིས་ཆོས་བཀའ་སྩལ་པའི་དོན་བདག་གིས་འདི་ལྟར་འཚལ་ཏེ། ཏིང་ངེ་འཛིན་འདི་ནི་སོ་སོའི་སྐྱེ་བོ་
[259a]
[259a.1]དང་ཐུན་མོང་མ་ལགས་སོ། །རང་སངས་རྒྱས་དང་ཐུན་མོང་མ་ལགས་སོ། །བཅོམ་ལྡན་འདས་ཏིང་ངེ་འཛིན་འདི་ནི་གང་དག་སངས་རྒྱས་ཀྱི་ཆོས་ཞེས་བརྗོད་པ་དེ་དག་དང་ཡང་ཐུན་མོང་མ་ལགས་སོ། །བཅོམ་ལྡན་འདས་དེ་ལྟར་ན་ཏིང་ངེ་འཛིན་འདི་ནི་ལྡན་པ་ཡང་མ་ལགས། མི་ལྡན་
[259a.2]པ་ཡང་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལྟར་གང་ཕྲད་པར་འགྱུར་བའམ། ཕྲད་པར་འགྱུར་བ་མ་ལགས་པའི་ཆོས་དེ་དག་མ་མཆིས་པའི་སླད་དུའོ། །ཆོས་འགའ་ཞིག་མ་མཆིས་ན་ནི་དེ་ལྟ་ཡང་ལགས་ན་འགའ་ཡང་མ་མཆིས་པ་དེ་ལ་ནི་ཕྲད་པ་ཡང་མ་མཆིས་མི་ཕྲད་
[259a.3]པ་ཡང་མ་མཆིས་ལགས་སོ། །བཅོམ་ལྡན་འདས་དེ་ལྟར་ན་ཏིང་ངེ་འཛིན་འདི་ནི་ཐུན་མོང་མ་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ལ་སུ་ཡང་སྙོམས་པར་མི་འཇུག་སྟེ། དེ་ཅིའི་སླད་དུ་ཞེ་ན། བཅོམ་ལྡན་འདས་སེམས་ཅན་ཐམས་ཅད་ཏིང་ངེ་འཛིན་ལ་སྙོམས་པར་ཞུགས་
[259a.4]པའི་སླད་དུའོ། །བཅོམ་ལྡན་འདས་དེ་ལྟ་ལགས་པས་མཉམ་པ་ཉིད་ལ་ནི་སྙོམས་པར་འཇུག་པ་ཡང་མ་མཆིས། ཞུགས་པ་ཡང་མ་མཆིས་ལགས་ཏེ། དེ་ལྟར་ན་ཏིང་ངེ་འཛིན་འདི་ནི་བརྗོད་པར་བགྱི་བ་མ་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་སེམས་ཅན་
[259a.5]ཐམས་ཅད་དང་ཐུན་མོང་ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལྟར་སེམས་ཅན་ཐམས་ཅད་ཀྱིས་མཉམ་པ་ཉིད་ཐོབ་ལགས་ཏེ། བཅོམ་ལྡན་འདས་དེའི་སླད་དུ་ཏིང་ངེ་འཛིན་འདི་ནི་སེམས་ཅན་ཐམས་ཅད་དང་ཐུན་མོང་ལགས་སོ། །བཅོམ་ལྡན་འདས་གཞན་ཡང་
[259a.6]ཏིང་ངེ་འཛིན་འདི་ནི་སུས་ཀྱང་ཐོབ་པ་མ་ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས་མཉམ་པ་ཉིད་ཀྱི་ཚོགས་མ་མཆིས་པའི་སླད་དུ་སྟེ། བཅོམ་ལྡན་འདས་ཆོས་ཐམས་ཅད་ཀྱི་མཉམ་པ་ཉིད་ནི་མི་དམིགས་པ་ལགས་པའི་སླད་དུའོ། །བཅོམ་ལྡན་འདས་གཞན་ཡང་སེམས་ཅན་ཐམས་
[259a.7]ཅད་དང་ཐུན་མོང་ལགས་པ་དེ་ལྟར་ཏིང་ངེ་འཛིན་འདི་ཡང་ཐུན་མོང་ལགས་སོ། །ཇི་ལྟར་སེམས་ཅན་ཐམས་ཅད་མི་འཕྲོགས་པ་དེ་ལྟར་ཏིང་ངེ་འཛིན་འདི་ཡང་མི་འཕྲོགས་པའོ། །བཅོམ་ལྡན་འདས་གཞན་ཡང་གང་སེམས་ཅན་གྱིས་རྣམ་པར་དབེན་པའི་ཏིང་ངེ་འཛིན་དེ་ནི་སེམས་ཅན་ཐམས་ཅད་དང་ཐུན་མོང་
[259b]
[259b.1]ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས་གང་རྣམ་པར་དབེན་པ་ཉིད་དེ་ནི་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་བསམ་གྱིས་མི་ཁྱབ་པ་ལགས་ཏེ། དེ་ཅིའི་སླད་དུ་ཞེ་ན། སེམས་ཀྱི་ཡུལ་ལས་ཡང་དག་པར་འདས་པའི་སླད་དུའོ། །ཏིང་ངེ་འཛིན་
[259b.2]འདི་ནི་བསམ་གྱིས་མི་ཁྱབ་པ་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་ཆོས་གང་ལ་ཡང་མི་སེམས་པས་བསམ་གྱིས་མི་ཁྱབ་པ་ཉིད་དེ། དེ་ཅིའི་སླད་དུ་ཞེ་ན། བཅོམ་ལྡན་འདས་བསམ་གྱིས་མི་ཁྱབ་པས་སེམས་མ་མཆིས་པ་ལགས་ཏེ། གང་མ་མཆིས་པ་དེ་ནི་ཏིང་ངེ་
[259b.3]འཛིན་ལགས་སོ། །བཅོམ་ལྡན་འདས་སེམས་ནི་སེམས་མ་མཆིས་པ་ལགས་ཏེ། དེ་ཡང་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་གང་མཚན་མ་དེ་དག་ལ་མི་གནས་པ་སྟེ། གང་མི་གནས་པ་དེ་ནི་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་
[259b.4]ཏིང་ངེ་འཛིན་འདི་ནི་ཉམས་པ་ཡོངས་སུ་མ་རྫོགས་པའི་ཚུལ་གྱིས་ཐོབ་པ་མེད་པ་སྟེ། བཅོམ་ལྡན་འདས་གང་ཡོངས་སུ་མ་རྫོགས་པ་དེ་ནི་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་ཉམས་པ་སྟེ། སངས་རྒྱས་ཀྱི་ཡུལ་ཇི་ཙམ་པ་དེ་ཙམ་དུ་འདི་ནི་ཏིང་ངེ་འཛིན་
[259b.5]ལགས་སོ། །བཅོམ་ལྡན་འདས་སངས་རྒྱས་ཀྱི་ཡུལ་ཞེས་བགྱི་བ་ཡུལ་མ་མཆིས་པ་སྟེ། གང་ཡུལ་མ་མཆིས་པ་དེ་ནི་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་མ་བསྟན་པ་ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས་གང་གཞན་ལ་ཐ་སྙད་
[259b.6]བརྗོད་ལ། ཐ་སྙད་བརྗོད་པའི་ཆོས་དེ་དང་དེ་དག་ནི་ཆོས་དེ་ལ་མ་མཆིས་ཏེ། གང་མ་མཆིས་པ་དེ་ནི་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་ཡི་གེ་མ་མཆིས་པ་སྟེ། དེ་ཅིའི་སླད་དུ་ཞེ་ན། བཅོམ་ལྡན་འདས་འདི་ལྟར་ཡི་གེ་དེ་དག་ནི་མ་མཆིས་པ་ལགས་ལ། 
[259b.7]གང་མ་མཆིས་པ་དེ་ནི་ཏིང་ངེ་འཛིན་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་འདི་ནི་བརྗོད་པ་མ་མཆིས་པ་སྟེ། གང་བརྗོད་པ་མ་མཆིས་པ་དེ་ནི་བརྗོད་པ་སྟེ། དེ་ལྟར་ན་ཏིང་ངེ་འཛིན་འདི་ནི་བརྗོད་པ་མ་མཆིས་པ་ལགས་སོ། །བཅོམ་ལྡན་འདས་ཏིང་ངེ་འཛིན་འདི་ནི་རྣམ་པར་རིག་པ་
[260a]
[260a.1]མ་མཆིས་པ་སྟེ། གང་རྣམ་པར་རིག་པ་མ་མཆིས་པ་དེ་ནི་ཏིང་ངེ་འཛིན་ཏེ། བཅོམ་ལྡན་འདས་དེ་ལྟར་ན་ཏིང་ངེ་འཛིན་འདི་ནི་རྣམ་པར་རིག་པ་མ་མཆིས་པ་ལགས་སོ། །བཅོམ་ལྡན་འདས་གཞན་ཡང་ཏིང་ངེ་འཛིན་གང་དང་གང་བསྟན་པ་དེ་དང་དེའི་ཆོས་དེ་དང་དེ་དག་དེ་ན་མ་མཆིས་ལ། གང་
[260a.2]གཞན་ཡང་མ་མཆིས་པ་དེ་དག་ནི་ངོ་བོ་ཉིད་ཀྱིས་སྟོང་སྟེ། གང་དག་ངོ་བོ་ཉིད་ཀྱིས་སྟོང་པ་དེ་ནི་ཏིང་ངེ་འཛིན་ལགས་སོ། །གང་ཏིང་ངེ་འཛིན་དེ་ནི་མཉམ་པ་ཉིད་ལགས་ལ་ཆོས་དེ་དག་ཀྱང་མཉམ་པ་ཉིད་ལགས་ཏེ། ཆོས་དེ་དག་ནི་ངེས་པར་བྱུང་བ་མ་ལགས་པས། བཅོམ་ལྡན་འདས་དེ་ལྟར་ན་
[260a.3]ཏིང་ངེ་འཛིན་འདི་ནི་བརྗོད་པར་བགྱི་བ་མ་ལགས་སོ། །དེ་ནས་གནས་བརྟན་ཤ་ར་དྭ་ཏིའི་བུས་གཞོན་ནུ་པད་མ་དཔལ་གྱི་སྙིང་པོ་ལ་འདི་སྐད་ཅེས་སྨྲས་སོ། །པད་མ་དཔལ་གྱི་སྙིང་པོ་ཁྱོད་ཏིང་ངེ་འཛིན་འདི་ལ་འདོད་པ་མེད་དམ། སྨྲས་པ། བཙུན་པ་ཤཱ་རིའི་བུ་ཁོ་བོ་ནི་ཏིང་ངེ་འཛིན་འདི་ལ་འདོད་པ་
[260a.4]མ་མཆིས་སོ། །དེ་ཅིའི་ཕྱིར་ཞེ་ན། བཙུན་པ་ཤཱ་རིའི་བུ་གལ་ཏེ་ཆོས་འདི་དག་ལ་བདག་ཅིག་ཁོ་བོས་ཡང་དག་པར་རྗེས་སུ་མཐོང་ན་ནི་ཆོས་དེ་དག་ལ་ཁོ་བོ་འདོད་པར་ཡང་འགྱུར་རོ། །སྨྲས་པ། པད་མ་དཔལ་གྱི་སྙིང་པོ་ཁྱོད་ཀྱིས་སངས་རྒྱས་ཀྱི་ཆོས་རྣམས་ལ་དེ་ཡང་དག་པར་རྗེས་སུ་མ་
[260a.5]མཐོང་ངམ། །སྨྲས་པ། བཙུན་པ་ཤཱ་རིའི་བུ་གལ་ཏེ་སངས་རྒྱས་ཀྱི་ཆོས་རྣམས་ལ་བདག་ཅིག་ཁོ་བོས་ཡང་དག་པར་རྗེས་སུ་མཐོང་བ་དེ་ལྟར་གྱུར་ན་ནི་སངས་རྒྱས་ཀྱི་ཆོས་རྣམས་བདག་གིས་འདུས་བྱས་པར་ཡང་འགྱུར་རོ། །སྨྲས་པ། པད་མ་དཔལ་གྱི་སྙིང་པོ་ཁྱོད་ཀྱིས་ཅི་སངས་རྒྱས་ཀྱི་
[260a.6]ཆོས་རྣམས་ཡང་དག་པར་རྗེས་སུ་མཐོང་ངམ། སྨྲས་པ། བཙུན་པ་ཤཱ་རིའི་བུ་གལ་ཏེ་སངས་རྒྱས་ཀྱི་ཆོས་རྣམས་ཡང་དག་པར་རྗེས་སུ་མཐོང་ན་ནི་སངས་རྒྱས་ཀྱི་ཆོས་དེ་དག་དངོས་པོར་བྱས་པར་ཡང་འགྱུར་ན། བཙུན་པ་ཤཱ་རིའི་བུ་ཆོས་ཐམས་ཅད་ནི་དངོས་པོ་མེད་པའི་ཕྱིར་རོ། །བཙུན་པ་ཤཱ་
[260a.7]རིའི་བུ་གལ་ཏེ་སངས་རྒྱས་ཀྱི་ཆོས་རྣམས་ཡོད་པར་གྱུར་ན་སངས་རྒྱས་ཀྱི་ཆོས་ལས་གཞན་པར་ཡོངས་སུ་རྟོགས་པར་ཡང་འགྱུར་ལ། སངས་རྒྱས་ཀྱི་ཆོས་རྣམས་སེམས་དང་བཅས་པར་ཡང་འགྱུར་རོ། །དེ་ནས་བཅོམ་ལྡན་འདས་ཀྱིས་དེའི་ཚེ་གཞོན་ནུ་པད་མ་དཔལ་གྱི་སྙིང་པོ་ལ་ལེགས་སོ་
[260b]
[260b.1]ཞེས་བྱ་བ་བྱིན་ནོ། །ལེགས་ས་ཞེས་བྱ་བ་བྱིན་ནས་ཀྱང་། ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ། ཤཱ་རིའི་བུ་གང་དང་གང་དྲིས་པ་དེ་དང་དེ་ལ་མི་གནས་པའི་ཆོས་ཡང་དག་པར་བསྒྲགས་པ་དེ་དག་ནི་ཕྱིར་མི་ལྡོག་པའི་རྟགས་ཡིན་ནོ། །དེ་ནས་ཚེ་དང་ལྡན་པ་ཤཱ་རིའི་བུས་གཞོན་ནུ་པད་མ་
[260b.2]དཔལ་གྱི་སྙིང་པོ་ལ་འདི་སྐད་ཅེས་སྨྲས་སོ། །པད་མ་དཔལ་གྱི་སྙིང་པོ་ཁྱོད་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ལུང་བསྟན་ཏོ། །དེ་སྐད་ཅེས་སྨྲས་པ་དང་། གཞོན་ནུ་པད་མ་དཔལ་གྱི་སྙིང་པོས་ཚེ་དང་ལྡན་པ་ཤཱ་རིའི་བུ་ལ་འདི་སྐད་
[260b.3]ཅེས་སྨྲས་སོ། །བཙུན་པ་ཤཱ་རིའི་བུ་གལ་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་ཆོས་འགའ་ཞིག་མཆིས་ན་ནི། བཙུན་པ་ཤཱ་རིའི་བུ་འདི་ལྟར་ཁོ་བོ་དེ་བཞིན་གཤེགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་ཡང་འགྱུར་རོ། །
[260b.4]སྨྲས་པ། པད་མ་དཔལ་གྱི་སྙིང་པོ་ཁྱོད་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་སྙམ་དུ་མི་སེམས་སམ། སྨྲས་པ། བཙུན་པ་ཤཱ་རིའི་བུ། དེ་ལྟ་མ་ལགས་སོ། །དེ་ཅིའི་ཕྱིར་ཞེ་ན། བཙུན་པ་ཤཱ་རིའི་བུ་དེ་ལྟ་ན་ནི་བྱང་
[260b.5]ཆུབ་དེ་ནི་ངར་འཛིན་པར་འགྱུར་རོ། །བཙུན་པ་ཤཱ་རིའི་བུ་དེ་ལྟར་ན་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་སྙམ་པ་ཅི་ཞིག་ཡོད། སྨྲས་པ། པད་མ་དཔལ་གྱི་སྙིང་པོ་ཁྱོད་ཤཱཀྱ་ཐུབ་པ་འདི་ད་ལྟར་བླ་ན་མེད་པ་ཡང་དག་པར་
[260b.6]རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་སྙམ་དུ་དེ་ལྟར་མི་སེམས་སམ། སྨྲས་པ། བཙུན་པ་ཤཱ་རིའི་བུ་ཤཱཀྱ་ཐུབ་པ་ཉིད་ཀྱི་ཆོས་ཀྱང་མི་དམིགས་ན་བྱང་ཆུབ་ལྟ་ག་ལ་ཞིག་དམིགས། དེ་ལྟར་ན་ཤཱཀྱ་ཐུབ་པ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
[260b.7]མངོན་པར་རྫོགས་པར་སངས་རྒྱས་སོ་སྙམ་པ་ཅི་ཞིག་ཡོད། སྨྲས་པ། པད་མ་དཔལ་གྱི་སྙིང་པོ་ཁྱོད་ཅི་ལ་སྤྱོད། དེ་ནས་གཞོན་ནུ་པད་མ་དཔལ་གྱི་སྙིང་པོས་དེའི་ཚེ་རྫུ་འཕྲུལ་མངོན་པར་འདུ་བྱ་བ་དེ་ལྟ་བུ་དག་མངོན་པར་འདུས་བྱས་སོ། །རྫུ་འཕྲུལ་མངོན་པར་འདུ་བྱ་བ་དེ་ལྟ་བུ་དག་
[261a]
[261a.1]མངོན་པར་འདུས་བྱས་ནས་ཀྱང་ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་དག་འོད་ཀྱིས་ཁྱབ་པར་བྱས་ནས་བདག་ཉིད་མི་སྣང་བར་བྱས་སོ། །མི་སྣང་བར་བྱས་ནས་ཀྱང་ཚེ་དང་ལྡན་པ་ཤཱ་རིའི་བུ་ལ་སྨྲས་པ། ཤཱ་རིའི་བུས་ཁོ་བོ་མཐོང་ངམ། པད་མ་དཔལ་གྱི་སྙིང་པོ་
[261a.2]ཁྱོད་མ་མཐོང་སྟེ། ཁྱོད་ཀྱི་སྒྲ་ཙམ་ཞིག་ཐོས་སོ། །སྨྲས་པ། བཙུན་པ་ཤཱ་རིའི་བུ་ཅི་སྒྲ་གང་ཡིན་པ་དེ་པད་མ་དཔལ་གྱི་སྙིང་པོ་ཡིན་ནམ། སྨྲས་པ། གཞོན་ནུ་མ་ཡིན་ནོ། །སྨྲས་པ། བཙུན་པ་ཤཱ་རིའི་བུ་པད་མ་དཔལ་གྱི་སྙིང་པོ་ཞེས་བྱ་བརྒྱུར་བྱས་ནས་མིང་དུ་བཏགས་པ་དེ་ཅི་ཞིག་ཡིན། 
[261a.3]སྨྲས་པ། པད་མ་དཔལ་གྱི་སྙིང་པོ་ཞེས་བྱ་བའི་མིང་དེ་ནི་བརྡར་བཏགས་པའི་ཚིག་གོ། །སྨྲས་པ། བཙུན་པ་ཤཱ་རིའི་བུ་ཅི་བརྡར་བཏགས་པའི་ཚིག་ལ་སྤྱོད་པ་འགའ་ལྟ་མཆིས་སམ། སྨྲས་པ། པད་མ་དཔལ་གྱི་སྙིང་པོ་མེད་དོ། །སྨྲས་པ། བཙུན་པ་ཤཱ་རིའི་བུ་གང་བརྡར་བཏགས་པའི་ཚིག་
[261a.4]དེ་ནི་ཚིག་མ་ཡིན་པ་སྟེ། གང་ཚིག་མ་ཡིན་པ་དེའི་སྤྱོད་པ་ནི་རྣམ་པར་རིག་པ་མ་ཡིན་པ་སྟེ། དེ་ནི་ཐེག་པ་འདི་ལ་ཡང་མ་མཆིས། ཐེག་པ་གཞན་ལ་ཡང་མ་མཆིས། དེ་ནི་ཚུ་རོལ་ན་ཡང་མ་མཆིས། ཕ་རོལ་ན་ཡང་མ་མཆིས། གཉི་གའི་བར་ན་ཡང་མ་མཆིས་པས་དེ་ནི་ངེས་པར་མྱ་ངན་ལས་འདས་
[261a.5]པ་སྟེ། བཙུན་པ་ཤཱ་རིའི་བུ་བྱང་ཆུབ་སེམས་དཔའ་རྣམས་ཀྱི་སྤྱོད་པ་ནི་དེ་ལྟ་བུ་ལགས་སོ། །དེ་ནས་བཅོམ་ལྡན་འདས་དེའི་ཚེ་འཛུམ་པ་མཛད་དེ་འདི་ནི་སངས་རྒྱས་བཅོམ་ལྡན་འདས་རྣམས་གང་གི་ཚེ་འཛུམ་པ་མཛད་པའི་ཆོས་ཉིད་དེ་དེའི་ཚེ་ཞལ་གྱི་སྒོ་ནས་འོད་ཟེར་ཁ་དོག་སྣ་ཚོགས། ཁ་དོག་དུ་མ་
[261a.6]འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་དང་། ཤེལ་དང་། དངུལ་གྱི་ཁ་དོག་ལྟ་བུ་དག་བྱུང་ནས་དེ་དག་གིས་འཇིག་རྟེན་གྱི་ཁམས་མཐའ་ཡས་མུ་མེད་པ་དག་འོད་ཀྱིས་ཁྱབ་པར་བྱས་ནས། ཚངས་པའི་འཇིག་རྟེན་གྱི་བར་དུ་སོང་སྟེ་སླར་
[261a.7]ལོག་ནས་ཀྱང་འཇིག་རྟེན་གྱི་ཁམས་ཚད་མེད་གྲངས་མེད་པ་དག་འོད་ཀྱིས་ཁྱབ་པར་བྱས་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས། བཅོམ་ལྡན་འདས་ཀྱི་དབུའི་གཙུག་ཏུ་མི་སྣང་བར་གྱུར་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་
[261b]
[261b.1]ཏུ་གཡོས་ཏེ། འགུལ། རབ་ཏུ་འགུལ། ཀུན་ཏུ་རབ་ཏུ་འགུལ། གཡོས། རབ་ཏུ་གཡོས། ཀུན་ཏུ་རབ་ཏུ་གཡོས། ལྡེག །རབ་ཏུ་ལྡེག །ཀུན་ཏུ་རབ་ཏུ་ལྡེག་གོ། །དེ་ནས་ཚེ་དང་ལྡན་པ་ཀུན་དགའ་བོ་དེའི་ཚེ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ། བཅོམ་ལྡན་
[261b.2]འདས་ལ་ཚིགས་སུ་བཅད་པས་བསྟོད་པ། གང་ཟག་མཆོག་མ་རྣམ་འདྲེན་རྒྱལ་བའི་མཆོག །རྒྱུ་མ་མཆིས་པར་འཛུམ་པ་མི་མཛད་ན། །མགོན་པོ་བདེ་གཤེགས་འཛུམ་མཛད་རྒྱུ་གང་ལགས། །རྒྱལ་བའི་འཇིག་རྟེན་འཛུམ་མཛད་རྐྱེན་གང་ལགས། །རྒྱལ་བའི་ཞིང་འདི་
[261b.3]འོད་ཀྱིས་སྣང་མཛད་ཅིང་། །ཕྱོགས་བཅུ་འདི་ཀུན་འོད་ཀྱིས་གསལ་མཛད་པས། །ཐུགས་བརྩེར་ལྡན་པ་འཛུམ་མཛད་རྒྱུ་རྐྱེན་གང་། །འཇིག་རྟེན་ཕན་མཛད་བདག་ལ་བཀའ་སྩལ་གསོལ། །སངས་རྒྱས་ཞིང་འདིར་གནས་པའི་སེམས་ཅན་གང་། །བདེ་དང་ནད་མེད་དགའ་ཞིང་
[261b.4]རབ་ཏུ་རངས། །འདོད་པའི་བདེ་དང་ཏིང་འཛིན་བདེ་བ་དག །རི་རབ་སྟེང་ན་གནས་པའི་ལྷ་བཞིན་ནོ། །མགོན་པོ་སེམས་ཅན་དམུས་ལོང་ཁ་ཅིག་དག །དེ་ཚེ་དེ་དག་མིག་གིས་གཟུགས་རྣམས་མཐོང་། །སེམས་ཅན་གང་དག་འོན་པར་གྱུར་པ་རྣམས། །དེ་དག་རྣ་བས་སྒྲ་ཡང་
[261b.5]ཐོས་པར་གྱུར། །སེམས་ཅན་རྣམས་ཀྱིས་འཕྲལ་དུ་གཏེར་རྙེད་ཅིང་། །བཅིངས་པ་ཐམས་ཅད་དེ་རིང་ཐར་གྱུར་ལ། །སྦྲུམ་པ་རྣམས་ནི་བདེ་ཞིང་ཤིས་པར་བཙས། །དེ་ལྟར་རྨད་བྱུང་གདའ་བ་ངོ་མཚར་ཏོ། །བདག་གི་རྐང་པ་ལ་ནི་མེ་ཏོག་རེག །ཡིད་དུ་འོང་བའི་སྤོས་དང་
[261b.6]ཕྱོགས་སུ་ལངས། །སངས་རྒྱས་ཞིང་རྣམས་བརྒྱན་པས་ལྷ་ངེར་གདའ། །མགོན་པོ་བདེ་གཤེགས་འཛུམ་མཛད་རྒྱུ་གང་ལགས། །ཟླ་བའི་འོད་དང་ཉི་མའི་འོད་ཀུན་དག །རྒྱལ་བའི་སྤྱན་སྔ་ན་ནི་ལྷ་མེར་མིན། །སངས་རྒྱས་ཞིང་འདི་ཐམས་ཅད་གསལ་མཛད་པ། །ཇི་
[261b.7]ལྟར་དབང་ཕྱུག་དབང་སྒྱུར་ཇི་བཞིན་ནོ། །འདི་ན་སེམས་ཅན་ཁ་ཅིག་ནད་ཀྱིས་ཐེབས། །གང་དག་ནད་པ་ཉམ་ཆུང་མཐུ་ཆུང་བ། །སེམས་ཅན་མང་པོ་དེ་རིང་ནད་མེད་གྱུར། །སུ་ཡི་མཐུ་ལགས་འདིར་ནི་ལུང་བསྟན་གསོལ། །དེར་འཛུམ་མཛད་པ་ཇི་འདྲར་གདའ་
[262a]
[262a.1]བ་དག །དེ་འདྲ་ནམ་ཡང་མ་མཐོང་མ་ཐོས་པས། །དེང་ནི་ཐམས་ཅད་ཐེ་ཚོམ་གྱུར་ལགས་ན། །སྐྱེས་འདུལ་ཁ་ལོ་སྒྱུར་བ་དེ་ལུང་སྟོན། །བདག་ནི་ཁྱོད་ཀྱི་འདྲིའོ་རིམ་གྲོ་འཚལ། །འཛུམ་པ་མཛད་པའི་རྒྱུ་རྐྱེན་གང་ཅི་ལགས། །གང་དག་ཐོས་ནས་ཡི་རངས་
[262a.2]འགྱུར་བ་ཡི། །མགོན་པོ་དེ་རིང་བདག་ལ་དེ་ལུང་སྟོན། །དེང་སུའི་དོན་ཆེན་རྒྱ་ཆེན་འགྱུར་བ་དང་། །ཆོས་ཀྱི་མཛོད་འདི་སུ་ཞིག་འཛིན་པ་དང་། །དེང་བདུད་དཔུང་བཅས་བཞོན་དང་བཅས་པ་དག །སུ་འཇོམས་དེ་ནི་བདག་ལ་ལུང་བསྟན་གསོལ། །ཆོས་རྣམས་ཐམས་ཅད་མཐར་
[262a.3]ནི་ཕྱིན་པ་པོ། །ཐུབ་པ་ཁྱོད་འདྲ་མ་མཆིས་གོང་ན་ག་ལ་མཆིས། །མི་མཆོག་ཆོས་དབྱིངས་ཁྱོད་ལ་ཞུ་ལགས་ན། །དོན་དམ་མཁས་པས་དེ་ནི་ལུང་བསྟན་གསོལ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་
[262a.4]པ། གཞོན་ནུ་པད་མ་དཔལ་གྱི་སྙིང་པོས་བསྟན་པ་འདི་བཤད་པ་ན་སྲོག་ཆགས་སུམ་ཁྲི་བྱང་ཆུབ་ཀྱི་ཕྱིར་ཡང་དག་པར་ཞུགས་སོ། །ཀུན་དགའ་བོ་དེང་བསྟན་པ་འདིའི་དབང་དུ་བྱས་ནས་ངའི་ཐད་ནས་བྱང་ཆུབ་ཀྱི་ཕྱིར་ཞུགས་པ་དག་ཁྱོད་ཀྱིས་མཐོང་ངམ། ཁྱིམ་བདག་འདི་རྣམས་ནི་འདི་
[262a.5]ནས་ཤི་འཕོས་མ་ཐག་ཏུ་སུམ་ཅུ་རྩ་གསུམ་པའི་ལྷ་རྣམས་སུ་སྐྱེ་བར་འགྱུར་རོ། །དེ་དག་དེ་ནས་ཤི་འཕོས་ནས་ཀྱང་ཕྱི་མའི་དུས་ལྔ་བརྒྱ་པ་ཐ་མ་ལ་དེ་དག་འཛམ་བུའི་གླིང་དུ་མི་རྣམས་དང་སྐལ་བ་མཉམ་པར་སྐྱེ་བར་འགྱུར་རོ། །དེ་དག་འཛམ་བུའི་གླིང་དུ་སྐྱེས་པའི་མོད་ལ་ཆོས་ཀྱི་
[262a.6]རྣམ་གྲངས་འདི་ཡང་ཉན་པར་འགྱུར་རོ། །དེ་ནས་སྲོག་ཆགས་སུམ་ཁྲི་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་ཅག་གིས་ཀྱང་སླད་མའི་ཚེ་སླད་མའི་དུས་ན་ཆོས་ཀྱི་རྣམ་གྲངས་འདི་བཤད་པར་བགྱིའོ། །དེའི་ཚེ་དེའི་དུས་ན་འཁོར་དེ་ཉིད་ན་དགེ་སློང་ལྔ་བརྒྱ་
[262a.7]ཙམ་ཞིག་འདུས་ཤིང་འདུག་པར་གྱུར་པ་དེ་དག་ཐམས་ཅད་སྟན་ལས་ལངས་ཏེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བྱིན་གྱིས་བརླབ་ཏུ་གསོལ། བཅོམ་ལྡན་འདས་བདག་ཅག་གིས་ཀྱང་སླད་མའི་ཚེ་སླད་མའི་དུས་ན་ཆོས་ཀྱི་རྣམ་
[262b]
[262b.1]གྲངས་འདི་རྒྱས་པར་བགྱིའོ། །དེའི་ཚེ་དེའི་དུས་ན་ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་དང་། རྒྱལ་པོ་ཆེན་པོ་བཞི་དག་འདུས་ཤིང་འདུག་པར་གྱུར་ཏེ། དེ་དག་གིས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་ཆོས་ཀྱི་རྣམ་
[262b.2]གྲངས་འདི་བྱིན་གྱིས་བརླབ་ཏུ་གསོལ། བཅོམ་ལྡན་འདས་བདག་ཅག་གིས་ནི་ཆོས་སྨྲ་བ་དེ་དག་བསྲུང་ཞིང་བསྐྱབ་པར་བགྱིའོ། །བརྩོན་པར་བགྱིའོ། །ཀུན་ཏུ་བསྲུང་བར་བགྱིའོ། །དེ་ནས་བཅོམ་ལྡན་འདས་ཉིད་ཀྱི་སྐུ་ལས་འོད་ཕྱུང་སྟེ། འོད་རེ་རེ་ལས་ཀྱང་སྤྲུལ་པ་དག་སྤྲུལ་ཏོ། །
[262b.3]སྤྲུལ་པ་རེ་རེ་པོས་ཀྱང་དགེ་སློང་དེ་དག་ལ་མེ་ཏོག་དང་། སྤོས་རྣམ་པ་སྣ་ཚོགས་ཀྱིས་གཏོར་ཏོ། །མངོན་པར་གཏོར་ཏོ། །དེ་ནས་བཅོམ་ལྡན་འདས་ཀྱིས་ཡང་རྫུ་འཕྲུལ་མངོན་པར་འདུ་མཛད་པ་འདི་ལྟ་བུ་མངོན་པར་འདུ་མཛད་དེ། ཁྱིམ་བདག་གི་བུ་བཟང་སྐྱོང་དང་། དེད་དཔོན་བཟང་
[262b.4]པོ་དང་། ཕུག་སྦས་དང་། སྡོང་བུས་བྱིན་དང་། ཆུ་ལྷ་དང་། དབང་པོས་བྱིན་དང་། རིགས་ཀྱི་བུ་མིས་བྱིན་དང་། སྐྱེས་བུ་དམ་པ་བརྒྱད་པོ་དེ་དག་ཐམས་ཅད་ཀྱིས་ཤར་ཕྱོགས་ལོགས་ན་གང་གཱའི་ཀླུང་གི་བྱེ་མ་སྙེད་དང་མཉམ་པའི་སངས་རྒྱས་བཅོམ་ལྡན་འདས་རྣམས་མཐོང་བར་
[262b.5]འགྱུར་བ་དེ་ལྟ་བུའི་རྫུ་འཕྲུལ་མངོན་པར་འདུ་མཛད་པ་དག་མངོན་པར་འདུ་མཛད་དོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དེ་བཞིན་གཤེགས་པས་གསུངས་པའི་ཆོས་ཀྱི་རྣམ་གྲངས་རྒྱ་ཆེན་པོ་འདི་བསྟན་ཅིང་བཤད་པ་ན། 
[262b.6]ཁྱིམ་བདག་བརྒྱད་པོ་དེ་དག་གིས་ཀུན་ཏུ་སྣང་བ་ཞེས་བྱ་བའི་ཏིང་ངེ་འཛིན་ཐོས་ནས་རབ་ཏུ་སྒྲོགས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །ཀུན་དགའ་ཁྱོད་ཀྱིས་འདི་དག་ན། །དགེ་སློང་བརྒྱད་པོ་ངའི་མདུན་ན། །ཡེ་
[262b.7]ཤེས་ཆེན་པོ་བྱིན་བརླབ་གསོལ། །ཐུབ་པ་ཆེན་པོ་བྱིན་བརླབ་གསོལ། །མགོན་པོ་བདག་ཅག་སླད་དུས་ཚེ། །འདི་འདྲའི་ཆོས་དག་བཤད་བགྱི་ཞེས། །ཐལ་མོ་སྦྱར་ནས་ཆོས་ཀྱི་ཕྱིར། །གསོལ་བ་འདེབས་པ་མཐོང་གྱུར་ཏམ། །གང་དང་ཐབས་ཅིག་བགྲོ་མཛད་ཅིང་། །
[263a]
[263a.1]གང་ན་སངས་རྒྱས་གང་སྒྲོགས་རྣམས། །གང་དག་མདོ་འདི་འཛིན་བྱེད་པ། །དེ་ལ་ཐམས་ཅད་སྲུང་བར་མཛད། །གང་དག་བལྟ་དཀའ་ཆོས་སྤྱོད་པས། །སངས་རྒྱས་དེ་དག་དང་མི་འབྲལ། །གང་ཞིག་འདི་ནི་ལུང་ནོད་པ། །དེ་བཞིན་ཉིད་ལ་གནས་པར་
[263a.2]འགྱུར། །ང་ཡིས་བགྲོ་བ་བཤད་པ་འདི། །གང་དག་ལུང་ནོད་འགྱུར་བ་རྣམས། །དེ་དག་གི་ནི་མདུན་ན་ཡང་། །སངས་རྒྱས་བཞུགས་ཤིང་ཞལ་ཡང་སྟོན། །སངས་རྒྱས་བགྲོ་བ་གསུངས་འདི་ནི། །གང་དག་ལུང་ནོད་འགྱུར་བ་ཡི། །དགེ་སློང་དེ་དང་དེ་དག་
[263a.3]རྣམས། །ང་ཡི་ཆོས་སྲུང་སྐྱོང་བར་འགྱུར། །ང་ཡིས་བགྲོ་བ་བཤད་པ་འདི། །གང་དག་ལུང་ནོད་འགྱུར་བ་རྣམས། །དེ་དག་གིས་ནི་བྱང་ཆུབ་བཟུང་། །སངས་རྒྱས་རྣམས་ཀྱི་མཐའ་ཡས་མཛད། །སངས་རྒྱས་བགྲོ་བ་དམ་པ་འདི། །གང་དག་ལུང་ནོད་འགྱུར་བ་
[263a.4]རྣམས། །སངས་རྒྱས་ཡེ་ཤེས་བླ་མེད་ལ། །དེ་དག་ཐམས་ཅད་ངེས་པར་གནས། །སངས་རྒྱས་བགྲོ་བ་དམ་པ་འདི། །གང་དག་ལུང་ནོད་འགྱུར་བ་རྣམས། །དེ་དག་གིས་ནི་བདུད་བཏུལ་ཅིང་། །བྱང་ཆུབ་སྙིང་པོར་གནས་པ་ཡིན། །སངས་རྒྱས་བགྲོ་བ་དེ་བཞིན་ཉིད། །འདི་
[263a.5]ནི་གང་དག་ལུང་ནོད་པ། །དེ་དག་གིས་ནི་བདུད་བཏུལ་ཅིང་། །བྱང་ཆུབ་སྙིང་པོར་གནས་པ་ཡིན། །བསྟན་པ་དེ་ཡང་གཟུངས་དེ་ཡིན། །ཏིང་ངེ་འཛིན་ཀྱང་བསྟན་པ་ཡིན། །སེམས་ཅན་དེ་དག་འདི་དག་བསྟན། །སངས་རྒྱས་བདེན་པ་གཞན་མི་འགྱུར། །གང་གིས་
[263a.6]བྱང་ཆུབ་དག་གི་ཕྱིར། །སངས་རྒྱས་འདི་དག་ཀུན་འདོད་པ། །དེས་ནི་ང་ཡིས་བཤད་པ་ཡི། །བགྲོ་བ་འདི་ནི་ལུང་མནོད་བྱ། །མི་གང་འདས་པའི་རྫོགས་སངས་རྒྱས། །དེ་དག་ལྟ་བར་འདོད་པས་ནི། །ཆོས་ཉིད་ཡེ་ཤེས་ཆེན་པོ་ཡི། །བགྲོ་བ་མྱུར་དུ་ལུང་མནོད་བྱ། །
[263a.7]ཁ་ཅིག་མདོ་འདི་ཚུལ་ལ་ནི། །སྤྲོ་བར་བྱེད་པ་དེ་དག་ལ། །ཕྱི་དུས་ཚེ་ན་ང་ཡིས་ནི། །འདི་འདྲ་བ་ཡི་ཆོས་བཤད་བྱ། །ང་ཡི་ཆོས་ནི་འདི་འདྲ་དག །ཐོས་ནས་བཟུང་སྟེ་མང་དུ་ཐོས། །དེ་དག་གིས་ནི་ཏིང་ངེ་འཛིན། །སྣང་བྱེད་ཅེས་བྱ་དེ་རིང་ཐོབ། །ཕྱི་མའི་དུས་ན་དེ་དག་
[263b]
[263b.1]གིས། །ཏིང་ངེ་འཛིན་ལ་གནས་ནས་ནི། །སྲོག་ཆགས་ཀུན་ལ་ཕན་པའི་ཕྱིར། །ང་ཡི་ཆོས་ནི་འཛིན་པར་འགྱུར། །དེ་ཚེ་གང་དག་ཁ་ཅིག་གིས། །མདོ་འདི་འཛིན་འགྱུར་ང་ཡིས་ནི། །དེ་བཞིན་གཤེགས་པ་མ་མཐོང་ཞེས། །ཐེ་ཙོམ་དག་ནི་བསྐྱེད་མི་བྱ། །ཕྱི་དུས་ངན་འགྲོ་ཆེན་པོ་སྟེ། །
[263b.2]དེ་ཚེ་གང་དག་མི་རྣམས་ཀྱིས། །ཏིང་འཛིན་མིང་ནི་ཉན་བྱེད་པ། །ཐམས་ཅད་ང་ཡི་མདུན་ན་འཁོད། །མདོ་འདི་དག་ནི་བསྒྲགས་པ་ཡིས། །ང་ཡི་སྲས་ནི་འདིར་ཡོད་རྣམས། །ཕྱི་དུས་དམ་ཆོས་འཇིག་པའི་ཚེ། །དེ་དག་ཆོས་ནི་སྐྱོང་བར་འགྱུར། །གང་དག་ཁ་ཅིག་མདོ་འདི་ནི། །ཐོབ་པར་
[263b.3]བྱ་ཕྱིར་དེ་ཚེ་བརྩོན། །ཀུན་དགའ་དེ་དག་ཐམས་ཅད་ནི། །སངས་རྒྱས་སྤྱན་གྱིས་ངས་མཐོང་ངོ་། །ཀུན་དགའ་དེ་ཕྱིར་ཁྱོད་ལ་ནི། །བྱང་ཆུབ་མཆོག་མ་གཏད་བྱ་སྟེ། །སྲོག་ཆགས་རྣམས་ལ་བཤད་པ་ལྟར། །ཁྱོད་ལ་འདི་ནི་གཞག་པར་བྱ། །ཁ་ཅིག་མདོ་འདི་བསྲུང་བའི་ཕྱིར། །
[263b.4]དེ་ཚེ་བརྩོན་པར་བྱེད་པ་དག །དེ་དག་གིས་ནི་ང་བསྲུངས་པས། །སངས་རྒྱས་བསྲུངས་པའང་མཐའ་ཡས་སོ། །དེ་ལྟར་ཆོས་བསྲུངས་བྱས་པས་ནི། །མི་དེ་དག་ནི་བསྲུང་བར་འགྱུར། །མདོ་འདི་ཕྱོགས་བཞིར་དེ་དག་གིས། །བཙལ་ཀྱང་རྙེད་པར་མ་གྱུར་ལ། །ངས་བསྟན་པ་
[263b.5]ཡི་སངས་རྒྱས་གང་། །ཕྱོགས་བཅུ་དག་ན་གང་རྣམས་དག །དེ་ལྟར་སངས་རྒྱས་དེ་དག་ལ། །སྦྱིན་པ་བསམ་མི་ཁྱབ་པ་ཕུལ། །རྣམ་སྨིན་དེ་དག་ཇི་སྙེད་པ། །ངས་བཤད་པ་ནི་མཉན་པར་གྱིས། །མདོ་འདི་རྙེད་པར་མ་གྱུར་པ། །རྙེད་པར་གྱུར་ན་སྨོས་ཅི་དགོས། །སངས་རྒྱས་
[263b.6]ཞིང་འདི་ཐམས་ཅད་དག །མ་ལུས་པར་ནི་མི་ཞིག་གིས། །ཇི་ལྟར་བྱེ་མས་བྱུར་བུར་ནི། །རབ་ཏུ་བཀང་བར་གྱུར་པ་དག །སྐྱེས་བུ་ལ་ལས་དེ་དག་ཀུན། །ཤར་ཕྱོགས་ལོགས་སུ་དེ་དག་འདོར། །བྱེ་མའི་རྡུལ་ནི་རེ་རེ་ནས། །ལག་པ་གཅིག་གིས་བླངས་ནས་ཀྱང་། །འཇིག་རྟེན་ཁམས་
[263b.7]དག་མཐའ་ཡས་པའི། །འཇིག་རྟེན་ཁམས་ནི་དེ་དག་ཏུ། །བྱེ་མའི་རྡུལ་ནི་ཇི་སྙེད་ཉིད། །མ་ལུས་པར་ནི་འཇོག་བྱེད་པ། །དེ་བཞིན་དུ་ནི་སྦྱར་བྱས་པ། །མཁས་པ་གང་གིས་མི་ཤེས་ན། །བྱེ་མ་དག་གི་རྡུལ་གྱུར་པ། །འཇིག་རྟེན་ཁམས་སུ་བགྲང་བྱ་སྟེ། །དེ་བཞིན་ལྷོ་ཕྱོགས་དག་ཏུ་ཡང་། །མི་
[264a]
[264a.1]དག་གིས་ནི་འདོར་བར་བྱེད། །བྱེ་མའི་ཕུང་པོ་ཇི་སྙེད་དེ། །གང་དག་ང་ཡིས་སྔར་བསྟན་པ། །དེ་བཞིན་ཕྱོགས་བཞི་དག་ཏུ་ཡང་། །མི་ཡིས་བྱེ་མ་འདོར་བར་བྱེད། །སྔར་ནི་ཇི་སྙེད་བསྟན་པ་ཡི། །དེ་སྙེད་བྱེ་མར་གྱུར་པ་དང་། །ཇི་སྙེད་བསྟན་པའི་བྱེ་མ་སྙེད། །དེ་སྙེད་འཇིག་རྟེན་ཁམས་
[264a.2]དེ་དག །འདིར་ནི་དེ་དག་ཐམས་ཅད་ཀྱང་། །གྲོང་ཁྱེར་གྲུ་བཞི་གཅིག་གྱུར་ལ། །སྐྱེས་བུ་ལ་ལ་བྱུང་བས་ནི། །གྲོང་ཁྱེར་བརྩིགས་པ་དེ་དག་ཏུ། །རིན་པོ་ཆེ་ཡིས་བཀང་བྱས་ཏེ། །སྐྱོབ་པ་སངས་རྒྱས་རྣམས་ལ་ཕུལ། །སྦྱིན་དེ་དེ་དག་ལ་ཕུལ་བས། །འཇིག་རྟེན་མགོན་པོ་བསམ་མི་ཁྱབ། །རྐང་
[264a.3]གཉིས་གཙོ་བོར་གྱུར་ཅིག་ཅེས། །བྱང་ཆུབ་མཆོག་ཏུ་སྨོན་པར་བྱེད། །དེ་ནི་བྱང་ཆུབ་ཉིད་ཚོལ་ལ། །མདོ་འདི་དག་ནི་མི་ཚོལ་ཏེ། །ངས་བཤད་པ་ཡི་བགྲོ་བ་དག །མདོ་འདི་དག་ནི་རྙེད་མི་འགྱུར། །གང་ཞིག་མདོ་འདི་ཚོལ་བྱེད་པ། །དེ་སྙེད་བསོད་ནམས་འཕེལ་བར་འགྱུར། །མང་དུ་ཐོས་པ་
[264a.4]ཀུན་དགའ་བོ། །འདི་ལས་བྱང་ཆུབ་ལྷག་པར་ནི། །བགྲོ་མཛད་དེ་བཞིན་དགེ་སློང་དང་། །དགེ་སློང་མ་དག་ངས་ལུང་བསྟན། །ངས་བཤད་པ་ཡི་བགྲོ་བ་འདི། །གང་དག་ཚོལ་བྱེད་དེ་དག་གིས། །ང་སྔོན་བྲམ་ཟེ་ཁྱེའུ་དེའི་ཚེ། །གང་གིས་བྱང་ཆུབ་ཕྱིར་ལུང་བསྟན། །དེ་ཚེ་ཐོག་མར་བྱང་ཆུབ་
[264a.5]ཕྱིར། །གང་ལ་བསོད་ནམས་ངས་བསྐྲུན་པ། །མར་མེ་ཞེས་བྱ་བསམ་མི་ཁྱབ། །ཡེ་ཤེས་ལྡན་ཆེན་མཐོང་བ་ཡིན། །གང་དག་འདི་ལུང་ནོད་དེ་དག །རྫོགས་པའི་སངས་རྒྱས་དེ་མཐོང་ངོ་། །རྟག་པར་སེམས་ཅན་ཀུན་བདེ་ཕྱིར། །གྲངས་མེད་བདུན་བརྒྱ་རྫོགས་པ་སྟེ། །གཅིག་ཀྱང་མ་
[264a.6]ཚང་མེད་པར་ནི། །བྱང་ཆུབ་ཆེད་དུ་ངས་བཙལ་ལོ། །མང་ཐོས་ང་དང་ལྷན་ཅིག་ཏུ། །དེ་དག་གིས་ཀྱང་བསོད་ནམས་བསྐྱེད། །གང་དག་འདི་ནི་ལུང་ནོད་ཅིང་། །བྱང་ཆུབ་མཆོག་མར་སྨོན་བྱེད་པ། །དེ་དག་བྱང་ཆུབ་མི་ཉམས་ཤིང་། །དེ་དག་བྱང་ཆུབ་དཀོན་པ་མེད། །གང་དག་ངས་བཤད་
[264a.7]པ་ཡི་མདོ། །འདི་ནི་གང་དག་ལུང་ནོད་པ། །དེ་དག་སངས་རྒྱས་བྱང་ཆུབ་རྒྱུ། །ང་ཡིན་ཏེ་ནི་ཐེ་ཚོམ་མེད། །གང་དག་ཕྱི་མའི་དུས་དེ་ཚེ། །མི་རྣམས་ཀྱིས་ནི་ཚུལ་འདི་མཐོང་། །ཕྱི་མའི་དུས་ན་དགེ་སློང་དག །སངས་རྒྱས་བྱ་བ་བྱེད་པར་འགྱུར། །ངས་བསྟན་པ་ཡི་བགྲོ་བ་དག །འདི་ནི་གང་དག་
[264b]
[264b.1]འཛིན་འགྱུར་བ། །ཀུན་དགའི་དེ་ཕྱིར་དེ་ལ་ནི། །འདི་འདྲའི་མདོ་དག་ངས་གཏད་བྱ། །སངས་རྒྱས་ཀྱིས་བཤད་བགྲོ་བ་དག །ཡུལ་ཕྱོགས་གང་དུ་འདི་གསུང་བ། །ས་ཡི་ཕྱོགས་ནི་དེ་དག་ཏུ། །དེ་ཚེ་གནོད་སྦྱིན་མདངས་འཕྲོགས་པས། །སེམས་ཅན་རྣམས་ཀྱི་མདངས་མི་འཕྲོག །མང་ཐོས་དེ་ལྟར་ཤེས་པར་
[264b.2]གྱིས། །གང་དག་དུག་དང་བཅས་པའི་ལུས། །ཡུལ་ཕྱོགས་སུ་ནི་བསྐུར་བྱ་སྟེ། །དེ་ན་དེ་དག་དུག་མེད་པར། །འགྱུར་བ་ལ་ནི་ཐེ་ཚོམ་མེད། །སངས་རྒྱས་ཀྱིས་བཤད་བགྲོ་བ་དག །མདོ་འདི་གང་དུ་གསུངས་པ་ཡི། །ས་ཕྱོགས་དེ་ནི་ཀུན་དགའ་བོ། །མཆོད་རྟེན་གྱུར་པར་ཤེས་པར་གྱིས། །སྔོན་གྱི་
[264b.3]མགོན་པོ་འདས་པ་སྟེ། །འཇིག་རྟེན་སྣང་བྱེད་གང་དག་གིས། །ས་ཡི་ཕྱོགས་ནི་འདི་ཉིད་དུ། །མདོ་འདི་དག་ནི་རབ་ཏུ་བཤད། །སེམས་ཅན་མྱ་ངན་འཇིགས་བྱེད་པ། །ད་ལྟར་རྫོགས་སངས་རྒྱས་ངས་ཀྱང་། །ས་ཡི་ཕྱོགས་ནི་འདི་ཉིད་དུ། །མདོ་མཆོག་དག་ནི་བཤད་པར་བྱ། །འཇིག་རྟེན་མགོན་པོ་བསམ་
[264b.4]མི་ཁྱབ། །རྫོགས་པའི་སངས་རྒྱས་བྱམས་པས་ཀྱང་། །ས་ཡི་ཕྱོགས་ནི་འདི་ཉིད་དུ། །མདོ་སྡེ་འདི་ནི་འཆད་པར་འགྱུར། །མང་ཐོས་བྱམས་པ་འདི་ཡིས་ནི། །མདོ་འདི་སྟོན་པར་བྱེད་པ་ན། །ཐེར་འབུམ་བརྒྱད་ཅུ་ཚང་བ་དག །བྱང་ཆུབ་ཏུ་ཡང་ལུང་སྟོན་འགྱུར། །བདག་ནི་གང་གིས་ཡོངས་སྨིན་
[264b.5]བྱས། །ཀྱེ་མའོ་སངས་རྒྱས་ཤཱཀ་ཐུབ་ཅེས། །སྐད་ཅིག་དེ་ལ་ང་ཡི་མིང་། །རྫོགས་སངས་རྒྱས་ཀྱིས་བརྗོད་པར་འགྱུར། །བྱམས་པ་ཡི་ནི་ཐང་དག་ནས། །སྲོག་ཆགས་བྱེ་བ་གྲངས་མེད་པས། །ང་ཡི་མིང་ནི་ཐོས་ནས་ཀྱང་། །བྱང་ཆུབ་མཆོག་ཏུ་སྨོན་པར་བྱེད། །སྐད་ཅིག་དེ་ལ་སངས་རྒྱས་ལ། །དེ་
[264b.6]བཞིན་གཤེགས་པ་བྱམས་པ་ཡང་། །འཛུམ་པ་དག་ནི་མཛད་འགྱུར་ཞིང་། །དེ་ནི་ཆོ་འཕྲུལ་བསམ་མི་ཁྱབ། །ཕྱི་མའི་དུས་ན་གང་ཁ་ཅིག །ཚུལ་འདི་དག་ནི་ཚོལ་བྱེད་པ། །ཀུན་དགའ་དེ་ནི་དེ་ཡི་ཚེ། །བྱམས་དང་ཕྲད་པར་ལུང་བསྟན་བྱ། །ཤཱཀྱ་སེང་གེ་དེ་ཡིས་ནི། །མདོ་འདི་བཤད་པ་དེ་མོད་ལ། །སྲོག་
[264b.7]ཆགས་སྟོང་ཕྲག་བརྒྱད་ཅུ་གང་། །བྱང་ཆུབ་ལ་ནི་མངོན་པར་ཞུགས། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དགེ་སློང་ཆོས་བཞི་དང་ལྡན་ན་སངས་རྒྱས་ཀྱི་བྱང་ཆུབ་སྤོང་བར་བྱེད་དེ། བཞི་གང་ཞེ་ན། ཀུན་དགའ་བོ་འདི་ལ་དགེ་སློང་ལྷག་པའི་
[265a]
[265a.1]ང་རྒྱལ་ཅན་ཡིན་ཏེ། ལྷག་པའི་ང་རྒྱལ་ཅན་དེས་ལྷག་པའི་ང་རྒྱལ་མེད་པའི་ཆོས་ཐོས་ན་སྐྲག་ཅིང་དངང་ལ་རབ་ཏུ་དངང་བར་འགྱུར་རོ། །གཡང་ས་ཆེན་པོར་ཡང་ལྟུང་བར་འགྱུར་རོ། །དེས་གཏིང་དཔག་མེད་པ་ཡང་སྤོང་བར་བྱེད་ཅིང་མི་འཐུན་པར་སྨྲ་ལ་ཀུན་ནས་ཁྲོ་བར་བྱེད་དོ། །ཀུན་དགའ་བོ་
[265a.2]གཞན་ཡང་དགེ་སློང་དེ་ནི་བདག་ཏུ་མངོན་པར་ཞེན་ཅིང་མཚམས་དྲལ་བ་ཡིན་ཏེ་ཀུན་དགའ་བོ་ཆོས་གཉིས་པོ་འདི་དང་ལྡན་པའི་དགེ་སློང་ནི་སངས་རྒྱས་ཀྱི་བྱང་ཆུབ་སྤོང་བར་བྱེད་ཅིང་མི་འཐུན་པར་སྨྲ་ལ་ཀུན་ནས་ཁྲོ་བར་བྱེད་དོ། །ཀུན་དགའ་བོ་གཞན་ཡང་དགེ་སློང་ཚུལ་ཁྲིམས་འཆལ་པ་ཆོ་ག་ལ་ལོག་པར་
[265a.3]ཞུགས་པ་ཡིན་ཏེ་དེ་ཚུལ་ཁྲིམས་འཆལ་པ་དང་ལྡན་པས་ཚུལ་ཁྲིམས་ཀྱི་གཏམ་ཐོས་ན་ཞུམ་པར་འགྱུར་ཏེ་ཀུན་དགའ་བོ་ཆོས་གསུམ་པོ་འདི་དང་ལྡན་པའི་དགེ་སློང་ནི་སངས་རྒྱས་ཀྱི་བྱང་ཆུབ་སྤོང་བར་བྱེད་ཅིང་མི་འཐུན་པར་སྨྲ་ལ་ཀུན་ནས་ཁྲོ་བར་བྱེད་དོ། །ཀུན་དགའ་བོ་གཞན་ཡང་དགེ་སློང་དམིགས་པར་ལྟ་
[265a.4]བ་ཅན་བདག་ཏུ་སྨྲ་བ་ཡིན་ཏེ་དེས་སྟོང་པ་ཉིད་ཀྱི་གཏམ་ཐོས་ན་ཆགས་པ་མེད་པ་ལ་སྐྲག་ཅིང་དངང་ལ་རབ་ཏུ་དངང་བར་འགྱུར་ཏེ་ཀུན་དགའ་བོ་ཆོས་བཞི་པོ་འདི་དག་དང་ལྡན་པའི་དགེ་སློང་ནི་སངས་རྒྱས་ཀྱི་བྱང་ཆུབ་ནི་སྤོང་བར་བྱེད་ཅིང་མི་འཐུན་པར་སྨྲ་ལ་ཀུན་ནས་ཁྲོ་བར་བྱེད་དོ། །བཅོམ་ལྡན་འདས་ཀྱིས་དེ་
[265a.5]སྐད་ཅེས་བཀའ་སྩལ་ནས། བདེ་བར་གཤེགས་པས་དེ་སྐད་གསུངས་ཏེ་སྟོན་པས་གཞན་ཡང་འདི་སྐད་ཅེས་བཀའ་སྩལ་ཏོ། །དགེ་སློང་ལྷག་པའི་ང་རྒྱལ་ཅན། །མ་ཐོབ་ཐོབ་པའི་འདུ་ཤེས་ཅན། །དེ་ནི་དེས་ན་ངས་བསྟན་པའི། །ཟབ་པའི་ཆོས་ནི་སྤོང་བར་བྱེད། །འཇིག་རྟེན་རྒྱང་པན་འདྲེས་པ་ཡི། །དགེ་
[265a.6]སློང་ཆོས་སྨྲ་གང་ཡིན་པས། །ངས་བསྟན་པ་ཡི་མདོ་ཟབ་པ། །འདི་ནི་རབ་ཏུ་སྤོང་བར་བྱེད། །བདག་ཏུ་སྨྲ་བའི་དགེ་སློང་གང་། །དམིགས་པ་ལ་ནི་རབ་གནས་པས། །བདག་མེད་ཆོས་དག་ཐོས་ནས་ཀྱང་། །ང་ཡི་བསྟན་པ་སྤོང་བར་བྱེད། །དགེ་སློང་ཚུལ་ཁྲིམས་འཆལ་པ་གང་། །སྡིག་པའི་ཆོས་ཅན་མི་
[265a.7]སྡོམ་པས། །ཡོ་བྱད་བསྙུངས་པའི་ཆོས་ཐོས་ན། །ང་ཡི་བསྟན་པ་སྤོང་བར་བྱེད། །སྐྱོབ་པ་ཤཱཀྱ་སེང་གེ་ངའི། །བསྟན་པ་ཤེས་རབ་འཆལ་པ་ཡིས། །སྤངས་ནས་ཀྱང་ནི་ལུས་ཞིག་ནས། །ངན་འགྲོ་རྣམས་སུ་སྐྱེ་བར་འགྱུར། །ཀུན་དགའ་བོ་ཆོས་བཞི་དང་ལྡན་པའི་དགེ་སློང་གིས་དེ་བཞིན་
[265b]
[265b.1]གཤེགས་པས་ཐུགས་སུ་ཆུད་པའི་ཆོས་འདུལ་བ་དག་ཐོས་ན་དགའ་བ་དང་མཆོག་ཏུ་དགའ་བ་རྒྱ་ཆེན་པོ་དག་རབ་ཏུ་ཐོབ་པར་འགྱུར་རོ། །ཀུན་དགའ་བོ་འདི་ལ་བཞི་གང་ཞེ་ན། དགེ་སློང་ལྷག་པའི་ང་རྒྱལ་མེད་པ་ཅན་ཡིན་ནོ། །འཇིག་རྟེན་རྒྱང་པན་པ་དང་མ་འདྲེས་པ་ཡིན་ནོ། །གཞན་དག་ལ་ཆོས་དག་
[265b.2]པ་སྟོན་པ་ཡིན་ནོ། །དམིགས་པ་དང་ལྡན་པ་མ་ཡིན་ནོ། །བདག་ཏུ་མངོན་པར་ཞེན་པ་མ་ཡིན་ནོ། །དགེ་བའི་ཆོས་ཅན་ཚུལ་ཁྲིམས་དང་ལྡན་པ་ཡིན་ནོ། །ཀུན་དགའ་བོ་ཆོས་བཞི་པོ་འདི་དག་དང་ལྡན་པའི་དགེ་སློང་གིས་དེ་བཞིན་གཤེགས་པས་ཐུགས་སུ་ཆུད་པའི་ཆོས་འདུལ་བ་དག་ཐོས་ན་དགའ་བ་
[265b.3]དང་མཆོག་ཏུ་དགའ་བ་རྒྱ་ཆེན་པོ་དག་རབ་ཏུ་ཐོབ་པར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བདེ་བར་གཤེགས་པས་དེ་སྐད་གསུངས་ཏེ། སྟོན་པས་གཞན་ཡང་འདི་སྐད་ཅེས་བཀའ་སྩལ་ཏོ། །དགེ་སློང་ང་རྒྱལ་མེད་པ་གང་། །ཡང་དག་ཆོས་ལ་རབ་གནས་དེས། །
[265b.4]ཟབ་པའི་ཆོས་དག་ཐོས་ནས་ནི། །དགའ་བ་མཚུངས་མེད་དེས་འཐོབ་བོ། །ཆོས་ཉིད་ཟབ་པ་ཐོབ་ནས་ཀྱང་། །ཡང་དག་ཆོས་ལ་རབ་གནས་པས། །དམན་པ་འདི་ནི་རབ་བསྒྲགས་ཏེ། །འཇིག་རྟེན་རྒྱང་པན་སྟེན་མི་བྱེད། །བདག་མེད་ཆོས་དག་ཐོས་ནས་ཀྱང་། །གཅིག་ཏུ་མྱུར་བར་ཞུམ་མི་
[265b.5]འགྱུར། །ཟླ་བ་ཡར་གྱི་ངོ་ལྟར་ནི། །དེ་ཡི་ཡེ་ཤེས་རྣམ་པར་འཕེལ། །བདག་མེད་ཆོས་དག་ཐོས་ནས་ཀྱང་། །གང་གི་ཐེ་ཚོམ་ཡོད་མིན་ཞིང་། །ཟླ་བ་ཡར་གྱི་ངོ་ལྟར་ནི། །དེ་ཡི་ཡེ་ཤེས་རྣམ་པར་འཕེལ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་དང་། ལྷ་དང་། མི་དང་། 
[265b.6]ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་བཅོམ་ལྡན་འདས་ཀྱིས་གསུངས་པ་ལ་ཡི་རངས་ཏེ་མངོན་པར་བསྟོད་དོ།། །།དེ་བཞིན་གཤེགས་པ་བགྲོ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སྟོ།། །།རྒྱ་གར་གྱི་མཁན་པོ་ཛྙཱ་ན་གར་བྷ་དང་། 
[265b.7]ལོ་ཙྪ་བ་བན་དེ་དཔལ་གྱི་དབྱངས་ཀྱིས་བསྒྱུར་ཅིང་། ཞུ་ཆེན་གྱི་ལོ་ཙྪ་བ་བན་དེ་དཔལ་བརྩེགས་ཀྱིས་ཞུས་ཏེ་གཏན་ལ་ཕབ་པ།། །།
[266a]
[266a.1]{T230}༄༅༅། །རྒྱ་གར་སྐད་དུ། མ་ཧ་སན་ནི་པཱ་ཏཱད་མ་ཧཱ་ཡཱ་ན་སཱུ་ཏྲཱཏཏ་ཐཱ་ག་ཏ་ཤྲཱི་ས་མ་ཡ་ན་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འདུས་པ་ཆེན་པོ་ཐེག་པ་ཆེན་པོའི་མདོ་སྡེ་ལས་དེ་བཞིན་གཤེགས་པའི་དཔལ་གྱི་དམ་ཚིག་ཅེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་
[266a.2]དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཚངས་པ་ཆེན་པོའི་ཕུར་བུ་མཐའ་ཡས་མུ་མེད་པ་ལུང་བསྟན་པ། དྲང་སྲོང་རྣམས་ཀྱི་གནས་ཐུབ་པའི་རྟེན་རི་ཐེར་སྒྲ་ལ་ཉན་ཐོས་ཀྱི་དགེ་འདུན་ཆེན་པོ་ལ་འདི་ལྟ་སྟེ། བཅོམ་
[266a.3]ལྡན་འདས་ཀྱི་ཉན་ཐོས་བགྲང་བ་ལས་འདས་པ་དག་དང་། བྱང་ཆུབ་སེམས་དཔའི་དགེ་འདུན་ཆེན་པོ་འདི་ལྟ་སྟེ། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་དེར་འདུས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བགྲང་བ་ལས་འདས་པ་དག་དང་ཐབས་ཅིག་ཏུ་བཞུགས་སོ། །དེའི་ཚེ་འཁོར་
[266a.4]འདུས་པ་ཆེན་པོ་དེ་ན་དཔལ་ལྷ་མོ་ཆེན་མོ་ཆོས་ཉན་པའི་ཕྱིར། བཅོམ་ལྡན་འདས་ཀྱི་སྤྱན་སྔར་ཐག་མི་རིང་བ་ཞིག་ན་འདུག་གོ། །དེ་ནས་དཔལ་ལྷ་མོ་ཆེན་མོ་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་
[266a.5]པ་བཅོམ་ལྡན་འདས་འདི་ནི་སྦྱིན་པ་ལས་བྱུང་བའི་བསོད་ནམས་བགྱི་བའི་དངོས་པོའི་གཟིངས་ཀྱིས་སྐྱེ་བའི་རྒྱ་མཚོ་ལས་སྒྲོལ་བར་མི་བགྱིད་པ་དག་མཆིས་ལགས་སོ། །དེ་ཅིའི་སླད་དུ་ཞེ་ན། སངས་རྒྱས་ཀྱི་ཞིང་ཉོན་མོངས་པ་ཅན་སྙིགས་མ་ལྔ་དང་ལྡན་པ་འདི་ན་སེམས་ཅན་བསོད་ནམས་སུ་གདགས་པ་དང་
[266a.6]བྲལ་བ་དག་ཕལ་ཆེ་ལགས་ཏེ། རྒྱུ་དེ་དང་རྐྱེན་དེས་ན་བྱང་ཆུབ་སེམས་དཔའ་སེམས་དཔའ་ཆེན་པོ་དག་འདིར་སེམས་ཅན་རྣམས་ལ་སྙིང་རྗེ་ཆེན་པོ་དག་བསྐྱེད་པར་བགྱིད་ལགས་སོ། །འདི་ན་སེམས་ཅན་རྣམས་གང་གིས་ན་རྒྱུ་མ་མཆིས་པར་སྨྲ་ཞིང་ལོངས་སྤྱོད་དང་བྲལ་ལ། ཚོལ་ཁྲོས་སྡུག་
[266a.7]བསྔལ་ཞིང་ཉམ་ཐག་པ་དང་། དོན་མ་མཆིས་པར་འབད་པ་དེ་དག་ནི་སྦྱིན་པ་རྣམ་པར་བགེད་པ་མ་མཆིས་པར་ཡོངས་སུ་སྨིན་པར་བགྱིད་པའི་རྔོ་མི་ཐོགས་ཏེ། དེ་ལྟ་བས་ན་བདག་ཅག་གིས་སྦྱིན་པའི་གོ་བགོས་ཏེ། བརྩོན་འགྲུས་བརྩམ་པར་བགྱི་ཞིང་། འདི་ལྟར་བདག་ཅག་གིས་སྦྱིན་
[266b]
[266b.1]པའི་གཟིངས་ཀྱིས་སྐྱེ་བའི་རྒྱ་མཚོ་ལས་བསྒྲལ་བར་བགྱིའོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སྦྱིན་པ་ལས་བྱུང་བའི་བསོད་ནམས་ཀུན་ཏུ་སྤྱོད་པར་བགྱི་བའི་དངོས་པོས། སངས་རྒྱས་ཀྱི་ཡེ་ཤེས་ཀྱི་རྒྱ་མཚོ་བླ་ན་མ་མཆིས་པ་ལ་འཇུག་པར་བགྱིད་པ་ནས་ཆོས་ཀྱི་རྒྱལ་པོ་བླ་ན་མ་
[266b.2]མཆིས་པར་དབང་བསྐུར་བ་རབ་ཏུ་ཐོབ་པར་བགྱིད་པའི་བར་དུའོ། །བཙུན་པ་བཅོམ་ལྡན་འདས་འདི་ན་སེམས་ཅན་རྟག་པར་སྨྲ་བ་འདི་དག་ལོངས་སྤྱོད་དང་། ཉེ་བར་སྤྱོད་པ་རྒྱ་ཆེན་པོ་དང་བྲལ་ལ་ཚོལ་ཁྲོས་སྡུག་བསྔལ་ཞིང་ཉམ་ཐག་པ་དག་མཆིས་ཏེ། དེ་དག་ཚུལ་ཁྲིམས་རྣམ་པར་
[266b.3]བགེད་པ་མ་མཆིས་པར་ཡོངས་སུ་སྨིན་པར་བགྱིད་པར་རྔོ་མི་ཐོགས་པས། འདིར་སེམས་ཅན་རྟག་པར་སྨྲ་བ་རྣམས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སྙིང་རྗེ་ཆེན་པོ་དག་སྐྱེད་པར་བགྱིད་ཅིང་། ཚུལ་ཁྲིམས་ཀྱི་གོ་བགོས་པའི་གཟིངས་ཀྱིས་སེམས་ཅན་རྟག་པར་
[266b.4]སྨྲ་བ་འདི་དག་སྐྱེ་བའི་རྒྱ་མཚོ་འདི་ལས་བསྒྲལ་བར་བགྱིའོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཚུལ་ཁྲིམས་ལས་བྱུང་བའི་བསོད་ནམས་ཀུན་ཏུ་སྤྱོད་པར་བགྱིད་པའི་དངོས་པོས་སེམས་ཅན་རྣམས་དགེ་བ་བཅུའི་ལས་ཀྱི་ལམ་གྱིས་ཡོངས་སུ་སྨིན་པར་བགྱིད་པ་དང་། སངས་
[266b.5]རྒྱས་ཀྱི་ཡེ་ཤེས་ཀྱི་རྒྱ་མཚོ་བླ་ན་མ་མཆིས་པ་ལ་འཇུག་པར་བགྱིད་པ་ནས་ཆོས་ཀྱི་རྒྱལ་པོ་བླ་ན་མ་མཆིས་པར་དབང་བསྐུར་བ་རབ་ཏུ་ཐོབ་པར་བགྱིད་པའི་བར་དུའོ། །བཙུན་པ་བཅོམ་ལྡན་འདས་འདི་ན་སེམས་ཅན་གང་དག་ཕྲ་མ་དང་། ཚིག་རྩུབ་པོ་དང་། ཆགས་སེམས་དང་། གནོད་
[266b.6]སེམས་ཀུན་དུ་སྤྱོད་པའི་ཡིད་ཀྱིས་དེ་དག་འཇིག་ཚོགས་ལ་ལྟ་བ་དང་ལྡན་ཞིང་ལོངས་སྤྱོད་དང་། ཉེ་བར་སྤྱོད་པ་དང་བྲལ་ལ་ཚོལ་ཁྲོས་སྡུག་བསྔལ་ཞིང་ཉམ་ཐག་པ་དག་མཆིས་ཏེ། སེམས་ཅན་དེ་དག་རབ་ཏུ་འབྱུང་བའི་ཚུལ་ཁྲིམས་དང་། སྡོམ་པ་མ་མཆིས་པར་ཡོངས་སུ་
[266b.7]སྨིན་པར་བགྱིད་པར་རྔོ་མི་ཐོགས་པས་སེམས་ཅན་ཕྲ་མ་དང་། ཚིག་རྩུབ་པོ་དང་། ཆགས་སེམས་དང་། གནོད་སེམས་ཀུན་ཏུ་སྤྱོད་ཅིང་། འཇིག་ཚོགས་ལ་ལྟ་བ་དང་ལྡན་པ་ཡང་བ་སྤྱོད་པ་དེ་དག་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སྙིང་རྗེ་ཆེན་པོ་དག་སྐྱེད་པར་བགྱིད་
[267a]
[267a.1]དེ། བཅོམ་ལྡན་འདས་སེམས་ཅན་དེ་དག་མི་རྟག་པའི་ཚུལ་གྱིས་བསྟན་པ་ལ་འཇུག་པར་བགྱིད་པ་དང་། རབ་ཏུ་འབྱུང་བའི་སྡོམ་པས་སེམས་ཅན་རྣམས་ཡོངས་སུ་སྨིན་པར་བགྱིད་པ་ཡང་བདག་ཅག་གིས་བཟོད་པ་དང་། བརྩོན་འགྲུས་བརྩམས་ནས་བདག་ཅག་གིས་རབ་ཏུ་
[267a.2]འབྱུང་བའི་སྡོམ་པའི་གཟིངས་ཀྱིས་སྐྱེ་བའི་རྒྱ་མཚོ་ལས་བསྒྲལ་བར་བགྱིའོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཚུལ་ཁྲིམས་ལས་བྱུང་བའི་བསོད་ནམས་བགྱི་བའི་དངོས་པོ་རྟག་པའི་ཚུལ་གྱིས་སེམས་ཅན་རྣམས་རབ་ཏུ་འབྱུང་བའི་ཚུལ་ཁྲིམས་དང་། སྡོམ་པས་ཡོངས་སུ་སྨིན་པར་
[267a.3]བགྱིད་དེ། དེས་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སངས་རྒྱས་ཀྱི་ཡེ་ཤེས་ཀྱི་རྒྱ་མཚོ་བླ་ན་མ་མཆིས་པར་འཇུག་པར་བགྱིད་པ་ནས་ཆོས་ཀྱི་རྒྱལ་པོ་བླ་ན་མ་མཆིས་པར་དབང་བསྐུར་བ་ཐོབ་པར་བགྱིད་པའི་བར་དུའོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་
[267a.4]ཆེན་པོ་དག་བསམ་གཏན་དང་པོའི་ཕ་རོལ་ཏུ་ཕྱིན་པ་ཡོངས་སུ་སྦྱོང་ཞིང་སློབ་པ་ན་བསམ་གཏན་གྱི་ཡན་ལག་རྣམས་འཚལ་བ་དང་། འདོད་པའི་ཁམས་ལས་ཡང་དག་པར་འདའ་བ་དང་། ཡན་ལག་ལྔ་དང་ལྡན་ཞིང་ཡན་ལག་ལྔ་སྤངས་པ་དང་། རྫུ་འཕྲུལ་གྱི་རྐང་པ་བཞིས་རྣམ་པར་
[267a.5]རྩེ་བ་མངོན་པར་འཚལ་བ་དང་། སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་། བཀུར་སྟི་བགྱི་བ་དང་། དམ་པའི་ཆོས་མཉན་པའི་སླད་དུ་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་མཆི་བ་ལ་མཁས་པ་དང་། སེམས་ཅན་རྣམས་ཀྱི་ལམ་
[267a.6]གསུམ་མོ། །གསུམ་འདི་ལྟ་སྟེ། ལས་ཀྱི་ལམ་དང་། ཉོན་མོངས་པའི་ལམ་དང་། སྡུག་བསྔལ་གྱི་ལམ་དག་སྐེམས་པར་བགྱིད་པ་དང་། བསྒོམས་པ་ལས་བྱུང་བའི་བསོད་ནམས་བགྱི་བའི་དངོས་པོ་རྫོགས་པར་བགྱིད་པ་དག་ཇི་ལྟ་བུ་ལགས། དེ་བཞིན་དུ་བསམ་གཏན་གྱི་ཕ་
[267a.7]རོལ་ཏུ་ཕྱིན་པ་ཡོངས་སུ་རྫོགས་པར་བགྱིད་པ་ཇི་ལྟ་བུ་ལགས། དེའི་ཕ་རོལ་ཏུ་ཕྱིན་པ་དྲུག་པོ་ཡོངས་སུ་རྫོགས་པར་འགྱུར་བ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དག་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། 
[267b]
[267b.1]དཔལ་ཆོ་ག་ཤེས་ལེགས་སོ་ལེགས་སོ། །དཔལ་ཆོ་ག་ཤེས་ཁྱོད་ཀྱིས་གང་གི་ཚེ་ཆོས་བཞི་པོ་འདི་ལ་ཡོངས་སུ་རྫོགས་པར་སྤྱད་ཅིང་གོམས་པར་བྱས་ཀྱང་ཁྱོད་ཀྱིས་སེམས་ཅན་གཞན་དང་། གང་ཟག་གཞན་དག་གི་དོན་དུ་དེ་བཞིན་གཤེགས་པ་ལ་དོན་འདི་འདྲི་བར་སེམས་པ། དཔལ་ཆོ་ག་
[267b.2]ཤེས་དེའི་ཕྱིར་ལེགས་པར་ཉོན་ལ་རབ་ཏུ་ཡིད་ལ་ཟུང་ཞིག་དང་བཤད་དོ། །བཙུན་པ་བཅོམ་ལྡན་འདས་དེ་ལྟར་འཚལ་ལོ་ཞེས་བྱ་བ་ནས། བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ་ཞེས་བྱ་བའི་བར་དུའོ། །དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོ་དག་
[267b.3]བསམ་གཏན་དང་པོའི་ཕ་རོལ་ཏུ་ཕྱིན་པ་ཡོངས་སུ་སྦྱོང་ཞིང་སློབ་པ་ན་བསམ་གཏན་གྱི་ཡན་ལག་རྣམས་ཤེས་པ་དང་། འདོད་པའི་ཁམས་ལས་ཡང་དག་པར་འདའ་བ་དང་། ཡན་ལག་ལྔ་དང་ལྡན་ཞིང་ཡན་ལག་ལྔ་སྤངས་པ་དང་། རྫུ་འཕྲུལ་གྱི་རྐང་པ་བཞིས་རྩེ་བ་མངོན་པར་ཤེས་
[267b.4]པ་དང་། སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་། བཀུར་སྟི་བྱ་བ་དང་། དམ་པའི་ཆོས་མཉན་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་འགྲོ་བ་ལ་མཁས་པ་དང་། སེམས་ཅན་རྣམས་ཀྱི་ལམ་གསུམ་པོ་ལས་ཀྱི་ལམ་དང་། ཉོན་
[267b.5]མོངས་པའི་ལམ་དང་། སྡུག་བསྔལ་གྱི་ལམ་དག་བསྐམས་པ་དང་། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་རྫོགས་པར་བྱེད་པ་དང་། བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་དང་། དེའི་ཕ་རོལ་ཏུ་ཕྱིན་པ་དྲུག་པོ་ཡོངས་སུ་རྫོགས་པར་འགྱུར་བ་
[267b.6]དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དག་ཇི་ལྟ་བུ་ཡིན་ཞེ་ན། དཔལ་ཆོ་ག་ཤེས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དག་ཐམས་ཅད་ཀྱི་དང་པོར་དབུགས་རྔུབ་པ་དང་། དབུགས་འབྱུང་བའི་མཚན་མའི་
[267b.7]དམིགས་པ་ཐམས་ཅད་ལ་སེམས་གཏོད་པར་བྱེད་དེ། དེ་གཡེང་བ་མེད་པའི་སེམས་ཀྱིས་དབུགས་རྔུབ་པར་བྱེད་དོ། །དབུགས་འབྱུང་བར་བྱེད་དོ། །དེ་དང་པོར་དབུགས་རྔུབ་པའི་སེམས་ཀྱིས་སེལ་བར་བྱེད་པ་དེ་དག་ནི་དེའི་རྣམ་པར་རྟོག་པ་ཡིན་ནོ། །དེ་ངེས་པར་འབྱུང་བ་ན་དབུགས་
[268a]
[268a.1]འབྱུང་བའི་སེམས་ཀྱིས་སེལ་བ་དེ་དག་ནི་དེའི་རྣམ་པར་དཔྱོད་པ་ཡིན་ནོ། །དེ་ལ་དགའ་ཞིང་ཚིམ་པ་གང་ཡིན་པ་དང་། སེམས་རྩེ་གཅིག་པ་ཉིད་གང་ཡིན་པ་དང་། གཡེང་བ་མེད་པ་གང་ཡིན་པ་དེས་ན་དེ་ངེས་པར་འབྱུང་བ་ལ་གནས་ཤིང་རྣམ་པར་རྟོག་པ་དང་། རྣམ་པར་དཔྱོད་པ་
[268a.2]སྤོང་བའི་སེམས་དང་ལྡན་པ་ཡིན་ནོ། །དེ་ལྟར་ན་དེར་དེས་རྣམ་པར་རྟོག་པ་དང་། རྣམ་པར་དཔྱོད་པ་དང་བཅས་པའི་བསམ་གཏན་དང་པོ་ཐོབ་པ་ཡིན་ནོ། །དེ་ལ་མཚན་མ་འདི་དག་འབྱུང་སྟེ། དེའི་ལུས་ཐམས་ཅད་གཡོ་བར་འགྱུར་རོ། །དྲོ་བར་འགྱུར་རོ། །དེར་དེ་འདོད་པའི་འདུན་པའི་སྒྲིབ་
[268a.3]པ་སྤོང་བ་ཡིན་ནོ། །དེ་མི་དགེ་བའི་ཆོས་ཐམས་ཅད་གནོན་པར་བྱེད་དོ། །དེ་གང་གི་ཚེ་བརྩོན་པ་དྲག་པོས་ཡིད་ལ་བྱེད་ཅིང་གནས་པ་དེས་ན་དེ་རྣམ་པར་རྟོག་པ་དང་། རྣམ་པར་དཔྱོད་པ་ཉེ་བར་ཞི་བ་ཡིན་ཏེ། དེས་ན་རྣམ་པར་རྟོག་པ་དང་། རྣམ་པར་དཔྱོད་པ་མེད་པའི་བསམ་
[268a.4]གཏན་གཉིས་པ་ཐོབ་པ་ཡིན་ནོ། །དེ་ལྟར་དེའི་ལུས་ཐམས་ཅད་ཤིན་ཏུ་སིམ་པ་དང་། བདེ་བ་དང་། ཚིམ་པར་འགྱུར་བ་ནི་དཔེར་ནའོ་མ་འཇམ་ཙམ་གྱིས་ལུས་ལ་ཅིག་ཅར་བླུགས་ན་བདེ་བ་མྱོང་བ་བཞིན་ནོ། །དེས་བདག་ནི་འདི་ལྟར་གྱུར་པར་ཤེས་ཏེ། དེས་ཟང་ཟིང་མེད་པའི་དགའ་བ་དང་
[268a.5]བདེ་བ་དེ་ལྟ་བུ་དང་ལྡན་ནོ་སྙམ་དུ་ཤེས་སོ། །བྱང་ཆུབ་སེམས་དཔའ་དེས་དཀོན་མཆོག་གསུམ་ལ་དད་པ་ཐོབ་ནས། དེ་འདི་སྙམ་དུ་བདག་གིས་ནི་སེམས་ཅན་ཐམས་ཅད་ཀྱི་དོན་དུ་གོ་ཆ་ཆེན་པོ་བགོས་ནས། བསམ་གཏན་ལ་ཡང་མངོན་པར་བརྩོན་པར་བྱ་ཞིང་། བདག་གིས་ཅི་
[268a.6]ནས་ཀྱང་ལུས་དང་སེམས་ཀྱི་བདེ་བ་ཡང་དོར་བར་བྱའོ་སྙམ་དུ་སེམས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དབུགས་རྔུབ་པ་དང་། དབུགས་འབྱུང་བ་གོམས་པར་བྱ་བ་སེམས་ཀྱི་དམིགས་པ་དག་འདོར་བར་བྱེད་དོ། །དེ་སྣའི་རྩེ་མོར་སེམས་གཏོད་པར་བྱེད་དེ་གང་
[268a.7]གིས་འཇུག་པ་དང་། ངེས་པར་འབྱུང་བ་དབུགས་རྔུབ་པ་དང་། དབུགས་འབྱུང་བ་ལ་གནས་པའི་སེམས་ཀྱིས་ཉེ་བར་རྟོག་པར་བྱེད་དོ། །དེ་སེམས་དེའི་སྐད་ཅིག་མ་ལ་ཞིག་པ་དང་། སྐྱེ་བ་དང་། འཇིག་པ་ཉེ་བར་རྟོག་པར་བྱེད་དེ། སེམས་དང་། ཡིད་དང་། རྣམ་པར་
[268b]
[268b.1]ཤེས་པ་དང་། ཕུང་པོ་དང་། ཁམས་དང་། སྐྱེ་མཆེད་ཐམས་ཅད་ལ་ཆུ་ཟླ་དང་། མིག་ཡོར་དང་། སྨིག་རྒྱུ་ལྟ་བུ་དང་། གློག་ལྟ་བུ་དང་། བདག་པོ་མེད་པ་དང་། ཐམས་ཅད་སྐད་ཅིག་མ་འཇིག་པ་དང་ལྡན་པར་རྟོགས་ཏེ། དེ་དེ་ལྟར་དགའ་བ་དང་། བདེ་བ་རབ་ཏུ་གཏོང་བར་བྱེད་དེ། དེས་
[268b.2]དེར་བསམ་གཏན་གསུམ་པ་ཡང་ཐོབ་པ་ཡིན་ནོ། །གང་དུ་ཆོས་དེ་དག་འཕེལ་བཞིན་དུ་འགོག་པ་ཡིད་ལ་བྱེད་པའི་སེམས་ཀྱིས་བསམ་གཏན་བཞི་པ་རྫོགས་པར་བྱས་ཏེ་གནས་པ་དེ་ལ་མཚན་མ་འདི་དག་འབྱུང་སྟེ། དེས་མིག་གཉིས་ཀ་བཙུམས་ཀྱང་ཉི་མའི་སྣང་བ་ཆེན་པོ་ལྟ་བུར་སྣང་བ་དག་
[268b.3]ཡང་དག་པར་ལྟ་བར་བྱེད་པ་ན། དེ་འདི་སྙམ་དུ་མཚན་མའི་སྟོབས་སྣང་བའི་རྐྱེན་ལས་སེམས་ཅན་ཐམས་ཅད་ཀྱི་ཕུང་པོ་དང་། ཁམས་དང་། སྐྱེ་མཆེད་དང་། ཉོན་མོངས་པ་དང་། ཉེ་བའི་ཉོན་མོངས་པ་རྣམ་པར་འཕེལ་ཞིང་འབར་བས་བདག་གིས་ཅི་ནས་ཀྱང་། ཡིད་ལ་བྱེད་པའི་སེམས་ཀྱི་
[268b.4]དམིགས་པའི་སྣང་བ་དག་དོར་བར་བྱའོ་སྙམ་དུ་སེམས་སོ། །དེ་དེར་དེའི་ཚོར་བ་དང་། འདུ་ཤེས་དང་། སེམས་པ་དང་། རེག་པ་གང་ཡིན་པ་ཡིད་ལ་བྱེད་པ་ཀུན་འབྱུང་བ་དག་སྐྱེ་ཞིང་འཇིག་པ་དང་། འགོག་པའི་ཚུལ་གྱིས་རབ་ཏུ་ཞི་བར་བྱེད་ལ། འགོག་པའི་གྲོང་ཁྱེར་ཤིན་ཏུ་
[268b.5]ཡོངས་སུ་དག་པར་འཇུག་པར་ཡང་བྱེད་དོ། །དེ་ལུས་དང་། ངག་དང་། ཡིད་ལ་བྱེད་པ་ཤིན་ཏུ་སྦྱངས་པ་ལ་གནས་སོ། །ཡང་དེ་ལས་ཀྱང་ལྡང་ངོ་། །ཡང་ན་དབུགས་རྔུབ་པ་དང་། དབུགས་འབྱུང་བའི་མཚན་མ་དག་འཛིན་པར་བྱེད་ལ། རེག་པ་ཡིད་ལ་བྱེད་པས་མཚན་མ་ལ་ཉེ་
[268b.6]བར་རྟོག་པར་ཡང་བྱེད་དོ། །ཡང་སྟོང་པ་ཉིད་ཀྱི་ཏིང་ངེ་འཛིན་ལ་འཇུག་པར་ཡང་བྱེད་ལ། ཡང་ན་དབུགས་རྔུབ་པ་དང་། དབུགས་འབྱུང་བའི་སྐྱེ་བ་དང་། འཇིག་པའི་མཚན་མའི་དམིགས་པ་དག་ཡང་དག་པར་ལྟ་བར་ཡང་བྱེད་དོ། །སྨོན་པའི་ཏིང་ངེ་འཛིན་དེ་ལ་ཡང་གནས་ལ་ཡང་
[268b.7]ན་དབུགས་རྔུབ་པ་དང་། དབུགས་འབྱུང་བའི་ཞི་བ་དང་། འགོག་པ་ལ་ཡང་དག་པར་ལྟ་བར་ཡང་བྱེད་དོ། །མཚན་མ་མེད་པའི་ཏིང་ངེ་འཛིན་ལ་གནས་པ་དེ་བཞིན་དུ་དྲན་པ་ཉེ་བར་གཞག་པ་བཞི་བསྒོམ་པ་ཡང་ཡོངས་སུ་རྫོགས་པར་འགྱུར་རོ། །དེ་ལ་རྣམ་པར་ཐར་པ་གསུམ་བསྒོམ་
[269a]
[269a.1]པ་ཡོངས་སུ་རྫོགས་པར་ཡང་འགྱུར་ལ། ཡང་ན་དབུགས་རྔུབ་པ་དང་། དབུགས་འབྱུང་བར་མི་སྨོད་ཅིང་འཇིག་པའི་ཚུལ་གྱིས་དམིགས་པས་ཉེ་བར་རྟོག་པར་ཡང་བྱེད་དོ། །དེ་ལ་ཡང་དག་པའི་སྤོང་བ་བཞི་བསྒོམ་པ་ཡོངས་སུ་རྫོགས་པར་ཡང་འགྱུར་ལ། ཡང་ན་དབུགས་རྔུབ་
[269a.2]པ་དང་། དབུགས་འབྱུང་བའི་སྐྱེ་བ་དང་། ནུབ་པའི་མཚན་མ་ལ་ཉེ་བར་རྟོགས་པར་ཡང་བྱེད་དོ། །དེ་རྫུ་འཕྲུལ་གྱི་རྐང་པ་བཞི་བསྒོམ་པ་ཡོངས་སུ་རྫོགས་པར་ཡང་འགྱུར་ལ། ཡང་ན་དབུགས་རྔུབ་པ་དང་། དབུགས་འབྱུང་བའི་མཚན་མ་ལ་དམིགས་པས་ཉི་ཟེར་གྱི་རྡུལ་དང་འདྲ་བར་ཕྱེ་མར་
[269a.3]རླགས་པ་བཞིན་དུ་རང་གི་ལུས་ལ་ཉེ་བར་རྟོག་པར་ཡང་བྱེད་དོ། །དེ་དབང་པོ་ལྔ་བསྒོམ་པ་ཡོངས་སུ་རྫོགས་པར་ཡང་འགྱུར་ལ། ཡང་ན་དབུགས་རྔུབ་པ་དང་། དབུགས་འབྱུང་བ་སྐྱེ་བ་དང་། ནུབ་པའི་ཚུལ་གྱིས་འདུ་བྱེད་གསུམ་ལ་ཉེ་བར་རྟོག་པར་ཡང་བྱེད་དོ། །དེ་སྟོབས་ལྔ་བསྒོམ་
[269a.4]པ་ཡོངས་སུ་རྫོགས་པར་ཡང་འགྱུར་ལ། ཡང་ན་དབུགས་རྔུབ་པ་དང་། དབུགས་འབྱུང་བའི་ཚོར་བའི་མཚན་མ་གསལ་བའི་ཚུལ་གྱིས་ཕུང་པོ་དག་ལ་ཞི་བ་དང་ཉེ་བར་ཞི་བར་རྟོག་པར་ཡང་བྱེད་དོ། །དེ་བཞིན་དུ་བྱང་ཆུབ་ཀྱི་ཡན་ལག་བདུན་བསྒོམ་པ་ཡོངས་སུ་རྫོགས་པར་ཡང་འགྱུར་ལ། 
[269a.5]ཡང་ན་དབུགས་རྔུབ་པ་དང་། དབུགས་འབྱུང་བའི་རླུང་གི་རྣལ་འབྱོར་ཡིད་ལ་བྱེད་པས་སའི་ཁམས་གཟུགས་སུ་སྣང་བ་ཐམས་ཅད་རྡུལ་དུ་རླགས་ཏེ་གཏོར་ནས་མཚན་མ་མེད་པ། ལུས་པ་མེད་པ། བརྗོད་དུ་མེད་པ། མཚན་ཉིད་མེད་པ། རྣམ་པར་རིག་པ་མེད་པ། འདུ་བྱེད་གསུམ་ཞི་བ། 
[269a.6]ཉེ་བར་ཞི་བ། འགགས་པ། དམིགས་པ་མེད་པའི་ཏིང་ངེ་འཛིན་དག་རབ་ཏུ་ཐོབ་བོ། །བསམ་གཏན་ལ་རྣམ་པར་རྩེ་བའི་ཏིང་ངེ་འཛིན་དེ་ལྟ་བུ་དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་སྦྱོང་བ་ཐུན་མོང་བ་ཡིན་ལ། བསམ་གཏན་
[269a.7]གྱི་ཕ་རོལ་ཏུ་ཕྱིན་པ་ཡོངས་སུ་སྦྱོང་བ་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱི་ཡང་ཐུན་མོང་ཡིན་ནོ། །གང་དག་ཁ་ཅིག་དེ་ལ་གནས་ན་རྒྱུན་དུ་ཞུགས་པའི་འབྲས་བུ་ལ་གནས་པ་ཡིན་ནོ། །བརྩོན་འགྲུས་ཞན་པ་ཁ་ཅིག་ནི་ཉན་ཐོས་ཀྱི་ཆོས་རྣམས་ལ་འཕེལ་ལོ། །ཁ་ཅིག་ནི་དགྲ་
[269b]
[269b.1]བཅོམ་པའི་འབྲས་བུ་ལ་གནས་པའི་བར་དུའོ། །གང་དག་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་ལྡན་པ། འབད་པ་བརྟན་པ། སེམས་ཅན་ཐམས་ཅད་ལ་ལྟ་ལ། བསོད་ནམས་དང་། ཡེ་ཤེས་ཀྱི་ཚོགས་དཔག་ཏུ་མེད་པ་གོམས་པར་བྱས་ཏེ། བསམ་གཏན་ཡོངས་
[269b.2]སུ་སྦྱོང་བས་རྣམ་པར་རྩེ་བའི་ཏིང་ངེ་འཛིན་གྱི་རྣལ་འབྱོར་དེ་ལྟ་བུ་དེ་ལ་གནས་ནས་རྣམ་པར་ལྡོག་པར་ཡང་མི་བྱེད་ལ། ཉན་ཐོས་ཀྱི་ངེས་པ་ལ་འཇུག་པར་ཡང་མི་བྱེད་དོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གོ་ཆ་ཆེན་པོ་བགོས་ནས་བསམ་གཏན་གྱི་ཕ་རོལ་ཏུ་ཕྱིན་པ་དང་། སོ་སོ་
[269b.3]ཡང་དག་པར་རིག་པ་ལ་སྦྱོར་བ་ཡོངས་སུ་སྦྱོང་བ་ལ་གནས་པ་ནས་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་དང་། དེའི་ཕ་རོལ་ཏུ་ཕྱིན་པ་དྲུག་པོ་ཡོངས་སུ་རྫོགས་པར་འགྱུར་བའི་བར་དུའོ། །དཔལ་ཆོ་ག་ཤེས་ཡུལ་འཁོར་དེ་ན་དགེ་སློང་དང་། དགེ་སློང་མ་དང་། དགེ་བསྙེན་
[269b.4]དང་། དགེ་བསྙེན་མ་དང་། ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་དང་། རང་སངས་རྒྱས་ཀྱི་ཐེག་པ་ལ་ཡང་དག་པར་ཞུགས་པ་དང་། ཐེག་པ་ཆེན་པོ་ལ་ཡང་དག་པར་ཞུགས་པའི་རིགས་ཀྱི་བུ་དང་རིགས་ཀྱི་བུ་མོ་དག་བསམ་གཏན་ཡོངས་སུ་སྦྱོང་བས་རྣམ་པར་རྩེ་བ་ཡིད་ལ་བྱེད་པ་
[269b.5]དེ་ལྟ་བུ་དག་གིས་གནས་པ་ནས་ཡུལ་འཁོར་དེ་ལྷའི་དབང་པོ་ཐམས་ཅད་ཀྱིས་ལེགས་པར་བསྲུངས་པར་འགྱུར་རོ། །ཡུལ་འཁོར་དེ་ཀླུའི་དབང་པོ་དང་། གནོད་སྦྱིན་གྱི་དབང་པོ་དང་། ལྷ་མ་ཡིན་གྱི་དབང་པོ་དང་། ནམ་མཁའ་ལྡིང་གི་དབང་པོ་དང་། མི་འམ་ཅིའི་དབང་པོ་དང་། ལྟོ་
[269b.6]འཕྱེ་ཆེན་པོའི་དབང་པོ་དང་། ཡི་དགས་ཀྱི་དབང་པོ་དང་། ཤ་ཟའི་དབང་པོ་ཐམས་ཅད་ཀྱིས་ལེགས་པར་བསྲུངས་པར་འགྱུར་རོ། །དེ་ན་ཏིང་ངེ་འཛིན་དེ་ལྟ་བུ་དང་ལྡན་པའི་སྦྱིན་གནས་དག་འཁོད་པའི་བར་དུའོ། །ཡུལ་འཁོར་དེའི་རྒྱལ་པོ་ཡང་ཡིད་དང་འཐད་པའི་ཆོས་བཅུ་ཐོབ་པར་
[269b.7]འགྱུར་ཏེ། བཅུ་གང་ཞེ་ན། ནད་མེད་པ་དང་། ནད་ཐམས་ཅད་རབ་ཏུ་ཞི་བ་དང་། ཚེ་རིང་བ་དང་། གཟུགས་བཟང་བ་དང་། མདོག་བཟང་པོ་དང་ལྡན་པ་དང་། ཡན་ལག་དང་ཉིང་ལག་སྡུག་པ་དང་། འཁོར་སྐྱེ་བོ་བཟང་བ་དང་། ལས་ཀྱི་མཐའ་ལེགས་པར་སྤྱད་པ་སྤྱོད་པ་དང་། བྱམས་
[270a]
[270a.1]པ་དང་། སྙིང་རྗེ་ལ་སྦྱོར་བ་དང་། སྙན་པར་གྲགས་པ་དག་སྟེ། ཏིང་ངེ་འཛིན་དེ་ལྟ་བུ་དག་དང་ལྡན་པའི་སྦྱིན་གནས་སྣོད་དུ་གྱུར་པ། མཐོ་རིས་སུ་འགྲོ་བའི་ཡུལ་འཁོར་དེ་ནི་ཡོན་ཏན་དང་། ཕན་ཡོན་ཆེན་པོ་བཅུ་པོ་དེ་དག་གིས་རྒྱས་པར་འགྱུར་རོ། །རང་གི་དཔུང་དང་། གཞན་གྱི་
[270a.2]དཔུང་དང་། ཆོམ་རྐུན་དང་། མི་རྒོད་དང་། རི་དགས་དང་། སྟག་དང་། སྦྲང་མ་དང་། ཤ་སྦྲང་དང་། ཕྱེ་མ་ལེབ་དང་། ཆར་ཆེས་པ་དང་། ཐན་ཆེས་པ་དང་། དུས་མ་ཡིན་པའི་རླུང་དང་། ལྷགས་པ་དང་། ཉི་མས་གདུངས་པ་དང་། ཚ་བའི་རེག་པ་དག་གིས་གནོད་པར་མི་འགྱུར་རོ། །
[270a.3]ཡུལ་འཁོར་དེ་ས་གཞི་མཉམ་སྟེ། དགོན་པ་དང་གཅོང་རོང་མེད་དོ། །ཚ་བ་དང་ཁ་བ་མེད་དོ། །དེ་ན་ས་བོན་སྣ་ཚོགས་དག་འཕེལ་ལོ། །འབྲུ་དང་། སྨན་དང་། རྩྭ་དང་། ཤིང་དང་། ཤིང་ལྗོན་པ་དང་། ཆུ་དག་ཕུན་སུམ་ཚོགས་ཤིང་ཆུད་མི་ཟ་བར་འབྱུང་ངོ་། །དེ་ན་མེ་ཏོག་དང་། སྨན་
[270a.4]དང་། འབྲུ་དང་། རོ་རྣམས་ཆུད་མི་ཟ་བར་ཕུན་སུམ་ཚོགས་པར་འགྱུར་རོ། །ཡུལ་འཁོར་དེར་ཡིད་དུ་མི་འོང་བའི་སྒྲ་དང་། ཕྱི་དགྲ་དང་། ནང་འཁྲུག་གི་དཔུང་དག་དང་། ལོ་ཉེས་དང་། ནད་དང་། དུས་མ་ཡིན་པའི་ནད་དང་། འཆི་བ་དག་མི་འབྱུང་ངོ་། །དེ་ན་སེམས་ཅན་རྣམས་ཚེ་
[270a.5]རིང་ཞིང་ཁ་དོག་དང་ལྡན་ནོ། །བདེ་བ་མང་ཞིང་སེམས་ལ་རྙོག་མ་མེད་དོ། །རྩེ་དགའ་དང་མཚུངས་པར་ལྡན་ཞིང་ཆོས་སྤྱོད་ལ་མཐོ་རིས་དག་ལ་གཞོལ་ལོ། །ཡུལ་འཁོར་དེ་ན་སྦྱིན་གནས་སྣོད་དུ་གྱུར་པ་དག་རྣལ་འབྱོར་ཡིད་ལ་བྱེད་པ་དང་འཐུན་པར་མངོན་པར་དགའ་བ་དང་
[270a.6]བཅས་པས་གནས་སོ། །དེ་ན་བཟའ་བཏུང་གི་ལོངས་སྤྱོད་མ་ཚང་བ་མེད་དོ། །འབྱུང་བ་ཆེན་པོ་ཡིད་དུ་འོང་བ་དག་གིས་བརྟན་ཏོ། །དབང་པོ་དང་ཁམས་དག་རྒྱས་ཤིང་མི་འཐུན་པ་མེད་དོ། །ཡུལ་འཁོར་དེ་ན་མི་རྣམས་དཔའ་ཞིང་དྲན་པ་དང་ལྡན་ལ། བྱམས་པ་དང་། སྙིང་རྗེ་དང་
[270a.7]ལྡན་ཞིང་མཐོ་རིས་དག་ལ་གཞོལ་ལོ། །དཔལ་ཆོ་ག་ཤེས་ཡུལ་འཁོར་དེ་ཆོས་བཅུ་པོ་དེ་དག་གིས་ལེགས་པར་བརྒྱན་པ་ཡིན་ནོ། །དཔལ་ཆོ་ག་ཤེས་བྱང་ཆུབ་སེམས་དཔའ་རྣམས་ཀྱི་ལས་ཀྱི་སྒྲིབ་པ་ནི་འདི་ཡིན་ཏེ། ཐེག་པ་ཆེན་པོ་གཏོང་བ་དང་། སླུ་ཞིང་ཉན་ཐོས་ཀྱི་ས་ལ་
[270b]
[270b.1]འཇོག་པར་བྱེད་པའོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་ཉན་ཐོས་ཀྱི་བསམ་གཏན་དང་། ཏིང་ངེ་འཛིན་གྱིས་རྣམ་པར་རྩེ་བའི་ཕ་རོལ་ཏུ་ཕྱིན་པ་ནི་དེ་ལྟ་བུ་ཡིན་ནོ། །ཉན་ཐོས་གང་དག་གི་བསམ་གཏན་གྱི་ཡན་ལག་ཡོངས་སུ་རྫོགས་པར་མི་ཤེས་པ་དེ་དག་ནི་ཁམས་
[270b.2]གསུམ་གྱི་བཙོན་རའི་གནས་ཀྱི་ཡན་ལག་ལྔ་མ་སྤངས་ཤིང་ཡན་ལག་ལྔ་དང་ལྡན་པ་ཡིན་ནོ། །གང་དག་ཁམས་གསུམ་ལས་ཡང་དག་པར་འདས་པ། མི་སློབ་པའི་ས་ལ་རབ་ཏུ་གནས་པ། རྣམ་པར་ཐར་པ་བརྒྱད་ལ་བསམ་གཏན་པས་རྣམ་པར་རྩེ་བ། མངོན་པར་ཤེས་པ་ཕ་རོལ་
[270b.3]ཏུ་ཕྱིན་པ་ཐོབ་པ། བསྐལ་པས་ངེས་པར་འབྱུང་བ། སངས་རྒྱས་བཅོམ་ལྡན་འདས་ཐམས་ཅད་ཀྱི་ཞལ་ནས་སྐྱེས་པ། ཆོས་དང་ལྡན་ཞིང་ཆོས་ཀྱི་སྤྲུལ་པ་དེ་དག་གིས་ནི་སངས་རྒྱས་བཅོམ་ལྡན་འདས་དག་ལ་མཆོད་པ་དང་། བཀུར་སྟི་བྱ་བ་དང་། ཆོས་མཉན་པའི་ཕྱིར་སངས་
[270b.4]རྒྱས་ཀྱི་ཞིང་གཞན་དག་ཏུ་འགྲོ་བར་ཡང་མི་ནུས་ལ་སེམས་ཅན་གཞན་དག་དང་། གང་ཟག་གཞན་དག་གི་ལམ་གསུམ་པོ་དག་ཀྱང་བསྐམ་པར་མི་ནུས་སོ། །གང་ན་ཉན་ཐོས་བསམ་གཏན་གྱིས་རྣམ་པར་རྩེ་བ་མངོན་པར་ཤེས་པ་དག་ནི་དེ་ལྟ་བུ་ཡིན་ལ། ཡུལ་འཁོར་དེའི་ཡོན་ཏན་
[270b.5]དང་ཕན་ཡོན་ནི་དེ་ལྟ་བུ་ཡིན་ཏེ། སྔར་ཇི་སྐད་གསུངས་པ་ལྟ་བུའོ། །འདུས་པ་ཆེན་པོ་ཐེག་པ་ཆེན་པོའི་མདོ་བཅོ་ལྔ་པ་རིའི་སྙིང་པོའི་ལེའུ་ལས། ཉན་ཐོས་མཚོན་པ་སྟེ་དང་པོ་རྫོགས་སོ།། །།དཔལ་ཆོ་ག་ཤེས་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་
[270b.6]དང་། ཉན་ཐོས་དང་། རང་རྒྱལ་ཐམས་ཅད་ཀྱི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་སྦྱོང་བ་ཐུན་མོང་དུ་གཞག་པ་དང་། གང་གིས་བྱང་ཆུབ་སེམས་དཔའ་སེམས་དཔའ་ཆེན་པོ་དག་ཕ་རོལ་ཏུ་ཕྱིན་པ་ལྷག་མ་ལྔ་པོ་འདི་དག་ཡོངས་སུ་རྫོགས་པར་བྱེད་ཅེ་ན། དཔལ་ཆོ་ག་ཤེས་བྱང་ཆུབ་
[270b.7]སེམས་དཔའ་སེམས་དཔའ་ཆེན་པོ་འདི་དག་དབུགས་རྔུབ་པ་དང་། དབུགས་འབྱུང་བ་ཐམས་ཅད་དུ་ཉེ་བར་ལེན་པའི་ཕུང་པོ་ལྔ་པོ་དག་གི་སྐྱེ་བ་དང་འཇིག་པ་ལ་རྟོག་པར་བྱེད་དེ། དེས་ན་སྲེད་པ་དང་། ཆགས་པ་དག་སྐེམས་པར་ཡང་བྱེད་ལ་ངེས་པ་ལ་འཇུག་པར་ཡང་མི་བྱེད་དོ། །རྫུ་
[271a]
[271a.1]འཕྲུལ་གྱི་རྐང་པ་བཞིས་རྣམ་པར་རྩེ་བ་མངོན་པར་ཤེས་པ་ཡང་ཡིན་ནོ། །སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་། བཀུར་སྟི་བྱ་བ་དང་། དམ་པའི་ཆོས་མཉན་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་འགྲོ་བ་ལ་མཁས་པ་
[271a.2]ཡང་ཡིན་ནོ། །སེམས་ཅན་རྣམས་ཀྱི་ལམ་གསུམ་པོ། ལས་ཀྱི་ལམ་དང་། ཉོན་མོངས་པའི་ལམ་དང་། སྡུག་བསྔལ་གྱི་ལམ་དག་སྐེམས་པར་ཡང་བྱེད་དོ། །འདོད་པའི་ཁམས་ལས་ཡང་དག་པར་འདའ་བར་ཡང་བྱེད་ལ། འདོད་པའི་ཁམས་དག་གཏོང་བར་ཡང་མི་བྱེད་དོ། །སེམས་
[271a.3]ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་འགྲོ་བ་སྣ་ཚོགས་ཀྱི་སྐྱེ་བའི་ས་དག་སྟོན་པར་ཡང་བྱེད་ལ། མངལ་གྱི་ཉེས་པས་གོས་པར་ཡང་མི་བྱེད་དོ། །སེམས་ཅན་རྣམས་ཀྱི་ཉོན་མོངས་པའི་དྲ་བ་གཅོད་པར་ཡང་བྱེད་ལ། སེམས་ཅན་རྣམས་དམིགས་པར་ཡང་མི་བྱེད་དོ། །དཔལ་
[271a.4]ཆོ་ག་ཤེས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དག་དབུགས་རྔུབ་པ་དང་། དབུགས་འབྱུང་བ་ཕན་ཚུན་མི་འདྲ་བ་ལ་ཇི་ལྟ་བ་བཞིན་རྟོག་པར་ཡང་བྱེད་ལ། འཕྲལ་འཕྲལ་དུ་དེ་ཤེས་པར་ཡང་མི་བྱེད་དོ། །དབུགས་རྔུབ་པ་དང་། དབུགས་འབྱུང་བའི་གཟུགས་ཉེ་བར་ལེན་པའི་
[271a.5]ཕུང་པོ་དང་། དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། དེ་བཞིན་དུ་དབུགས་རྔུབ་པ་དང་། དབུགས་འབྱུང་བའི་རྣམ་པར་ཤེས་པ་ཉེ་བར་ལེན་པའི་ཕུང་པོ་དག་ལ་ཇི་ལྟ་བ་བཞིན་དུ་ཡང་རབ་ཏུ་ཤེས་ཤིང་དབུགས་རྔུབ་པ་ཡང་གཞན་ལ། དབུགས་འབྱུང་བ་ཡང་གཞན་ནོ། །
[271a.6]དབུགས་རྔུབ་པ་སོ་སོ་ཡང་དག་པར་རིག་པ་ཡང་གཞན་ལ། དབུགས་འབྱུང་བ་སོ་སོ་ཡང་དག་པར་རིག་པ་ཡང་གཞན་ནོ། །དབུགས་རྔུབ་པའི་ཚོར་བ་དང་། འདུ་ཤེས་དང་། སེམས་པ་ཡིད་ལ་བྱེད་པ་ཡང་གཞན་ལ་དབུགས་འབྱུང་བའི་ཚོར་བ་དང་། འདུ་ཤེས་དང་། 
[271a.7]སེམས་པ་ཡིད་ལ་བྱེད་པ་ཡང་གཞན་ནོ། །དབུགས་རྔུབ་པའི་སེམས་པ་ཡང་གཞན་ལ། དབུགས་འབྱུང་བ་ཡང་གཞན་ནོ། །གང་གི་ཚེ་དབུགས་རྔུབ་པ་སོ་སོ་ཡང་དག་པར་རིག་པ་དེའི་ཚེ་དབུགས་འབྱུང་བ་སོ་སོ་ཡང་དག་པར་རིག་པ་མ་ཡིན་ནོ། །གང་གི་ཚེ་དབུགས་འབྱུང་
[271b]
[271b.1]བ་སོ་སོ་ཡང་དག་པར་རིག་པ་དེའི་ཚེ་དབུགས་རྔུབ་པ་སོ་སོ་ཡང་དག་པར་རིག་པ་མ་ཡིན་ནོ། །འཁོར་བའི་འཁོར་ལོ་དུམ་བུ་གསུམ་པར་ཚོར་བ་དང་། འདུ་ཤེས་དང་། སེམས་པ་ཡིད་ལ་བྱེད་པ་ཡང་དེ་ལྟ་བུ་ཡིན་ཏེ། འཇུག་པའི་རྒྱུས་ན། བར་ཆད་མེད་པར། སྐྱེ་བའི་རྒྱ་མཚོར་
[271b.2]བདས་ཤིང་ཐར་བར་ཡང་མི་བྱེད་དོ། །ཡང་དང་ཡང་སྐྱེ་བར་བྱེད་དོ། །རྒ་བར་བྱེད་དོ། །འཆི་བར་བྱེད་དོ། །ཡང་སྐྱེ་བར་ཡང་བྱེད་དོ། །ཆོས་གང་འདི་དག་མངོན་པར་རྫོགས་པར་སངས་རྒྱས་པ་དེས་ན་རྒ་ཤི་ལས་ངེས་པར་འབྱུང་བ་དག་ཡང་དག་པ་ཇི་ལྟ་བ་བཞིན་རབ་ཏུ་ཤེས་
[271b.3]སོ། །དེ་དག་དབུགས་རྔུབ་པ་དང་། དབུགས་འབྱུང་བ་ཡང་དག་པ་ཇི་ལྟ་བ་བཞིན་ཉེ་བར་རྟོག་པར་མི་བྱེད་དོ། །འདི་ལྟར་སྲིད་པའི་རྒྱ་མཚོའི་སྒོ་དག་གི་དབུགས་རྔུབ་པ་དང་། དབུགས་འབྱུང་བ་འཇུག་པ་དང་། ངེས་པར་འབྱུང་བར་ཡང་བྱེད་དོ། །དེ་བཞིན་དུ་བ་སྤུའི་ཁུང་བུའི་སྒོ་འབུམ་ཕྲག་
[271b.4]ཁྲག་ཁྲིག་དགུ་བཅུ་རྩ་དགུ་སྙེད་ཐམས་ཅད་ཀྱི་དབུགས་རྔུབ་པ་དང་། དབུགས་འབྱུང་བ་འཇུག་པ་དང་། ངེས་པར་འབྱུང་བར་བྱེད་ཀྱང་བ་སྤུའི་ཁུང་བུའི་སྒོ་འབུམ་ཕྲག་ཁྲག་ཁྲིག་དགུ་བཅུ་རྩ་དགུ་དེ་དག་ཉམས་པར་ཡང་མི་མངོན་ནོ། །རྒྱས་པར་ཡང་མི་མངོན་ནོ། །སྔོན་གྱི་མཐའ་དང་། 
[271b.5]ཕྱི་མའི་མཐའ་དང་། ཐོག་མ་དང་། བར་མ་དང་། ཐ་མ་ཡང་མི་མངོན་ནོ། །འཇུག་པ་དང་འབྱུང་བ་ཡང་མི་མངོན་ནོ། །དེ་འདི་སྙམ་དུ་བདག་གིས་ཅི་ནས་ཀྱང་བ་སྤུའི་ཁུང་བུ་ཐམས་ཅད་ཀྱི་དབུགས་རྔུབ་པ་དང་། དབུགས་འབྱུང་བ་དེ་ལ་སྐྱེ་བ་དང་། འཇིག་པའི་ཚུལ་གྱིས་སྐྱེ་འཇིག་གི་
[271b.6]མཚན་ཉིད་ལ་བརྩོན་པ་དང་ལྡན་པར་གནས་པར་བྱའོ་སྙམ་དུ་སེམས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་རྨའི་སྒོ་དགུའི་དབུགས་རྔུབ་པ་དང་། དབུགས་འབྱུང་བའི་སྐྱེ་བ་དང་། འཇིག་པ་ལ་སྦྱོར་ཞིང་སོ་སོར་རྟོག་པར་བྱེད་དོ། །དེ་བཞིན་དུ་བ་སྤུའི་ཁུང་བུའི་སྒོ་
[271b.7]འབུམ་ཕྲག་ཁྲག་ཁྲིག་དགུ་བཅུ་རྩ་དགུ་སྙེད་རེ་རེའི་བ་སྤུའི་ཁུང་བུའི་དབུགས་རྔུབ་པ་དང་། དབུགས་འབྱུང་བའི་སྐྱེ་བ་དང་། འཇིག་པའི་མཚན་ཉིད་ལ་བརྩོན་པ་དང་ལྡན་པར་གནས་པར་བྱེད་དོ། །ཡང་ན་དེ་བ་སྤུའི་ཁུང་བུའི་སྒོ་སྐྲའི་ཉག་མ་ཙམ་དུ་ཆུང་བར་རྟོག་ན་ཡང་དེར་དབུགས་
[272a]
[272a.1]རྔུབ་པ་དང་། དབུགས་འབྱུང་བ་རྒྱུ་བ་དེ་དག་ལ་ཆུང་བར་ཡང་མཐོང་ངོ་། །ཡང་ན་ཆེ་བར་རྟོག་ན་ཡང་ཡུངས་འབྲུ་ཆེན་པོ་ཙམ་དུ་ཡང་དག་པར་རྗེས་སུ་མཐོང་ངོ་། །ཡང་ན་སྐྱུ་རུ་ར་ཙམ་དུ་རྟོག་ན་ཡང་སྐྱུ་རུ་ར་ཙམ་དུ་མཐོང་ངོ་། །ཡང་ན་བ་སྤུའི་ཁུང་བུའི་ཁུང་བུ་རེ་རེ་ལ་བིལ་བའི་འབྲས་བུ་
[272a.2]ཙམ་དུ་རྟོག་ན་ཡང་བིལ་བའི་འབྲས་བུ་ཙམ་དུ་མཐོང་ངོ་། །ཡང་ན་དཔག་ཚད་སྟོང་ཙམ་དུ་རྟོག་ན་ཡང་དཔག་ཚད་སྟོང་ཙམ་དུ་མཐོང་ངོ་། །ཡང་ན་གླིང་བཞི་པ་གཅིག་ཙམ་དུ་རྟོག་ན་ཡང་གླིང་བཞི་པ་གཅིག་ཙམ་དུ་མཐོང་ངོ་། །ཡང་ན་བ་སྤུའི་ཁུང་བུ་རེ་རེ་ལ་རྒྱ་ཆེ་བར་རྟོག་ན་ཡང་རྒྱ་ཆེ་བར་ཡང་དག་
[272a.3]པར་རྗེས་སུ་མཐོང་ངོ་། །དེ་བཞིན་དུ་མིག་གི་ཚད་ལ་ཡང་སྦྱར་བར་བྱའོ། །གང་དུ་རྒ་ཤི་དང་འབྲེལ་བའི་སེམས་ཅན་དག་བར་ཆད་མེད་པར་འཁོར་བའི་ཆུ་བོར་བདས་པས་སྡུག་བསྔལ་རྣམ་པ་སྣ་ཚོགས་དག་ཉམས་སུ་མྱོང་བ་ན། དེ་འདི་སྙམ་དུ་བདག་གིས་ཅི་ནས་ཀྱང་རྣམ་པ་ཐམས་ཅད་དུ་
[272a.4]གཟུགས་ཀྱི་འདུ་ཤེས་དག་དོར་བར་བྱའོ་སྙམ་དུ་སེམས་ཏེ། དེ་རླུང་གི་ཁམས་ལ་སེམས་ཉེ་བར་གཏོང་བར་བྱེད་དོ། །དེ་རྣམ་པ་ཐམས་ཅད་དུ་གཟུགས་ཀྱི་འདུ་ཤེས་དག་སྤོང་བས་དེས་བརྗོད་དུ་མེད་པའི་ཏིང་ངེ་འཛིན་རབ་ཏུ་ཐོབ་སྟེ། དེ་ནི་ཉན་ཐོས་དང་། རང་རྒྱལ་བ་ཐམས་ཅད་ཀྱི་
[272a.5]ས་མ་ཡིན་ནོ། །དེ་ལ་སའི་ཁམས་མི་དམིགས་སོ། །ཆུའི་ཁམས་མི་དམིགས་སོ། །མེའི་ཁམས་མི་དམིགས་སོ། །རླུང་གི་ཁམས་མི་དམིགས་སོ། །ནམ་མཁའི་ཁམས་མི་དམིགས་སོ། །རྣམ་པར་ཤེས་པའི་ཁམས་མི་དམིགས་སོ། །ཕུང་པོ་དང་། ཁམས་དང་། 
[272a.6]སྐྱེ་མཆེད་རྣམས་རྒྱུ་བ་མི་དམིགས་སོ། །སྔོན་གྱི་མཐའ་མི་དམིགས་སོ། །ཕྱི་མའི་མཐའ་མི་དམིགས་སོ། །འཇིག་རྟེན་འདི་མི་དམིགས་སོ། །འཇིག་རྟེན་ཕ་རོལ་མི་དམིགས་སོ། །ལེགས་པར་སྤྱད་པ་དང་། ཉེས་པར་སྤྱད་པའི་ལས་རྣམས་ཀྱི་འབྲས་བུ་རྣམ་པར་སྨིན་པ་མི་
[272a.7]དམིགས་སོ། །སྐྱེ་བ་མི་དམིགས་སོ། །འཇིག་པ་མི་དམིགས་སོ། །ཀུན་ནས་ཉོན་མོངས་པ་མི་དམིགས་སོ། །རྣམ་པར་བྱང་བ་མི་དམིགས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཞི་བ་ལ་གནས་པ་དེ་དག་གིས་གནས་སོ། །གལ་ཏེ་ཆོས་ཐམས་
[272b]
[272b.1]ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་འདིས་བསྐལ་པ་ཚད་མེད་པར་བྱིན་གྱིས་རློབ་པར་འདོད་ན་ཡང་། དེ་བཞིན་དུ་ཏིང་ངེ་འཛིན་གྱི་སྟོབས་ཀྱིས་བྱིན་གྱིས་རློབ་བོ། །དེ་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་འདིས་བསྐལ་པ་ཚད་མེད་པར་གནས་པར་འདོད་ན་ཡང་དེ་
[272b.2]བཞིན་དུ་གནས་པར་བྱེད་དོ། །འདི་ལྟར་སེམས་ཅན་ཡོངས་སུ་སྨིན་པར་བྱ་བའི་ཕྱིར་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དེ། དཔེར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོ་བཞིན་ནོ། །དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོ་གང་གིས་
[272b.3]ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་གྱི་ཕ་རོལ་ཏུ་ཕྱིན་པ་ལ་དབང་ཐོབ་པར་གྱུར་པ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་གང་གི་ཚེ་ཏིང་ངེ་འཛིན་འདི་ལ་འཇུག་པར་འདོད་པ་དེའི་ཚེ། དེས་དང་པོ་ཁོ་ནར་སེམས་ཅན་ཡོངས་སུ་སྨིན་པར་བྱ་བའི་ཕྱིར་བསོད་
[272b.4]ནམས་དང་། ཤེས་རབ་ཀྱི་སྟོབས་ཀྱིས་སྨོན་ལམ་འདི་ལྟ་བུར་འདེབས་པར་བྱེད་དེ། འདི་ལྟར་བདག་ཡུན་ཇི་སྲིད་དུ་ཏིང་ངེ་འཛིན་ལས་མ་ལངས་པ་དེ་སྲིད་ཀྱི་བར་དུ་ཡུལ་འདི་ཉིད་དང་། གླིང་བཞི་པ་འདི་ཉིད་ཅེས་བྱ་བ་ནས་སངས་རྒྱས་ཀྱི་ཞིང་འདི་ཉིད་ཀྱི་སེམས་ཅན་ཞེས་བྱ་བའི་
[272b.5]བར་གྱི་སེམས་ཅན་རྣམས་ལོངས་སྤྱོད་དང་། ཡོངས་སུ་སྤྱོད་པ་དང་། ཡོ་བྱད་རྣམ་པ་སྣ་ཚོགས་དག་ཕུན་སུམ་ཚོགས་པར་གྱུར་ཅིག་འདི་ལྟ་སྟེ། དེ་ན་སེམས་ཅན་རྣམས་ཀྱི་གནས་དང་། ལུས་དང་། ལུས་ཀྱི་དབྱིབས་མདོག་དང་། ཡན་ལག་དང་། ཉིང་ལག་དང་། 
[272b.6]རྒྱན་དང་། ལྷབ་ལྷུབ་དང་། ཕྱང་ཕྲུལ་དང་། ཕྲེང་བ་དང་། མལ་ཆ་དང་། གོས་དང་། བཟའ་བ་དང་། བཏུང་བ་དང་། གཟུགས་དང་། སྒྲ་དང་། དྲི་དང་། རོ་དང་། རེག་པ་ཡིད་དུ་འོང་བ་ཅི་དང་ཅི་འདོད་པ་དང་། ཇི་ལྟ་བུ་ཞིག་འདོད་པ་དང་། ཇི་སྙེད་ཅིག་འདོད་པ་རྣམས་
[272b.7]འབྱུང་བར་གྱུར་ཅིག་ཅེས་སྨོན་ལམ་བཏབ་ནས། དེའི་རྗེས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཏིང་ངེ་འཛིན་དེ་ལ་འཇུག་པར་བྱེད་དོ། །ཏིང་ངེ་འཛིན་ལ་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཇི་སྲིད་དུ་སྙོམས་པར་ཞུགས་པ་དེ་སྲིད་ཀྱི་བར་དུ་དེ་ན་སེམས་
[273a]
[273a.1]ཅན་རྣམས་ཀྱི་ལོངས་སྤྱོད་དང་། ཡོ་བྱད་དེ་ལྟ་བུ་དག་འབྱུང་བ་ནི་སྔར་ཇི་སྐད་གསུངས་པ་ཡིན་ནོ། །གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སྨོན་ལམ་འདི་ལྟ་བུར་འདེབས་པར་བྱེད་དེ། འདི་ལྟར་བདག་ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་
[273a.2]བར་དུ་ཚད་བཟུང་སྟེ། སེམས་ཅན་རྣམས་ཀྱི་ལུས་ཀྱི་ནད་རླུང་ལས་གྱུར་པ་དང་། མཁྲིས་པ་ལས་གྱུར་པ་དང་། བད་ཀན་ལས་གྱུར་པ་དང་། འདུས་པ་ལས་གྱུར་པ་དང་། དེ་བཞིན་དུ་སེམས་ཀྱི་ནད་འདོད་ཆགས་དང་། ཞེ་སྡང་དང་། གཏི་མུག་ལ་སོགས་པ་དག་རབ་ཏུ་ཞི་བར་གྱུར་ཅིག །
[273a.3]མི་དང་མི་མ་ཡིན་པའི་གནོད་པ་ལས་འབྱུང་བའི་ནད་དག་རབ་ཏུ་ཞི་བར་གྱུར་ཅིག །དགེ་བ་བཅུའི་ལས་ཀྱི་ལམ་དག་ལ་གནས་པར་གྱུར་ཅིག་ཅེས་སྨོན་ལམ་བཏབ་ནས། དེའི་རྗེས་ལ་ཏིང་ངེ་འཛིན་ལ་འཇུག་པར་བྱེད་དོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་འདི་ལྟར་ཡུན་ཇི་སྲིད་
[273a.4]དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་ཚད་བཟུང་བའི་སེམས་ཅན་རྣམས་ཀྱི་ལུས་དང་། སེམས་ཀྱི་སྡུག་བསྔལ་གྱི་ནད་དེ་ལྟ་བུ་དག་རབ་ཏུ་ཞི་བར་བྱེད་དོ། །གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ད་སྨོན་ལམ་འདི་ལྟ་བུར་འདེབས་པར་བྱེད་དེ། བདག་ཡུན་ཇི་སྲིད་
[273a.5]དུ་ཏིང་ངེ་འཛིན་དེ་ལྟ་བུ་དང་ལྡན་པར་གནས་པ་དེ་སྲིད་ཀྱི་བར་དུ་སེམས་ཅན་དམྱལ་བ་རྣམས་དང་། དུད་འགྲོ་རྣམས་དང་། གཤིན་རྗེའི་འཇིག་རྟེན་པ་རྣམས་ཀྱི་སྡུག་བསྔལ་དང་། བཀྲེས་པ་དང་། སྐོམ་པ་དང་། ཚ་བ་དང་། གྲང་བ་དང་། མི་སྡུག་པ་དང་ཕྲད་པ་དང་། སྡུག་པ་དང་བྲལ་བ་དང་། ངལ་
[273a.6]བའི་སྡུག་བསྔལ་དང་། ཚོལ་ཁྲོའི་སྡུག་བསྔལ་དག་རབ་ཏུ་ཞི་བར་གྱུར་ཅིག །ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་བརྩོན་འགྲུས་དང་ལྡན་པར་གྱུར་ཅིག །དགེ་བའི་ཆོས་ཐམས་ཅད་དང་བྲལ་བ་རྣམས་དགེ་བའི་ཆོས་ཐམས་ཅད་ལ་བརྩོན་པར་
[273a.7]གྱུར་ཅིག །ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་སེམས་ཅན་གཞན་དག་ལ་བྱམས་པའི་སེམས་དང་ལྡན་པ་དང་། ཕན་པའི་སེམས་དང་ལྡན་པ་དང་། མི་འཁྲུགས་པའི་སེམས་དང་ལྡན་པ་དང་། ཁོན་མེད་པའི་སེམས་དང་ལྡན་པ་དང་། 
[273b]
[273b.1]རྙོག་པ་མེད་པའི་སེམས་དང་ལྡན་པ་དང་། སྙིང་རྗེའི་སེམས་དང་ལྡན་པ་དང་། སྙིང་བརྩེ་བའི་སེམས་དང་ལྡན་པ་དང་། བསམ་གཏན་གྱི་སེམས་དང་ལྡན་པ་དང་། སྙོམས་པར་འཇུག་པ་ལ་མཁས་པར་གནས་པའི་སེམས་དང་ལྡན་པ་དང་། འཁྲུལ་པ་མེད་པའི་སེམས་དང་ལྡན་པར་གྱུར་ཅིག །
[273b.2]ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་ཀྱི་གཏི་མུག་གི་མུན་པ་དང་། རྟག་པ་དང་ཆད་པར་ལྟ་བ་དག་རབ་ཏུ་ཞི་བར་གྱུར་ཅིག །དུས་ཐམས་ཅད་དུ་ལྟ་བར་འཛིན་པ་རྣམས་རབ་ཏུ་ཞི་བར་གྱུར་ཅིག །ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་
[273b.3]དུ་སེམས་ཅན་རྣམས་དཀོན་མཆོག་གསུམ་ལ་བློ་འཇུག་ཅིང་ཞེ་ས་དང་རི་མོ་བྱེད་པར་གྱུར་ཅིག །ཕྱིན་ཅི་ལོག་བཞི་དང་བྲལ་ཞིང་བདེན་པ་བཞིའི་རྣམ་པ་ལ་གནས་པའི་སེམས་དང་ལྡན་པར་གྱུར་ཅིག །འཕགས་པ་དོན་དམ་པའི་བདེན་པ་ལ་རྣམ་པར་གནས་པའི་སེམས་དང་ལྡན་པར་གྱུར་ཅིག །
[273b.4]བྱང་ཆུབ་སེམས་དཔའ་སེམས་དཔའ་ཆེན་པོ་དེ་སེམས་ཅན་ཡོངས་སུ་སྨིན་པར་བྱ་བའི་ཕྱིར་གང་གི་ཚེ་ཏིང་ངེ་འཛིན་ལ་འཇུག་པར་འདོད་པ་དེའི་ཚེ། འདི་ལྟར་ཤེས་རབ་དང་། བསོད་ནམས་ཀྱི་སྟོབས་དང་། ཐབས་ཀྱི་སྟོབས་ཀྱིས་འདི་ལྟ་བུར་བྱིན་གྱིས་རློབ་པར་བྱེད་དེ། བདག་ཡུན་
[273b.5]ཇི་སྲིད་དུ་ཏིང་ངེ་འཛིན་ལས་མ་ལངས་པ་དེ་སྲིད་ཀྱི་བར་དུ་ཡུལ་འདི་ཉིད་དང་། གླིང་བཞི་པ་འདི་ཉིད་ཅེས་བྱ་བ་ནས་སངས་རྒྱས་ཀྱི་ཞིང་འདི་ཉིད་ཀྱི་སེམས་ཅན་ཞེས་བྱ་བའི་བར་དག་ཇི་ལྟར་ཚད་བཟུང་བ་རྣམས་ལ་འདི་ལྟར་བདེ་བར་སྦྱར་བར་བྱིན་གྱིས་རློབ་པར་བྱེད་དོ། །དེའི་རྗེས་ལ་ཆོས་ཐམས་ཅད་
[273b.6]སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་དེ་ལྟ་བུ་ལ་འཇུག་པར་བྱེད་དོ། །བྱང་ཆུབ་སེམས་དཔའ་སེམས་དཔའ་ཆེན་པོ་སྙོམས་པར་ཞུགས་མ་ཐག་པ་དེས་ཇི་ལྟར་སེམས་ཅན་རྣམས་ཚད་བཟུང་བ་དེ་བཞིན་དུ། བྱང་ཆུབ་སེམས་དཔའ་ཏིང་ངེ་འཛིན་གྱི་སྟོབས་ཀྱིས་བདེ་བར་
[273b.7]སྦྱར་བ་ཡོན་ཏན་སྣ་ཚོགས་དེ་ལྟ་བུ་དག་གིས་སེམས་ཅན་རྣམས་ཡོངས་སུ་སྨིན་པར་བྱེད་དེ། བྱང་ཆུབ་སེམས་དཔའ་སེམས་དཔའ་ཆེན་པོ་དག་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་ལས་དེ་སྲིད་དུ་ལྡང་བར་མི་བྱེད་དོ། །དེ་ལྟར་བྱང་ཆུབ་སེམས་དཔའ་
[274a]
[274a.1]སེམས་དཔའ་ཆེན་པོ་སྙོམས་པར་ཞུགས་པ་དེའི་ལུས་ལ་གནོད་པ་དང་འགྱུར་བ་མི་འབྱུང་ངོ་། །བཀྲེས་པ་དང་སྐོམ་པའི་གནོད་པ་མི་འབྱུང་ངོ་། །མེའི་གནོད་པ་མི་འབྱུང་ངོ་། །བསྐལ་པའི་མེས་ཚིག་པར་མི་འགྱུར་བ་ནས་མེ་ཕལ་པས་ཚིག་པར་མི་འགྱུར་རོ། །ཆུས་ཁྱེར་བར་མི་འགྱུར་
[274a.2]རོ། །ནད་ཀྱི་བསྐལ་པས་ཟད་པར་མི་འགྱུར་རོ། །མུ་གེའི་དགོན་པར་གྱུར་པའི་བསྐལ་པས་ཟད་པར་མི་འགྱུར་རོ། །བསམ་བཞིན་དུ་ཚེའི་འདུ་བྱེད་འདོར་བ་ལ་ལ་མ་གཏོགས་པར་ཚེའི་འདུ་བྱེད་དང་། སྲོག་གི་དབང་པོ་ཡོངས་སུ་ཟད་པར་མི་འགྱུར་རོ། །ལུས་དང་། སྲོག་ལ་མི་དང་། 
[274a.3]མི་མ་ཡིན་པ་དང་། རླུང་དང་། ཉི་མས་གདུངས་པ་དག་གིས་གནོད་པར་མི་འགྱུར་ཏེ། དེ་ལྟ་བུ་ནི་སྙོམས་པར་ཞུགས་པ་ཡིན་ནོ། །ཏིང་ངེ་འཛིན་དེ་ལས་ལངས་ནས་ཀྱང་འདོད་ན་སྐྲའི་རྩེ་མོ་གཅིག་གི་ནང་དུ་སངས་རྒྱས་ཀྱི་ཞིང་དཔག་ཏུ་མེད་པ་དག་གཞུག་པར་ནུས་སོ། །འདོད་ན་
[274a.4]སངས་རྒྱས་བཅོམ་ལྡན་འདས་འཁོར་དང་བཅས་པ་ཐམས་ཅད་དང་། བྱང་ཆུབ་སེམས་དཔའ་སེམས་དཔའ་ཆེན་པོ་འཁོར་དང་བཅས་པ་ཐམས་ཅད་གཅིག་ཏུ་བསྡོམས་པ་མ་ལུས་པ་དག་སོར་མོ་གཅིག་གི་སེན་མོའི་ནང་དུ་བལྟ་བར་ཡང་ནུས་སོ། །འདོད་ན་སྐྲའི་རྩེ་མོ་གཅིག་གི་ནང་དུ་
[274a.5]སེམས་ཅན་དཔག་ཏུ་མེད་པ་ཐམས་ཅད་གཞུག་པར་ཡང་ནུས་ལ། དེ་ན་དེ་སེམས་ཅན་རེ་རེའི་རང་རང་གི་ཡུལ་དང་སྤྱོད་ཡུལ་དག་ཡངས་པར་ཡང་མཐོང་ངོ་། །འདོད་ན་སངས་རྒྱས་ཀྱི་ཞིང་མཐའ་ཡས་མུ་མེད་པ་དག་གི་རླུང་གི་ཁམས་ཐམས་ཅད་སྐྲའི་རྩེ་མོ་གཅིག་གི་ནང་དུ་
[274a.6]བཅུག་སྟེ་དེར་ནམ་མཁའི་གཏོས་ཡངས་པ་བཞིན་དུ་སྤྱོད་པར་བྱེད་ཀྱང་དེ་ཆེ་བར་ཡང་མི་མངོན་ནོ། །ཆུང་བར་ཡང་མི་མངོན་ནོ། །འདོད་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སངས་རྒྱས་ཀྱི་ཞིང་ཐམས་ཅད་ཀྱི་ཆུའི་ཁམས་ཐམས་ཅད་མོན་སྲན་སྡེའུའི་འབྲུམ་བུ་གཅིག་གི་ནང་
[274a.7]དུ་བཅུག་སྟེ། དེར་ནམ་མཁའི་གཏོས་ཡངས་པ་བཞིན་དུ་སྤྱོད་པར་བྱེད་ཀྱང་དེ་ཆེ་བར་ཡང་མི་མངོན་ནོ། །ཆུང་བར་ཡང་མི་མངོན་ནོ། །བྱང་ཆུབ་སེམས་དཔའ་དེ་རང་གི་སྨོན་ལམ་གྱི་སྟོབས་མ་གཏོགས་པར་ཡང་དང་ཡང་མངལ་གྱི་གནས་སུ་སྐྱེ་བར་མི་འགྱུར་རོ། །ངན་འགྲོར་སྐྱེ་
[274b]
[274b.1]བར་མི་འགྱུར་རོ། །བུད་མེད་དུ་མི་འགྱུར་རོ། །སྐྱེ་བ་དམན་པ་འཐོབ་པར་མི་འགྱུར་རོ། །ཡན་ལག་ཉམས་པར་མི་འགྱུར་རོ། །ལུས་དང་། ངག་དང་། ཡིད་ཀྱི་སྤྱོད་པ་ལ་འཁྲུལ་པར་མི་འགྱུར་རོ། །སེམས་ཅན་ཡོངས་སུ་སྨིན་པར་བྱ་བའི་ཕྱིར་རང་གི་སྨོན་ལམ་གྱི་སྟོབས་མ་
[274b.2]གཏོགས་པར་སངས་རྒྱས་ཀྱི་ཞིང་སྟོང་པ་དག་ཏུ་སྐྱེ་བར་མི་འགྱུར་རོ། །དེ་རྟག་པར་སངས་རྒྱས་བལྟ་བ་དང་། ཆོས་མཉན་པ་དང་། དགེ་འདུན་ལ་བཀུར་སྟི་བྱ་བ་དང་མི་འབྲལ་བ་ཡིན་ནོ། །དེ་ཤེས་རབ་དང་། བསོད་ནམས་དང་། ཏིང་ངེ་འཛིན་དང་། ཐབས་མཁས་པ་དག་གིས་
[274b.3]སེམས་ཅན་ཡོངས་སུ་སྨིན་པར་བྱེད་པ་ནས་ཡོངས་སུ་མྱ་ངན་ལས་འདས་པ་བླ་ན་མེད་པའི་བར་ལ་འཇིགས་པ་མེད་པ་དང་མ་བྲལ་བ་ཡིན་ནོ། །དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོས་གོ་ཆ་ཆེན་པོ་དེ་ལྟ་བུ་བགོས་ནས་བསམ་གཏན་དང་པོའི་ཕ་རོལ་ཏུ་ཕྱིན་པ་
[274b.4]ཡོངས་སུ་སྦྱོང་ཞིང་སློབ་པ་ན་འདོད་པའི་ཁམས་ལས་ཡང་དག་པར་འདའ་བར་བྱེད་དོ། །དེ་བཞིན་དུ་བསམ་གཏན་གྱི་ཡན་ལག་རྣམས་ཀྱང་ཤེས་པར་བྱེད་དོ། །ཡན་ལག་ལྔ་དང་ལྡན་ཞིང་ཡན་ལག་ལྔ་རྣམ་པར་སྤངས་པ་ཡིན་ནོ། །དེ་བཞིན་དུ་རྫུ་འཕྲུལ་གྱི་རྐང་པ་བཞིས་རྩེ་བ་
[274b.5]མངོན་པར་ཤེས་པ་ཡིན་ནོ། །སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་། བཀུར་སྟི་བྱ་བ་དང་། དམ་པའི་ཆོས་མཉན་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་འགྲོ་བ་ལ་མཁས་པ་ཡིན་ནོ། །གང་གིས་ན་སེམས་ཅན་ཐམས་
[274b.6]ཅད་ཀྱི་ལམ་གསུམ་པོ་ལས་ཀྱི་ལམ་དང་། ཉོན་མོངས་པའི་ལམ་དང་། སྡུག་བསྔལ་གྱི་ལམ་དག་སྐེམས་པར་བྱེད་པ་ཡིན་ནོ། །བྱང་ཆུབ་སེམས་དཔའ་དེ་ལྟར་སྐེམས་པར་བྱེད་པའི་ཕྱིར་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །དེ་བཞིན་དུ་
[274b.7]དེའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ཡང་བཅོམ་ལྡན་འདས་ཀྱིས་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བསྟན་པ་ན། འཁོར་དེ་ན་སེམས་
[275a]
[275a.1]ཅན་ལྔ་ཁྲི་པོ་གང་དག་གིས་སྔོན་ཆོས་བཞི་པོ་འདི་དག་གོམས་པར་བྱས་པ་དེ་དག་གིས་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པ་དང་ལྡན་ནོ། །དེ་ན་སྲོག་ཆགས་བརྒྱད་ཁྲི་བཞི་སྟོང་དག་གིས་ནི་དཔའ་བར་འགྲོ་བའི་ཏིང་ངེ་འཛིན་རབ་ཏུ་ཐོབ་པར་གྱུར་ཏོ། །དེ་ན་སྲོག་
[275a.2]ཆགས་ཁྲག་ཁྲིག་སྟོང་ཕྲག་དགུ་བཅུ་རྩ་དགུ་དག་གིས་ནི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་རབ་ཏུ་ཐོབ་པར་གྱུར་ཏོ། །དེ་ན་སེམས་ཅན་སྔོན་བྱང་ཆུབ་ཏུ་སེམས་མ་བསྐྱེད་པ་ཁྲག་ཁྲིག་འབུམ་ཕྲག་དཔག་ཏུ་མེད་པ་དག་གིས་ནི་བླ་ན་མེད་པ་ཡང་དག་པར་རྫོགས་པའི་
[275a.3]བྱང་ཆུབ་ཏུ་སེམས་བསྐྱེད་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །འདུས་པ་ཆེན་པོ་ཐེག་པ་ཆེན་པོའི་མདོ་བཅོ་ལྔ་པ་རིའི་སྙིང་པོའི་ལེའུ་ལས་བསམ་གཏན་མཚོན་པ་སྟེ་གཉིས་པ་རྫོགས་སོ།། །།དེ་ནས་དེ་ཉིད་དུ་བྱང་ཆུབ་
[275a.4]སེམས་དཔའ་སེམས་དཔའ་ཆེན་པོ་སའི་སྙིང་པོས་དཔལ་ལྷ་མོ་ཆེན་མོ་ལ་འདི་སྐད་ཅེས་སྨྲས་སོ། །དཔལ་ཆོ་ག་ཤེས་གླིང་ཆེན་པོ་བཞི་པ་འདི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱིས་ཡུན་རིང་པོར་ཤིན་ཏུ་མཆོད་པ་ཆེར་བྱ་བ་དང་། རྗེས་སུ་བསྲུང་བར་བྱ་
[275a.5]བ་དང་། རྗེས་སུ་དྲན་པར་བྱ་བ་དང་། ཕྱག་བྱ་བར་འོས་པ་དག་ཇི་ཙམ་པ་ནི་ད་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱི་འདུས་པ་ཆེན་པོ་དེ་ལྟ་བུ་དག་བསྡུས་
[275a.6]པ་དང་། བྱང་ཆུབ་ཀྱི་ལམ་མཐའ་དག་ལ་འཇུག་པ་དང་། ཕྱིར་མི་ལྡོག་པའི་འཁོར་ལོའི་ཐབས་མཁས་པའི་ཕ་རོལ་དུ་འགྲོ་བ་དང་། སངས་རྒྱས་སུ་དབང་བསྐུར་བའི་ས་རབ་ཏུ་བསྒྲགས་པ་དེ་ལྟ་བུ་དག་ལྟོས་ཤིག །ཁྱོད་ཕྱིར་མི་ལྡོག་པའི་འཁོར་ལོ་ཡོངས་སུ་རྫོགས་པར་བྱས་ཏེ། 
[275a.7]སྦྱིན་པའི་ཕ་རོལ་ཏུ་ཕྱིན་པ་དག་ལ་ཡང་དག་པར་མངོན་དུ་ཞེན་ནས་ཁྱོད་ཀྱིས་སྦྱིན་གནས་དེ་ལྟ་བུ་དག་ལ་བཟའ་བ་དང་། བཏུང་བའི་ཡོ་བྱད་དག་འབྱོར་པར་བྱས་པ་ཡིན་ཏེ། ཁྱོད་བརྩོན་པ་དེས་ན་མྱུར་དུ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དམ། རྣམ་པ་ཐམས་ཅད་
[275b]
[275b.1]མཁྱེན་པ་ཉིད་ཀྱི་ཡེ་ཤེས་ལ་གནས་པར་བྱེད་དམ། དེ་ལ་དཔལ་ལྷ་མོ་ཆེན་མོས་འདི་སྐད་ཅེས་སྨྲས་སོ། །སྐྱེས་བུ་ཆེན་པོ་དམ་པས་ཇི་སྐད་སྨྲས་པ་དེ་ལྟར་ལགས་ཏེ། སྔོན་བྱུང་བ་འདས་པའི་དུས་བསྐལ་པ་དཔག་ཏུ་མེད་པ་དག་འདས་པ་ན་གང་གི་ཚེ་བྱང་ཆུབ་སེམས་དཔའ་ཤཱཀྱ་ཐུབ་པ་དེ་བྱང་
[275b.2]ཆུབ་སེམས་དཔའི་སྤྱད་པ་སྤྱོད་པ་ན། འདི་ལྟར་བདག་དང་གཅིག་ལ་གཅིག་དམ་ཚིག་བཅས་པ་གང་གི་ཚེ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དེའི་ཚེ། བདག་གླིང་ཆེན་པོ་བཞི་པ་དེར་དཔལ་ལྷ་མོ་ཆེན་མོའི་གོ་འཕང་ཐོབ་པར་ཤོག་ཤིག་པ་དང་། 
[275b.3]དེ་ན་སེམས་ཅན་རྣམས་ལ་བཟའ་བ་དང་། བཏུང་བའི་ཡོ་བྱད་ཐམས་ཅད་ཀྱིས་སྦྱིན་པ་བྱེད་པར་འགྱུར་བར་བགྱིས་ལགས་སོ། །རིགས་ཀྱི་བུ་ཁྱོད་བདག་ལས་གསོན་ཅིག་དང་། སྔོན་བྱུང་བ་འདས་པའི་དུས་བསྐལ་པ་དཔག་ཏུ་མེད་པ་འདས་པ་གང་དེའི་ཚེ་དེའི་དུས་ན་དེ་བཞིན་གཤེགས་
[275b.4]པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབང་པོའི་ཏོག་གི་རྒྱལ་མཚན་རྒྱལ་པོ་ཞེས་བྱ་བ་ཞིག་བྱུང་བར་གྱུར་ཏོ། །སྐྱེ་དགུའི་ཚེ་ལོ་སྟོང་ཞེས་བྱ་བ་ནས་དེའི་ཚེ་དེའི་དུས་ན་དགེ་བསྙེན་སྐར་མ་དྲི་མེད་དཔལ་ཞེས་བྱ་བ་དུལ་བ། གསལ་བ། འཇིགས་པ་མེད་པ། ཐོས་པ་མང་བ། འཁོར་
[275b.5]བཞི་པོ་དག་ལ་ཆོས་སྟོན་པ། འཁོར་མང་བ། འཁོར་ཕུན་སུམ་ཚོགས་པ་ཞིག་བྱུང་བར་གྱུར་ཏོ་ཞེས་བྱ་བའི་བར་དུ་སྟེ། དེའི་བུ་ཐུ་བོ་དྲི་མེད་དཔལ་ཞེས་བྱ་བ་ཞིག་བྱུང་བ་དེས་རང་གི་ཕ་ལ་ཚིགས་སུ་བཅད་པས་སྨྲས་པ། ཡབ་ཅིག་ཅི་སླད་རང་གི་ལུས་སྲོག་བཏང་ནས་ཀྱང་། །ཞུམ་པ་
[275b.6]མེད་པའི་སེམས་ཀྱིས་བརྩོན་ཞིང་རྩོལ་བར་མཛད། །ཡབ་ཅིག་ཚེ་འདིས་མྱ་ངན་འདས་པར་མི་གཤེགས་པར། །སེམས་ཅན་རྣམས་ལ་མཆོག་ཏུ་སྲུང་མཛད་ཤིན་ཏུ་བརྩོན། །དེས་རང་གི་བུ་དྲི་མེད་དཔལ་ལ་ཚིགས་སུ་བཅད་པས་ལན་སྨྲས་པ། སེམས་ཅན་འཁོར་བའི་སྡུག་བསྔལ་
[275b.7]དག་གིས་རྨོངས་པ་དང་། །ལམ་ངན་ཞུགས་ཤིང་ཉོན་མོངས་པ་ཡི་མེ་འབར་བ། །རྟག་ཏུ་སྡུག་བསྔལ་དག་གིས་ཉོན་མོངས་ངས་མཐོང་ནས། །ཉོན་མོངས་པ་ཡི་མེ་དག་གསད་ཕྱིར་ང་བརྩོན་བྱེད། །ཤེས་རབ་རྣམ་པར་ཉམས་ཤིང་མཐའ་ལས་འདས་པ་དང་། །ལམ་ལས་
[276a]
[276a.1]རབ་ཏུ་ཉམས་ཤིང་ངན་སོང་འགྲོ་བ་དང་། །འཁོར་བ་ཤིན་ཏུ་བཟོད་རླག་ཆུ་བོར་ལྟུང་བ་རྣམས། །རབ་ཏུ་བསྒྲལ་བའི་ཕྱིར་ནི་ང་ཡང་སྤྱོད་པར་བྱེད། །སྦྱིན་དང་དུལ་དང་སྡོམ་པ་རྣམ་པར་སྤངས་པ་དང་། །ལྷ་དང་མི་ཡི་བདེ་ལས་རྟག་ཏུ་ཉམས་པ་དང་། །དགེ་བའི་
[276a.2]བཤེས་གཉེན་དག་དང་རྟག་ཏུ་བྲལ་བ་རྣམས། །དེ་དག་ལ་ནི་བདག་གིས་ལམ་སྟོན་འགྱུར་བར་བྱ། །སེམས་ཅན་ཉོན་མོངས་པ་ཡིས་བཙོན་རར་རྟག་བཅིངས་པ། །མགོན་མེད་གྱུར་པ་མིག་ནི་རྣམ་པར་ཉམས་གྱུར་ཅིང་། །ལྟ་ངན་དག་ལ་ཆགས་པ་ཤ་དང་ཁྲག་ཟ་བ། །དེ་
[276a.3]དག་དག་པར་བྱ་ཕྱིར་ང་ནི་སྤྱོད་པར་བྱེད། །སེམས་ཅན་རེ་རེའི་དོན་དུ་མནར་མེད་སྤྱོད་བྱེད་པ། །དེ་འདྲའི་སྙིང་རྗེ་སེམས་ཅན་རྣམས་ལ་བསྐྱེད་པར་བྱ། །ཇི་ལྟར་སེམས་ཅན་རེ་རེ་དེ་དག་ཐར་བྱའི་ཕྱིར། །སྡུག་བསྔལ་བཟོད་རླག་བཟོད་དཀའ་བདག་གིས་དང་དུ་བླང་། །བུ་ཅིག་ང་ཡིས་བྱང་
[276a.4]ཆུབ་སྤྱོད་མཆོག་སྤྱད་པར་བྱ། །ཉན་ཐོས་དག་གི་ཤེས་པ་བཙལ་བར་མི་བྱ་ཞིང་། །རང་སངས་རྒྱས་ཀྱི་ཤེས་པའང་བཙལ་བར་མི་བྱ་སྟེ། །བླ་ན་མེད་པའི་ཡེ་ཤེས་དག་ནི་བཙལ་བར་བྱ། །ཇི་སྲིད་གང་གཱའི་བྱེ་སྙེད་སེམས་ཅན་དུ་མ་དག །སྡུག་བསྔལ་དག་ལས་ཐར་བར་
[276a.5]བྱས་པར་མ་གྱུར་པར། །དེ་སྲིད་བྱང་ཆུབ་མཆོག་རབ་འདིར་ནི་འཚང་མི་རྒྱ། །ཕྱི་ནས་བྱང་ཆུབ་མཆོག་རབ་དེ་ལ་རེག་པར་བྱ། །བུ་ཅིག་ཁྱོད་ཀྱིས་སེམས་ཅན་རྣམས་ལ་མཚུངས་པར་ནི། །སྙིང་རྗེ་འདི་ལྟ་བུ་དག་བསྐྱེད་པར་བྱས་ནས་ཀྱང་། །ཁྱོད་ཀྱིས་དགེ་དང་རྟག་ཏུ་ལྡན་
[276a.6]པར་བྱས་པ་རྣམས། །བྱང་ཆུབ་མཆོག་རབ་འཕགས་པ་དག་ཏུ་བསྔོ་བར་གྱིས། །སེམས་ཅན་ཉོན་མོངས་མེ་ལས་རབ་ཏུ་ཐར་བྱའི་ཕྱིར། །སྡུག་བསྔལ་བཟོད་རླག་བཟོད་དཀའ་བ་དག་དང་དུ་ལོང་། །སྦྱིན་དང་དུལ་དང་སྡོམ་པ་དག་ལ་ལེགས་སྤྱོད་ཅིག །རྫོགས་སངས་
[276a.7]རྒྱས་པར་འགྱུར་བ་འདི་ནི་ཐེ་ཚོམ་མེད། །གང་ཚེ་ང་ནི་བྱང་ཆུབ་མཆོག་མ་ཐོབ་པ་ན། །དེ་ཚེ་ཁྱོད་ནི་སེམས་ཅན་རྣམས་ཀྱི་སྦྱིན་པོར་འགྱུར། །ང་ཡིས་ཁྱོད་ནི་བྱང་ཆུབ་མཆོག་ཏུ་ལུང་བསྟན་ནས། །འདི་ལ་དམ་བཅས་བརྟན་པོར་ལེགས་པར་གནས་པ་ཡིན། །རིགས་ཀྱི་
[276b]
[276b.1]བུ་དེའི་ཚེ་བདག་གིས་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོའི་སྤྱན་སྔར་འདི་ལྟ་བུར་དམ་བཅས་ཏེ། བདག་ཡུན་ཇི་སྲིད་དུ་འཁོར་བ་ན་འཁོར་བ་དེ་སྲིད་ཀྱི་བར་དུ་བརྟུལ་ཞུགས་དང་། དཀའ་ཐུབ་དང་། དཀའ་བ་སྤྱད་པ་དང་། སྦྱིན་པ་དང་། དུལ་བ་དང་། སྡོམ་
[276b.2]པ་དང་། བསམ་གཏན་དང་། ཐོས་པ་དང་། གཏོང་བ་དང་། ཞལ་ཏ་སྣ་ཚོགས་དག་ལ་གོམས་པར་བགྱིའོ། །དཀའ་བ་སྤྱད་པ་དང་། ཡོངས་སུ་གཏོང་བ་རྣམ་པ་སྣ་ཚོགས་དག་ལ་གོམས་པར་བགྱིའོ། །གང་གི་ཚེ་སྐྱེ་དགུའི་ཚེ་ལོ་བརྒྱ་པའི་ཚེ་ཉོན་མོངས་པ་དང་། ཉོན་མོངས་
[276b.3]པའི་རྙོག་པ་དག་གིས་ཀུན་ཏུ་རྨོངས་པར་གྱུར་པའི་ཞིང་དག་ཏུ་བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བའི་ཞིང་དེར་བདག་གིས་ཀྱང་དཔལ་གྱི་གོ་འཕང་གི་བདག་པོ་བླ་ན་མེད་པ་དག་བསྟན་པར་བགྱིའོ། །དེའི་བསྟན་པ་ལ་བཟའ་བ་དང་། 
[276b.4]བཏུང་བའི་ཡོ་བྱད་བླ་ན་མེད་པའི་སྦྱིན་པ་པོར་འགྱུར་བར་བགྱིའོ། །དེ་ན་དེ་བཞིན་གཤེགས་པ་ཤཱཀྱ་ཐུབ་པ་འཁོར་དང་བཅས་པ་དག་ལ་བདག་གིས་ཞལ་ཟས་དང་། བཏུང་བ་སྣ་ཚོགས་དག་གིས་རིམ་གྲོ་བགྱིའོ། །དེར་དེ་བཞིན་གཤེགས་པ་ཤཱཀྱ་ཐུབ་པས་མངོན་སུམ་དུ་བདག་
[276b.5]བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་བགྱིའོ། །དེར་སེམས་ཅན་གང་དག་མ་རུངས་པ། རྩུབ་པ། སྙིང་མི་བརྩེ་བ། བྱས་པ་མི་གཟོ་བ། མི་མཉམ་པ། ཡང་བར་སྤྱོད་པ། སྡིག་པའི་སེམས་དང་ལྡན་པ་དག་འབྱུང་བར་འགྱུར་བ་དེ་དག་
[276b.6]གིས་དུས་མ་ཡིན་པའི་རྫི་ཆར་དང་། ཚ་བ་དང་། གྲང་བ་དང་། ཆར་མོ་ཆེ་དག་འབེབས་པར་བྱེད་པས་གང་དག་སེམས་ཅན་རྣམས་ཀྱི་འབྲུ་དང་། འབྲས་བུ་དང་། ལོ་ཏོག་དང་། སྨན་དང་། ལྗོན་ཤིང་དང་། རོ་དག་མ་རུང་བར་བྱེད་པ། མདངས་འཕྲོག་པ། སེམས་ཅན་
[276b.7]རྣམས་ཀྱི་ལོངས་སྤྱོད་དང་། ཡོངས་སུ་སྤྱོད་པ་དག་ཆུད་གཟོན་པར་བྱེད་པ། མུན་གནག་ཏུ་བྱེད་པ་དེ་དག་ཐམས་ཅད་བདག་གིས་བསོད་ནམས་ཀྱི་མཐུ་དང་ཤེས་རབ་ཀྱི་སྟོབས་ཀྱིས་བཟློག་པར་བགྱིའོ། །དད་པར་བགྱིའོ།། །།བམ་པོ་གཉིས་པ། གང་གི་
[277a]
[277a.1]ཚེ་སེམས་ཅན་དེ་དག་ལོངས་སྤྱོད་དང་། ཉེ་བར་སྤྱོད་པ་དང་བྲལ་བས་སེམས་ཅན་དེ་དག་མི་དགེ་བ་བཅུ་ལ་སྤྱོད་པར་བྱེད་དོ། །དགེ་བ་བཅུའི་ཆོས་རྣམས་ཡོངས་སུ་ཉམས་པར་བྱེད་དོ། །འདི་ལྟར་དེ་ར་བཅོམ་ལྡན་འདས་ཀྱི་གདུལ་བྱ་རྣམས་བསྟན་པ་དང་། དཀོན་
[277a.2]མཆོག་གསུམ་གྱི་གདུང་དང་། ཡོ་བྱད་དག་དང་མི་ལྡན་པས་གྲགས་པ་མེད་པར་འགྱུར་ཏེ། དེས་ན་དེར་བདག་གིས་ལོངས་སྤྱོད་དང་། ཉེ་བར་སྤྱོད་པའི་ཡོ་བྱད་ཕུན་སུམ་ཚོགས་པའི་རྒྱུ་དག་གིས་སེམས་ཅན་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་
[277a.3]སྨིན་པར་བགྱིའོ། །གང་གི་ཚེ་འདི་ལྟར་བདག་གིས་བཅོམ་ལྡན་འདས་ཀྱི་སྤྱན་སྔར་སྨོན་ལམ་བཏབ་པས་མ་འོངས་པའི་དུས་ན་དེ་ལྟར་བདག་གིས་བསམ་པ་ཡོངས་སུ་རྫོགས་པར་བྱས་པ་དེའི་ཚེ་བཅོམ་ལྡན་འདས་དེས་ལེགས་སོ་ཞེས་བྱ་བ་གནང་སྟེ། དེའི་ཚེ་ཇི་ལྟར་སྨོན་ལམ་
[277a.4]བཏབ་པ་བཞིན་བསམ་པ་ཡོངས་སུ་རྫོགས་པར་བྱས་པས་རིགས་ཀྱི་བུ་དེ་ལྟར་སྨོན་ལམ་བཏབ་པ་ལེགས་སོ་ལེགས་སོ་ཞེས་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོས་ལེགས་སོ་ཞེས་བྱ་བ་གནང་བ་ཡིན་ནོ། །རིགས་ཀྱི་བུ་ཁྱོད་ལ་བདག་གིས་འབྱོར་
[277a.5]བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་སྦྱིན་གྱིས། ཁྱོད་ཀྱིས་གཟུངས་ཀྱི་སྙིང་པོ་འདིས་དེ་ལྟ་བུར་སེམས་ཅན་རྣམས་ཤིན་ཏུ་ཡོངས་སུ་སྨིན་པར་བྱེད་ནུས་སམ། སེམས་ཅན་ཚད་མེད་པ་དག་ལོངས་སྤྱོད་དང་། ཉེ་བར་སྤྱོད་པའི་ཡོ་བྱད་ཕུན་སུམ་ཚོགས་པ་དང་ལྡན་པ་དག་གིས་
[277a.6]ཉོན་མོངས་པའི་ཆུ་བོ་ལས་སྒྲོལ་བར་བྱེད་དོ། །ཏད་ཡ་ཐཱ། ཛ་ལམ་བྷ། མ་ཧཱ་ཛ་ལམ་བྷ། ཨནུ་ཛ་ལམ་བྷ། སརྦ་ཛ་ལམ་བྷ། ཨོ་ག་ཛ་ལམ་བྷ། ཡཀྵ་བྲི་ཛ་ལམ་བྷ། ནཱ་ག་བྲི་ཛ་ལམ་བྷ། ཨུ་ག་ར་བྲི་ཛ་ལམ་བྷ། ཧསྟི་བྲི་ཛ་ལམ་བྷ། ཨ་ཛ་ལམ་བྷ། ཛ་ལམ་བྷ། 
[277a.7]མན་ཌཱུ་ཀ་བྲི་ཛ་ལམ་བྷ། ཁ་མུ་བྲི་ཛ་ལམ་བྷ། པད་ཀ་བྲི་ཛ་ལམ་བྷ། ཨ་མ་བྲི་ཛ་ལམ་བྷ། སཱུ་ཅི་མུ་ཁ་བྲི་ཛ་ལམ་བྷ། བ་མྲ་བ་མྲ། ཛ་ལ་བ་མྲ། བི་ཛ་བྷན་ད། པྲཏ་ཏྲ་པུཥྤ་ཕ་ལམ་བྷ། མུ་ཀྵན་རི་བྷནས། དྷརྨ། ཡ་ཛྙཱ། བྲིཥྚི་སོ། ཧྲི་ལམ་བྷ། ཤ་ཤསྟུ་ད་ལ། གུང་གུང་
[277b]
[277b.1]ས་ར་གུན་ཙི། དུང་གུང་། བ་ར་ཛ་བཻ་སྭཱ་ཧཱ། འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་ནི་དེ་ཡིན་ཏེ། གཟུངས་ཀྱི་སྙིང་པོ་འདིས་དེ་ལྟ་བུར་སེམས་ཅན་རྣམས་ཤིན་ཏུ་ཡོངས་སུ་སྨིན་པར་བྱེད་ནུས་སམ། རིགས་ཀྱི་བུ་དེར་བདག་གིས་ནི་དེ་བཞིན་གཤེགས་པ་དབང་པོའི་ཏོག་གི་
[277b.2]རྒྱལ་མཚན་རྒྱལ་པོ་དེ་ལས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་མནོས་སོ། །མནོས་ནས་ཀྱང་དེ་བཞིན་གཤེགས་པ་དེ་ལ་བདག་གིས་མཆོད་པ་དང་། རིམ་གྲོ་རྣམ་པ་སྣ་ཚོགས་འདི་དག་བྱས་ཏེ། ཚུལ་ཁྲིམས་དང་། ཐོས་པ་དང་། བརྟུལ་ཞུགས་དག་ཀྱང་
[277b.3]སྤྱད་དོ། །དེའི་འོག་ཏུ་ཡང་སངས་རྒྱས་ཁྲི་སྙེད་ལ་དེ་ལྟ་བུའི་སྨོན་ལམ་དག་བཏབ་པ་དེས་ན་བདག་གིས་ད་ལྟར་བསྐལ་པ་བཟང་པོ་འདི་ལ་དཔལ་ཆེན་པོའི་གོ་འཕང་ཐོབ་པ་ཡིན་ནོ། །ད་ལྟར་བདག་འདིར་དོན་ཆེན་པོ་དེ་ལྟ་བུ་བགྱིད་པའི་ཚེ་མི་ཉལ་བ་དེ་ཅིའི་སླད་དུ་ཞེ་ན། དེ་ཚུན་ཆད་ཀླུ་ཁྲོ་བོ་
[277b.4]ཕལ་མོ་ཆེ་དག་བྱུང་བ་དང་། གནོད་སྦྱིན་དང་། སྲིན་པོ་དང་། ལྷ་མ་ཡིན་དང་། གྲུལ་བུམ་དང་། ཡི་དགས་དང་། ཤ་ཟ་མ་རུངས་པ་རྩུབ་པ། མ་དད་པ། སྙིང་རྗེ་མེད་པ། སྙིང་བརྩེ་བ་མེད་པར་ཞུགས་པ་ཕལ་མོ་ཆེ་དག་ལྷགས་པས་སྲོག་ཆགས་སུ་གྱུར་པ་རྣམས་ལ་གནོད་པ་དང་། 
[277b.5]ཡ་ང་བར་སྤྱོད་པ་དེ་དག་གིས་དུས་མ་ཡིན་པའི་རླུང་དང་། ཆར་མོ་ཆེ་དང་། ཐན་ཆེན་དང་། སེར་དྲག་འབེབས་པ་དང་། ཚ་བ་དང་། གྲང་བ་དག་འབྱིན་པར་བྱེད་དོ། །ཕྱི་དགྲ་དང་། ནང་འཁྲུག་དང་། ཕུང་བར་འགྱུར་བ་དང་། ཕས་ཀྱི་དམག་ཚོགས་ཀྱི་གནོད་པ་དང་། ཐབ་མོ་
[277b.6]དང་། ཉི་མས་གདུངས་པ་དང་། རླུང་དམར་དག་གཏོང་བར་བྱེད་དོ། །དེ་དག་ཀྱང་སྔོན་གྱི་རྒྱལ་བས་བྱིན་གྱིས་མ་བརླབས་ལ། དེ་དག་འཇིག་རྟེན་ཕ་རོལ་ལ་ཡང་མི་ལྟ་བས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་ལ་རི་མོ་མི་བྱེད་དེ། དེ་དག་སེམས་ཅན་རྣམས་ཀྱི་ས་
[277b.7]བོན་དང་། མྱུ་གུ་དང་། འདབ་མ་དང་། མེ་ཏོག་དང་། འབྲས་བུ་དང་། རོ་དང་། འབྲུ་དང་། སྨན་དང་། ལོངས་སྤྱོད་དང་། ཉེ་བར་སྤྱོད་པ་དག་ཆུད་གཟོན་པར་བྱེད་དོ། །འཇིག་པར་བྱེད་དོ། །མདངས་འཕྲོག་པར་བྱེད་དོ། །དེ་དག་སའི་བཅུད་རྣམས་ལ་དབུགས་གཏོང་བར་བྱེད་
[278a]
[278a.1]དེ། དེ་དག་གིས་སའི་བཅུད་རྣམས་སྐྱོན་དང་བཅས་པ་དང་། སྙིགས་མ་དང་བཅས་པ་དང་། ནད་དང་བཅས་པ་དང་། ལྡམ་ལྡུམ་གྱིས་འགགས་པ་དང་། རྩུབ་པ་དང་། རོ་མེད་པ་དང་། སྲ་བ་དང་། དྲི་མི་ཞིམ་པ་དག་ཏུ་བྱེད་དེ། དེ་དག་གིས་སེམས་ཅན་རྣམས་མངོན་པར་
[278a.2]དགའ་བར་མི་བྱེད་དོ། །སེམས་ཅན་གང་དག་སའི་བཅུད་འདི་ལ་རྟེན་པ་རྣམས། ས་བོན་དང་། སྡོང་བུ་དང་། ལོ་མ་དང་། མེ་ཏོག་དང་། འབྲས་བུ་དང་། རོ་དང་། འབྲུ་དང་། སྨན་དང་། ལོངས་སྤྱོད་དང་། ཉེ་བར་སྤྱོད་པ་དག་ལ་སྤྱོད་པར་བྱེད་པས་དེ་དག་གིས་སེམས་འཇིག་རྟེན་
[278a.3]ཕ་རོལ་ལ་མི་ལྟ་ཞིང་སེམས་ཅན་རྣམས་ལ་སེམས་རྩུབ་པ་དང་། ཞེ་འགྲས་པ་དང་། གདུག་པ་དང་། སྡང་བ་དང་། སྙིང་རྗེ་མེད་པ་དང་། སྙིང་བརྩེ་བ་མེད་པར་ཞུགས་པ་ཡིན་ནོ། །ནད་སྣ་ཚོགས་ཀྱིས་གཟིར་ཅིང་གཟུགས་མི་སྡུག་ལ་ལུས་རྩུབ་པ། ཉོན་མོངས་པ་དང་། ནང་དུ་
[278a.4]མས་ཉམས་སྨད་པ། ལྟ་བ་ངན་པར་ཞུགས་པ། སྐྱབས་ངན་པ་ལ་རྟེན་པ་ཡིན་ནོ། །དེ་དག་ཅེས་བྱ་བ་ནས་རི་དགས་དང་བྱ་དག་གི་བར་དུ་དཀོན་མཆོག་གསུམ་ལ་དད་པ་དང་། དང་བ་དང་། དགའ་བ་དང་། བླ་མ་དང་། ཞེ་ས་དང་། རི་མོ་བྱེད་པའི་སེམས་དག་མ་ཐོབ་པ་ཡིན་ཏེ། དེ་
[278a.5]དག་ནད་སྣ་ཚོགས་དང་། ལྟ་བ་ངན་པས་ཟིན་ཅིང་ངན་གཡོ་ཅན་ཁར་བྲོས་པས་དཀོན་མཆོག་གསུམ་ལ་ལུས་དང་། ངག་ཡིད་འཁྲུལ་པར་སྤྱོད་པ་ཡིན་ནོ། །སྡིག་པའི་སེམས་དང་ལྡན་པ། ཚུལ་ཁྲིམས་འཆལ་པ་སྡོམ་པ་མ་ཡིན་པ་ལ་སྤྱོད་པ་དེ་དག་དགེ་སློང་ཚུལ་ཁྲིམས་དང་
[278a.6]ལྡན་ཞིང་ཡོན་ཏན་གྱིས་ཕྱུག་པ། སྤོབས་པ་གྲོལ་བ་དང་ལྡན་པ་དེ་དག་གིས་སྤོང་བར་བྱེད་དོ། །ད་ལྟར་འདི་ན་སེམས་ཅན་དག །གཤེ་བ་དང་། སྤྱོ་བ་དང་། སྨོད་པ་དང་། བཤུང་བ་དང་། ཉམས་པར་བྱེད་པ་དང་། བརྙས་པ་དང་། འདྲིད་པ་དང་། བསྡིགས་པ་
[278a.7]དང་། གྲགས་པ་མ་ཡིན་པར་སྤྱོད་པ་དང་། ངོ་ཚ་ཤེས་པ་དང་ཁྲེལ་ཡོད་པ་སྤངས་པ་དང་། མི་དགེ་བ་བཅུའི་ལས་ཀྱི་ལམ་རྣམས་ལ་མངོན་པར་དགའ་བའི་སེམས་དང་ལྡན་པ་དང་། དགེ་བ་ཐམས་ཅད་ལ་སྤྱོད་པ་སྤངས་པའི་སེམས་དང་ལྡན་པ་དང་། བསོད་ནམས་
[278b]
[278b.1]དང་ཤེས་རབ་དང་བྲལ་བ་དང་། ཚེ་ཐུང་ཞིང་ངན་སོང་དུ་འགྲོ་བ་དེས་ན་སེམས་ཅན་འདི་དག་ཐམས་ཅད་དེ་དག་གིས་ནི་ལོངས་སྤྱོད་དང་། ཉེ་བར་སྤྱོད་པ་ཐམས་ཅད་ཀྱིས་ཚིམ་པར་བྱེད་ཀྱང་མི་ནུས། ཡོངས་སུ་སྨིན་པར་བྱེད་ཀྱང་མི་ནུས་སོ། །འདི་ལྟར་སྐྱེས་བུ་དམ་པ་ཁྱོད་ནི་སངས་རྒྱས་
[278b.2]ཐམས་ཅད་ཀྱི་ཆོས་ལ་རག་མ་ལུས་པར་ཤེས་ཤིང་མཁས་པ་ཁྱོད་ནི་ཏིང་ངེ་འཛིན་དང་། གཟུངས་དང་། བཟོད་པ་ཐམས་ཅད་ལ་རྣམ་པར་སྤྱོད་པ་ལ་མཁས་པའི་ཕ་རོལ་ཏུ་སོན་པ། སྙིང་རྗེ་དང་སྙིང་བརྩེ་བས་བརྒྱན་པ་མཁས་པ་ཆེན་པོ་ཤེས་པའི་ཕ་རོལ་ཏུ་སོན་པ་ཁྱོད་ནི་བྱང་ཆུབ་སེམས་
[278b.3]དཔའི་ཚོགས་ཐམས་ཅད་ཀྱི་ནང་ན་རྒྱལ་མཚན་གྱི་མཆོག་ཏུ་གྱུར་པ་སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་ཡིན་པས་ད་ཁྱོད་ཀྱིས་གླིང་བཞི་པ་འདིར་སྙིང་རྗེ་དང་སྙིང་བརྩེ་བ་དག་སྐྱེད་ཅིག །གླིང་བཞི་པ་འདི་ན་ཀླུ་ཁྲོ་བོ་དག་ཇི་ལྟར་བཟློག་པར་ནུས་པ་དང་། གནོད་སྦྱིན་དང་། སྲིན་
[278b.4]པོ་དང་། ལྷ་མ་ཡིན་དང་། གྲུལ་བུམ་དང་། ཡི་དགས་དང་། ཤ་ཟ་ཁྲོ་བོ་དང་། ལུས་སྲུལ་པོ་ཁྲོ་བོ་དག་ཇི་ལྟར་བཟློག་པར་ནུས་པ་དང་། དེ་དག་ཅི་ནས་ཀྱང་དུས་སུ་ཆར་འབེབས་ཤིང་ཆུ་འབྱིན་པར་འགྱུར་བ་དང་། ལོ་ཏོག་ཕུན་སུམ་ཚོགས་པ་སྒྲུབ་པར་འགྱུར་བ་དང་། ཚ་བ་
[278b.5]དང་། གྲང་བ་དུས་སུ་སྦྱོར་བར་འགྱུར་བ་དག་བློས་རྟོགས་ཤིག་དང་། གཞི་དེས་སེམས་ཅན་རྣམས་ཀྱི་ལོངས་སྤྱོད་དང་། ཉེ་བར་སྤྱོད་པ་མི་ཉམས་ལ་སའི་བཅུད་ཐམས་ཅད་ལ་ཡང་སྐྱོན་མེད་པ་དང་། ནད་མེད་པ་དང་། སྙིང་པོ་དང་ལྡན་པ་དང་། དྲན་པའི་རྒྱུ་རྐྱེན་དང་། ཞིམ་པ་
[278b.6]དང་། དྲི་ཞིམ་པ་དང་། རོ་ཞིམ་པོ་ཕུན་སུམ་ཚོགས་པར་འགྱུར་རོ། །སའི་བཅུད་འདི་ལ་རྟེན་པའི་སེམས་ཅན་གང་དག་གི་ལོངས་སྤྱོད་དང་། ཉེ་བར་སྤྱོད་པ་ལ་ལོངས་སྤྱོད་པ་དེ་དག་ནི་ནད་མེད་པ་དང་། དྲན་པ་དང་ལྡན་པ་དང་ཞེས་བྱ་བའི་བར་དུ་སྔར་ཇི་སྐད་གསུངས་པ་
[278b.7]ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོས་དཔལ་ལྷ་མོ་ཆེན་མོ་དེ་ལ་འདི་སྐད་ཅེས་སྨྲས་སོ། །དཔལ་ཆོ་ག་ཤེས་བདག་གིས་ནི་སངས་རྒྱས་ཀྱི་ཞིང་འདི་ཐམས་ཅད་ཀྱི་འབྱུང་བ་ཆེན་པོ་མ་ལུས་པ་དག་ལྷའི་བདེ་བར་སྤྲུལ་ནས་འདིར་སེམས་
[279a]
[279a.1]ཅན་རྣམས་བསྐལ་པ་འབུམ་ཕྲག་སྙེད་ཀྱི་བར་དུ་ལོངས་སྤྱོད་པར་བྱ་བར་ནུས་ཀྱང་། འདིར་སེམས་ཅན་རྣམས་ཀྱིས་ལོངས་སྤྱོད་པར་མི་ནུས་སོ། །དེ་ཅིའི་ཕྱིར་ཞེ་ན། སེམས་ཅན་འདི་དག་ནི་བསོད་ནམས་དང་བྲལ་བ་སྟེ། ལོངས་སྤྱོད་དང་ཉེ་བར་སྤྱོད་པ་རྒྱ་ཆེན་པོ་
[279a.2]དག་ལ་ལོངས་སྤྱོད་པའི་སྣོད་མ་ཡིན་ནོ། །བདག་གིས་ནི་སངས་རྒྱས་ཀྱི་ཞིང་མི་མཇེད་འདི་ཐམས་ཅད་ལྷའི་གཞལ་མེད་ཁང་རྒྱ་ཆེན་པོར་སྤྲུལ་པ་དང་། ལྷའི་གནས་མལ་དང་། རྒྱན་དང་། གོས་དང་། ལྷབ་ལྷུབ་དང་། སྤོས་དང་། མེ་ཏོག་དང་། ཕྲེང་བ་དང་། འབྲས་
[279a.3]བུ་དང་། ཤིང་ལྗོན་པ་དང་། རོལ་མོའི་སྒྲ་དང་། སིལ་སྙན་དང་། གླུ་དབྱངས་དང་། རིན་པོ་ཆེ་སྣ་ཚོགས་ཀྱིས་བརྒྱན་པ་དག་ཏུ་སྤྲུལ་པར་ནུས་ཀྱང་། འདིར་སེམས་ཅན་དེ་དག་བསོད་ནམས་དང་བྲལ་བས་སྣོད་དུ་མ་གྱུར་པའི་ཕྱིར་ལོངས་སྤྱོད་པར་མི་ནུས་ཏེ། དེ་བཞིན་གཤེགས་
[279a.4]པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་པ་དེ་དག་དང་། དཔའ་བར་འགྲོ་བའི་ཏིང་ངེ་འཛིན་ལ་དབང་ཐོབ་པ་དག་ལོངས་སྤྱད་པར་སྤྱོད་པ་ནི་མ་གཏོགས་སོ། །བདག་གིས་སེམས་ཅན་གྱི་ཁམས་མ་ལུས་པ་
[279a.5]དག་བསམ་གཏན་བཞི་ལ་སྙོམས་པར་ཞུགས་པར་གཞག་པར་ནུས་ན། འདི་ན་ཀླུ་ཁྲོ་བོ་ཞེས་བྱ་བ་ནས་ལུས་སྲུལ་པོ་ཁྲོ་བོ་ཞེས་བྱ་བའི་བར་དག་ཞི་བར་བྱ་བ་ལྟ་སྨོས་ཀྱང་ཅི་དགོས། འདི་ལྟར་བདག་ནི་དེ་བཞིན་གཤེགས་པས་མ་གནང་བར་བདག་གིས་རྫུ་འཕྲུལ་གྱི་ཡུལ་
[279a.6]དག་བསྟན་པ་ནི་ཚུལ་དང་འཐུན་པ་མ་ཡིན་ཏེ། དཔེར་ན་འཁོར་ལོས་སྒྱུར་བའི་རྒྱལ་པོས་མ་གནང་བར་བློན་པོ་རིན་པོ་ཆེ་དང་། ཁྱིམ་བདག་རིན་པོ་ཆེ་དག་གིས་དཔུང་གི་ཚོགས་ཡན་ལག་བཞི་པ་ཤོམ་པ་དེ་ནི་གནས་མེད་དོ། །དེ་ཅིའི་ཕྱིར་ཞེ་ན། བྱང་ཆུབ་སེམས་
[279a.7]དཔའ་སེམས་དཔའ་ཆེན་པོ་མ་ལུས་པ་དེ་དག་ཐམས་ཅད་ནི་དེ་བཞིན་གཤེགས་པའི་སྲས་ཐུགས་ལས་སྐྱེས་པ། གསུང་ལས་སྐྱེས་པ། ཆོས་ལས་བྱུང་ཞིང་ཆོས་ཀྱིས་སྤྲུལ་པ་སྟེ། དེའི་ཕྱིར་དེ་བཞིན་གཤེགས་པས་མ་གནང་བར་རྫུ་འཕྲུལ་གྱི་ཡུལ་བསྟན་པར་ནི་
[279b]
[279b.1]སུས་ཀྱང་མི་ནུས་སོ། །དཔལ་ཆོ་ག་ཤེས་འོན་ཀྱང་ཆུ་ཀླུང་ནོར་བུའི་གཞལ་མེད་ཁང་ཞེས་བྱ་བའི་གཟུངས་ཀྱི་ཚོགས་ཀྱི་རིག་སྔགས་དང་། གསང་སྔགས་ཀྱི་ཚིག་མདོར་བསྡུས་པ་དང་། དུས་གསུམ་གྱི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱི་དཀོན་མཆོག་གསུམ་
[279b.2]གྱི་གདུང་གི་བྱིན་གྱི་རླབས་ཀྱིས་རྣམ་པར་འཕྲུལ་པ་དག་ཡོད་ཀྱིས། དཔལ་ཆོ་ག་ཤེས་ད་དེ་བཞིན་གཤེགས་པ་དེ་ལ་ཚིག་དག་ཞུས་ཤིག་དང་། ད་དེ་བཞིན་གཤེགས་པས་ཁྱོད་ལ་ཆུ་ཀླུང་ནོར་བུའི་གཞལ་མེད་ཁང་ཞེས་བྱ་བའི་གཟུངས་ཀྱི་ཚོགས་ཀྱི་རིག་སྔགས་དང་། གསང་སྔགས་
[279b.3]ཀྱི་ཚིག་མདོར་བསྡུས་པ་དག་སྟོན་པར་འགྱུར་ཏེ། བདག་ཀྱང་རྗེས་སུ་ཡི་རང་ངོ་། །ཁྱོད་ཀྱིས་ཀྱང་བསམ་པ་ཐམས་ཅད་རྫོགས་པར་གྱིས་ཤིག །དེ་ནས་དཔལ་ལྷ་མོ་ཆེན་མོ་དང་། ལྷ་མོ་ཆེན་མོ་དབྱངས་ཅན་དང་། ལྷ་མོ་ཆེན་མོ་བརྟན་མ་དང་། ལྷ་མོ་ཆེན་མོ་འོད་བྱེད་དང་། 
[279b.4]ལྷ་མོ་ཆེན་མོ་གཟི་བརྗིད་ཅན་དང་། ལྷ་མོ་ཆེན་མོ་དགེ་ལྡན་དང་། ལྷ་མོ་ཆེན་མོ་ཏ་མ་ལའི་སྙིང་པོ་དང་། ལྷ་མོ་ཆེན་མོ་ཉི་མ་བདག་དང་། ལྷ་མོ་ཆེན་མོ་ཤེལ་ཅན་དང་། དེ་དག་ལ་སོགས་པ་ལྷ་གཞན་ཁྲག་ཁྲིག་འབུམ་ཕྲག་བརྒྱད་ཅུ་སྙེད་ཀྱིས་ཡོངས་སུ་བསྐོར་ཅིང་
[279b.5]མདུན་དུ་བདར་ནས་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་དཔལ་ལྷ་མོ་ཆེན་མོས་དེའི་ཚེ་ཚིགས་སུ་བཅད་པས་གསོལ་པ། སྤྱོད་པ་རྣམ་དག་དྲི་མའི་དྲི་མེད་པ། །ཉི་མས་ཉོན་མོངས་རྙོག་སེལ་བསྟན་དུ་གསོལ། །
[279b.6]ཆུ་ཀླུང་གཟུངས་ཀྱིས་བདག་ཅག་སྐོམ་ལགས་ན། །བདེ་གཤེགས་གཟུངས་ཚོགས་ཞི་བགྱིད་བསྟན་དུ་གསོལ། །ཆུ་ཀླུང་རིག་སྔགས་གསང་སྔགས་ཚིག་རབ་མཆོག །ཐུབ་པ་རིན་པོ་ཆེ་ཡིས་བསྟན་དུ་གསོལ། །དེས་ན་རྙོག་ལྡན་ཀླུང་དག་དད་འགྱུར་བས། །ས་ཡི་བཅུད་
[279b.7]རྣམས་སླན་ཆད་ཆབ་མི་འཚལ། །དུས་མིན་རླུང་དང་ཉི་མས་གདུངས་པ་དང་། །རྡུལ་དང་ཐན་ཆེན་ཆེན་པོ་ཞི་བགྱིད་ལ། །ལོ་ཏོག་འབྲས་བུ་སུས་ཀྱང་མདངས་མི་འཕྲོག །གང་དག་སྲུང་བར་འགྱུར་བ་བསྟན་དུ་གསོལ། །དེས་ན་ནད་མེད་དྲན་དང་ལྡན་པ་དང་། །
[280a]
[280a.1]དགེ་བ་དག་ལ་སྤྱོད་པར་གྱུར་ནས་ཀྱང་། །རྒྱལ་བའི་བསྟན་ལ་ལྟ་བ་ངན་པ་པོ། །ཡ་ང་བ་དག་རྣམ་པར་སྤོང་བར་འགྱུར། །རྒྱལ་བས་བདག་གི་སྙིང་ལ་མྱ་ངན་དང་། །ཉོན་མོངས་སེལ་བགྱིད་མདངས་ནི་འགྲུབ་པ་དང་། །གང་གིས་བདག་ནི་སེམས་ཅན་
[280a.2]ཐམས་ཅད་དག །ཡོངས་སྨིན་བགྱིད་པར་རྔོ་ཐོགས་བསྟན་དུ་གསོལ། །ཐུབ་པའི་ཐད་ན་ལྷ་རྣམས་འདི་དག་གསོལ་འདེབས་པ། །ཐེག་པ་ཆེན་པོ་ཟབ་མོའི་ལམ་ལ་གཞུག་ཏུ་གསོལ། །སེམས་ཅན་ཡོན་ཏན་ཕྱུག་པོ་འབྲས་བཅས་འདུས་པ་པོ། །ཕྱོགས་བཅུའི་བྱང་
[280a.3]ཆུབ་སེམས་དཔའ་ཁྱོད་ལ་བསྔགས་པ་བརྗོད། །ཆུ་བོ་ལེགས་འབབ་ལོ་ཏོག་མི་ཉམས་བགྱི་སླད་དུ། །སྡིག་ཅན་ཀླུ་རྣམས་བཟློག་ཕྱིར་འདི་དག་བསྟན་དུ་གསོལ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། དཔལ་ཆོ་ག་ཤེས་འདུས་པ་རྣམས་ཀྱི་མདུན་དུ་དེ་བཞིན་
[280a.4]གཤེགས་པ་ནི་དུས་སུ་བྱིན་གྱིས་རློབ་པར་མཛད་ལ། དེ་བཞིན་གཤེགས་པ་ད་ནི་འདུས་པ་རྣམས་ཀྱི་ནང་དུ་དུས་གསུམ་གྱི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་བྱིན་གྱིས་བརླབས་པ། འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་སྟོན་ཏོ། །ཕྱོགས་
[280a.5]བཅུ་ནས་འདིར་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དག་གིས་དེ་ཐོས་ནས་ཀྱང་ཕྱོགས་བཅུའི་སངས་རྒྱས་ཀྱི་ཞིང་སྙིགས་མ་ལྔ་ཅན་སྟོང་པ་དེ་ན་སེམས་ཅན་རྣམས་ལ་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་རབ་ཏུ་སྟོན་པར་བྱེད་དོ། །གཟུངས་ཀྱི་
[280a.6]རྒྱུ་དེས་ན་དེར་དུས་མ་ཡིན་པའི་རླུང་དང་། ཉི་མས་གདུངས་པ་དང་། གྲང་བ་དང་། ཚ་བ་དང་། ཆར་མོ་ཆེ་དང་། ཐན་ཆེན་དག་རབ་ཏུ་ཞི་བར་བྱེད་དོ། །དེས་ན་དེར་འཇིག་རྟེན་ཕ་རོལ་ལ་མི་ལྟ་བའི་ལྷ་དང་། གནོད་སྦྱིན་དང་། སྲིན་པོ་དང་། ལྷ་མ་ཡིན་དང་། གྲུལ་བུམ་དང་། 
[280a.7]ཡི་དགས་དང་། ཤ་ཟ་དང་། སྲུལ་པོ་དང་། ལུས་སྲུལ་པོ་དང་། མི་དང་། མི་མ་ཡིན་པ་དང་། ཐ་ན་རི་དགས་དང་། བྱ་མ་རུངས་པ། གཏུམ་པ། སེམས་ཅན་རྣམས་ལ་སྙིང་བརྩེ་བ་མེད་པ་དང་། སྙིང་རྗེ་མེད་པར་ཞུགས་པ་དག་དད་པ་ཅན་དུ་འགྱུར་རོ། །སེམས་
[280b]
[280b.1]འཇམ་པར་འགྱུར་རོ། །དགེ་བ་དྲན་པར་འགྱུར་རོ། །ཆོས་ཚོལ་བ་ལ་འདོད་པར་འགྱུར་རོ། །ཆོས་སྲུང་བར་འགྱུར་རོ། །དཀོན་མཆོག་གསུམ་གྱི་གདུང་འབར་བ་བྱེད་པར་འགྱུར་རོ། །གཟུངས་འདིའི་མཐུས་དེ་ན་སེམས་ཅན་རྣམས་ཚེ་རིང་བར་འགྱུར་རོ། །ཁ་དོག་འཕེལ་
[280b.2]བར་འགྱུར་རོ། །ལོ་ཏོག་འཕེལ་བར་འགྱུར་རོ། །ལོངས་སྤྱོད་འཕེལ་བར་འགྱུར་རོ། །བདེ་བ་འཕེལ་བར་འགྱུར་རོ། །ནད་མེད་པ་འཕེལ་བར་འགྱུར་རོ། །གྲགས་པ་འཕེལ་བར་འགྱུར་རོ། །ཚུལ་ཁྲིམས་འཕེལ་བར་འགྱུར་རོ། །ཐོས་པ་འཕེལ་བར་འགྱུར་རོ། །གཏོང་
[280b.3]བ་འཕེལ་བར་འགྱུར་རོ། །བྱམས་པ་འཕེལ་བར་འགྱུར་རོ། །སྙིང་རྗེ་འཕེལ་བར་འགྱུར་རོ། །ཤེས་རབ་འཕེལ་བར་འགྱུར་རོ། །ཐབས་འཕེལ་བར་འགྱུར་རོ། །ཏིང་ངེ་འཛིན་འཕེལ་བར་འགྱུར་རོ། །གཟུངས་འཕེལ་བར་འགྱུར་རོ། །ས་རྣམ་པར་དཔྱོད་པ་འཕེལ་བར་
[280b.4]འགྱུར་རོ། །རྣམ་པར་སྤོང་བ་འཕེལ་བར་འགྱུར་རོ། །སེམས་ཅན་ཡོངས་སུ་སྨིན་པར་བྱེད་པ་འཕེལ་བར་འགྱུར་རོ། །ཐེག་པ་ཆེན་པོའི་བསྔགས་པ་ཡོངས་སུ་འཕེལ་བར་འགྱུར་རོ། །སྨོན་ལམ་གྱི་ཁྱད་པར་འཕེལ་བར་འགྱུར་རོ། །ས་ནས་སར་འཕར་བ་འཕེལ་བར་འགྱུར་
[280b.5]རོ། །ཕུང་པོ་དང་། ཁམས་དང་། སྐྱེ་མཆེད་ལྷག་པར་མཐོང་བ་འཕེལ་བར་འགྱུར་རོ། །ངོ་ཚ་ཤེས་པ་དང་ཁྲེལ་ཡོད་པ་འཕེལ་བར་འགྱུར་རོ། །སངས་རྒྱས་ཀྱི་ཞིང་གི་ཡོན་ཏན་བཀོད་པ་རབ་ཏུ་འཛིན་པ་འཕེལ་བར་འགྱུར་རོ། །ཕྱོགས་བཅུའི་སངས་རྒྱས་བཅོམ་ལྡན་
[280b.6]འདས་ཐམས་ཅད་རྟག་པར་དུས་སུ་དགོངས་པ་འཕེལ་བར་འགྱུར་རོ། །སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དག་ལ་རྟག་ཏུ་དགེ་བའི་བཤེས་གཉེན་ཡིན་པར་འཛིན་པ་འཕེལ་བར་འགྱུར་རོ། །རྫུ་འཕྲུལ་གྱི་རྐང་པས་རྣམ་
[280b.7]པར་རྩེ་བ་འཕེལ་བར་འགྱུར་རོ། །ཉོན་མོངས་པ་ཐམས་ཅད་སྐྱེ་ཞིང་འཕེལ་བ་དང་། ལས་འཕེལ་བ་དག་ལས་ཀུན་ནས་སྒྲོལ་བར་བྱེད་དོ། །མྱ་ངན་ལས་འདས་པ་བླ་ན་མེད་པ་ལ་ཐུག་པའི་བར་དུ་དགེ་བའི་ཆོས་ཐམས་ཅད་ཀྱིས་ཉམས་པར་མི་འགྱུར་རོ། །ཡོངས་སུ་
[281a]
[281a.1]ཉམས་པར་མི་འགྱུར་རོ། །ཏད་ཡ་ཐཱ། སྭ་ར་བྲ་ཏེ། ན་ཡ་བྲ་ཏི། བིཥྛ་ཚ་ཏི། ཨ་ན་ཡ་བྲ་ཏི། ཤཱསྟཱ་ར་བྲ་ཏི། ཤཱ་ར་ཎ་བྲ་ཏི། ཀུ་མུ་ད་བྲ་ཏི། སན་ཙཱི་ར་བྲ་ཏི། ཚེ་ད་ས་ལ་བྲ་ཏི། ས་ར་བྲ་ཏེ། ས་ར་པ་རི་ཧཱ་རེ། ས་ར་བྲ་ཏ་པ་རི་ཧཱ་རེ། ནཱ་ཡ་ན་པྲ་ཏ་བ་རི་ཧཱ་རེ། བི་བི་
[281a.2]དྷེ་ཀ་པ་རི་ཧཱ་རེ། ཡཛྙཱ་པ་རི་ཧཱ་རེ། བིནྡུ་པ་རི་ཧ་རེ། ཛ་ལ་པ་རི་ཧཱ་རེ། ཀྵེ་ཏྲ་པ་རི་ཧཱ་རེ། དཀྵ་པ་རི་ཧཱ་རེ། ས་ན་ས་པ་རི་ཧཱུ་རེ། ཤྲ་བ་བཱ་ངྲཻ། གོ་མ་ཡ་བ་ཎེ། མ་ད་ས་ཁེ། སུ་ན་ཡཱ་བྷ་དྲ་ཛ་མེ་ལ། བན་དེ་ཨ་ར་ཎ་ཛཱུ་ཥེ། ཁ་ར་བ་ཛཱ་བྷེ། ནཱ་རཱ་ཡ་ཎ་བི་ཛ་བྷེ། ཨུ་ར་ག །ཨ་ནི་མི་ཥེ། 
[281a.3]ཀུ་ཛ་ར་བྷེ་མེ། ཛ་ཧ་ནི་མ་བྷེ། ཀརྨ་བི་ར་ལེ། ཤྲ་མ་ས་ལི་ལཻ། ཁ་ཌ་ག་ཤ་མེ། ཨ་སི་ནཱ་མེ། ཨགྣི་བྷ་དྲེ། ནངྒ་ཏུམྤུ་རེ། བཱ་ཡ་བེ། བ་རུ་ཎེ། ཀནྛ་ནི་བྲ། ཤ་ཀྲ་ཛྙཱ་ཡེ། ཨ་ནཱ་ཚེ་བྱེ་ནྲཱྀ་ན་ཡ། ནི་ལེ་ཏྲཻ་ཡདྡྷ། བུདྡྷ་ཨདྷི་ཥྛི་ཏེ་སྭཱ་ཧཱ། ནཱ་རཱ་ཡ་ནི་ནཱི་ལ་ཡེ་སྭཱ་ཧཱ། ཙཀྲ་
[281a.4]བརྟ་ཀྲ་མེ་སྭཱ་ཧཱ། བཅོམ་ལྡན་འདས་ཀྱིས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་བསྟན་མ་ཐག་ཏུ་དེ་ནས་དེའི་མོད་ལ་ས་ཆེན་པོ་གཡོས་པར་གྱུར་ཏེ། སངས་རྒྱས་ཀྱི་ཞིང་མི་མཇེད་ཐམས་ཅད་ཀྱི་ས་རྣམ་པ་དྲུག་ཏུ་གཡོས་པར་གྱུར་ཏོ། །ཐམས་ཅད་དང་ལྡན་པའི་
[281a.5]འཁོར་ཇི་སྙེད་ལྷགས་པ་རྣམས་ཀྱང་འདར་ཤིག་ཤིག་སྟེ། འཁྲུགས་ཤིང་སྐྱོ་བ་སྐྱེས་ནས་སངས་རྒྱས་ལ་ཕྱག་འཚལ་ལོ། །སངས་རྒྱས་ལ་ཕྱག་འཚལ་ལོ་ཞེས་འཛེར་ཏོ། །དེ་ནས་བཅོམ་ལྡན་འདས་ཀྱིས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ། །དཔལ་ཆོ་ག་ཤེས་
[281a.6]ཁྱོད་ཀྱིས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་ནི་དེ་ལྟ་བུ་ཡིན་ཏེ། དེའི་མཐུས་རྩོད་པ་དང་། འཐབ་མོ་ཐམས་ཅད་རབ་ཏུ་ཞི་བར་བྱེད་དོ། །ཀླུ་ཁྲོ་བོ་དང་། མ་རུངས་པ་ཐམས་ཅད་ཞི་བར་བྱེད་དོ། །གནོད་སྦྱིན་དང་། མི་དང་། མི་མ་ཡིན་པ་དང་། ཐ་ན་རི་
[281a.7]དགས་དང་། བྱ་ཁྲོ་བོ་དང་། མ་རུངས་པ་ཐམས་ཅད་ཀྱང་ཞི་བར་བྱེད་དོ། །དུས་མ་ཡིན་པའི་རླུང་དང་། ཉི་མས་གདུངས་པ་དང་། གྲང་བ་དང་། ཚ་བ་དང་། ཐན་ཆེན་ཐམས་ཅད་རབ་ཏུ་ཞི་བར་བྱེད་དོ། །ལོ་ཏོག་ཐམས་ཅད་འཕེལ་ཞིང་འགྲུབ་པར་བྱེད་དོ། །སེམས་ཅན་
[281b]
[281b.1]རྣམས་ཚེ་རིང་བར་བྱེད་དོ། །ལོངས་སྤྱོད་འཕེལ་བར་བྱེད་དོ། །ལས་འཕེལ་བ་སྒྲོལ་བར་བྱེད་པའི་བར་དུ་བྱེད་དོ། །མྱ་ངན་ལས་འདས་པ་བླ་ན་མེད་པ་ལ་ཐུག་གི་བར་དུ་དགེ་བའི་ཆོས་ཐམས་ཅད་ཀྱིས་ཉམས་པར་མི་འགྱུར་རོ། །ཡོངས་སུ་ཉམས་པར་མི་འགྱུར་རོ། །ལ་ལ་ཞིག་གཟུངས་
[281b.2]ཆེན་པོ་འདི་ཉན་ཏམ། ཀློག་གམ། སྒྲུབ་པར་བྱེད་ན་དེ་ཕྱིས་འགལ་བ་མེད་པའི་ཆོས་དང་། སྡོམ་པ་གསུམ་ལ་གནས་པར་འགྱུར་རོ། །དེ་ནས་བྱང་ཆུབ་སེམས་དཔའ་སའི་སྙིང་པོས་གསོལ་པ། བཙུན་པ་བཅོམ་ལྡན་འདས་འདིར་བདག་གིས་ཀྱང་མཚོན་ཆའི་སྟོབས་ཞེས་བགྱི་བའི་
[281b.3]གཟུངས་ཆེན་པོ་བཤད་པར་བགྱིའོ། །མཚོན་ཆའི་སྟོབས་ཞེས་བགྱི་བའི་གཟུངས་དེས་སེམས་ཅན་རྣམས་ཀྱི་ལོངས་སྤྱོད་དང་། ཡོངས་སུ་སྤྱོད་པ་ཐམས་ཅད་ཀྱི་ཆེད་དུ་སའི་བཅུད་ཐམས་ཅད་ཉམས་པར་མི་འགྱུར་ལགས་སོ། །ཡོངས་སུ་ཉམས་པར་མི་འགྱུར་ལགས་སོ། །
[281b.4]སའི་བཅུད་ཀྱི་མདངས་རྣམས་གང་གིས་ཀྱང་དབྲོག་པར་རྔོ་མི་ཐོགས་ལགས་སོ། །དབུགས་གདུག་པ་གཏོང་བའམ། བསྐམ་པར་ཡང་རྔོ་མི་ཐོགས་ལགས་སོ། །རྩུབ་པ་དང་། རོ་མ་མཆིས་པར་བགྱི་བར་རྔོ་མི་ཐོགས་ལགས་སོ། །ཉམས་པ་དང་མ་མཆིས་པར་བགྱི་བར་
[281b.5]རྔོ་མི་ཐོགས་ལགས་སོ། །དོག་ས་ལས་ལོ་ཐོག་མི་འཁྲུང་བར་བགྱི་བར་རྔོ་མི་ཐོགས་ལགས་སོ། །རྩུབ་པ་དང་། རོ་མ་མཆིས་པར་བགྱི་བར་རྔོ་མི་ཐོགས་ལགས་སོ། །ལོ་ཏོག་གི་ས་བོན་དང་། མྱུ་གུ་དང་། འདབ་མ་དང་། མེ་ཏོག་དང་། འབྲས་བུ་དང་། འབྲུ་
[281b.6]དང་། སྨན་རྣམས་ཀྱི་མདངས་འཕྲོག་པར་རྔོ་མི་ཐོགས་ལགས་སོ། །དེ་ལ་དབུགས་གདུག་པ་གཏོང་བའམ། བསྐམ་པར་ཡང་རྔོ་མི་ཐོགས་ལགས་སོ། །རྩུབ་པའམ། རོ་མ་མཆིས་པར་བགྱི་བ་ཡང་རྔོ་མི་ཐོགས་ལགས་སོ། །མ་སྨིན་པ་རྣམས་ཆབ་སྩལ་བར་
[281b.7]ཡང་རྔོ་མི་ཐོགས་ལགས་སོ། །ལྷགས་པ་དང་། ཚ་བ་དག་གིས་ཚིག་པ་དང་། འཚལ་དུ་མི་རུང་བར་བགྱི་བར་རྔོ་མི་ཐོགས་ལགས་སོ། །འཚལ་བ་ཙམ་གྱིས་སེམས་ཅན་ལ་ལའི་ལུས་ལ་དབུགས་གདུག་པ་གཏང་བར་རྔོ་མི་ཐོགས་ལགས་སོ། །གཞི་དེ་ལྟ་བུ་ལས་
[282a]
[282a.1]སེམས་ཅན་རྣམས་ཀྱིས་ཟས་འཚོལ་བ་སློན་ནས་ལྟ་བྲོ་འཚལ་བ་དང་། ཡན་ལག་དང་ཉིང་ལག་བྲོ་འཚལ་ཅིང་འཁུམས་པར་བགྱི་བར་རྔོ་མི་ཐོགས་ལགས་སོ། །རིམས་ནད་དང་། བརྗེད་བྱེད་དང་། སེམས་གཡེངས་པ་དང་། དྲན་པ་ཉམས་པར་བགྱིད་པར་རྔོ་མི་
[282a.2]ཐོགས་ལགས་སོ། །ཕན་ཚུན་ཐབ་མོ་དང་དམག་བགྱིད་པར་རྔོ་མི་ཐོགས་ལགས་སོ། །ཁ་ཅིག་སྲོག་གཅོད་པ་དང་། མ་བྱིན་པར་ལེན་པ་ལ་མི་སྦྱོར་བ་ནས་ལོག་པར་ལྟ་བ་ལ་མི་སྦྱོར་བའི་བར་གྱི་ཆོས་དེ་དག་གིས་སེམས་ཅན་རྣམས་ཀྱི་སེམས་ལ་སྦྱོར་ལ། ལྷ་དང་། ཀླུ་
[282a.3]དང་། གནོད་སྦྱིན་དང་། སྲིན་པོ་དང་། གྲུལ་བུམ་དང་། མི་འམ་ཅི་དང་། དྲི་ཟ་དང་། ཡི་དགས་དང་། ཤ་ཟ་དང་། སྲུལ་པོ་དང་། ལུས་སྲུལ་པོ་དང་། མི་དང་མི་མ་ཡིན་པ་དག་གིས་ཀྱང་སེམས་ཅན་རྣམས་ལ་གནོད་པ་དེ་ལྟ་བུ་དག་བགྱི་བར་རྔོ་མི་ཐོགས་ལགས་སོ། །
[282a.4]ཏད་ཡ་ཐཱ། ནཱ་བི། མ་ཧཱ་ནཱ་བི། ཀྵུ་ཀྵ་ར་ནཱ་བེ། ཨ་བིང་གུ། ནཱ་བེ། སང་ཤོ་ཥ་ཎ། ནཱ་བེ། ནི་རཱ་ཛ་ཁ་བེ། ཨ་བ་ར་མུ་ནི། ཏ་རུ་ཎ་རུ་ཧེ། ན་རཱ་པད་ཏྲེ། ཛ་བ་པྲ་མེ། མཱ་སུ་ར་ཏྲེ། ཏི་མི་ར་པད་ཏྲེ། ཁཎ་ཌ་ནི་ར་ཧཱ་རེ། ཙཀྵོ་བྷ་སེ། ག་ཎ་བི་མེ། ཀྵི་ཏི། ཏྭོ་ཡེ་སྭཱ་ཧཱ། ཨང་
[282a.5]གུ་རཀྵེ་སྭཱ་ཧཱ། པུཥྤ་མ་ཡེ་སྭཱ་ཧཱ། ཕ་ལ་ནི་མ་བྷེ་སྭཱ་ཧཱ། ན་མོ་ཏོ་ཡེ་སྭཱ་ཧཱ། ཤ་རཱི་ར་ན་བ་ཀྲ་མ་བཱི་ཥ་སྭཱ་ཧཱ། དཔལ་ཆོ་ག་ཤེས་ཁྱོད་ཀྱི་མཚོན་ཆའི་སྟོབས་ཞེས་བྱ་བའི་གཟུངས་ཆེན་པོ་ནི་དེ་ཡིན་ཏེ། མཚོན་ཆའི་སྟོབས་ཞེས་བྱ་བའི་གཟུངས་ཆེན་པོའི་མཐུ་དེས་ནི་སེམས་ཅན་
[282a.6]རྣམས་ལ་དེ་ལྟ་བུར་རྒྱས་པར་བྱེད་དོ། །བདེ་བ་ཆེན་པོ་སྐྱེད་པར་བྱེད་དོ། །རྒྱུ་དེས་ན་དེས་སེམས་ཅན་རྣམས་མྱུར་དུ་འདུལ་བར་འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོ་དེ་ལ་ཐམས་ཅད་དང་ལྡན་པའི་འཁོར་ལྷགས་པ་རྣམས་ཀྱིས་ཀྱང་ལེགས་སོ་
[282a.7]ཞེས་བྱ་བ་བྱིན་ཞིང་། བཅོམ་ལྡན་འདས་ཀྱིས་ཀྱང་ལེགས་སོ་ཞེས་བྱ་བ་གནང་སྟེ། རིགས་ཀྱི་བུ་ལེགས་སོ་ལེགས་སོ། །རིགས་ཀྱི་བུ་ཁྱོད་ནི་སེམས་ཅན་རྣམས་ཀྱི་རྩི་སྨན་ཡིན་ཞིང་སེམས་ཅན་རྣམས་ཀྱི་སྨན་པར་གྱུར་པའོ། །འདི་ལྟར་གླིང་བཞི་པ་འདིའི་སེམས་ཅན་
[282b]
[282b.1]ཐམས་ཅད་ཀྱི་འབྲུ་དང་། རྩི་སྨན་ཡིན་ཞིང་སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའོ། །བདེ་བར་སྦྱར་བ་ཐམས་ཅད་སྦྱིན་པར་བྱེད་དོ། །སྙིང་རྗེ་ཆེན་པོ་ཀུན་ནས་སློང་བ་དང་མཚུངས་པར་ལྡན་པའོ། །མཚོན་ཆའི་སྟོབས་ཞེས་བྱ་བའི་གཟུངས་ཆེན་པོ་ཤིན་ཏུ་ཟབ་པ་དེ་ལྟ་བུ་སྟོན་
[282b.2]པ་ཡིན་ནོ། །གཟུངས་ཆེན་པོ་དེས་ནི་འདི་ན་སེམས་ཅན་རྣམས་ཀྱི་སའི་བཅུད་ཀྱི་མདངས་དང་། ས་བོན་དང་། མྱུ་གུ་དང་། འདབ་མ་དང་། མེ་ཏོག་དང་། རོ་དང་། འབྲུ་དང་། སྨན་རྣམས་མི་ཉམས་ཤིང་སྐྱོན་མེད་ལ་འཕེལ་ཞིང་འབྱོར་པར་བྱེད་དོ། །སེམས་ཅན་གང་དག་
[282b.3]གིས་ཟོས་པ་དེ་དག་གི་རྒྱུད་ལ་རྩོད་པའི་རྙོག་པ་ཐམས་ཅད་ཞི་བར་བྱེད་དོ། །འདིར་སེམས་ཅན་རྣམས་དགེ་བའི་ཆོས་ཐམས་ཅད་ལ་སྤྱོད་པར་འགྱུར་རོ། །གླིང་བཞི་པ་འདིར་དུས་མ་ཡིན་པའི་རླུང་དང་། ཉི་མས་གདུངས་པ་དང་། ཚ་བ་དང་། གྲང་བ་དང་། ཆར་མོ་ཆེ་དང་། 
[282b.4]ཐན་ཆེན་དང་། ཟླ་བ་དང་། ཉི་མ་དང་། གཟའ་དང་། རྒྱུ་སྐར་དང་། ཉིན་མཚན་དང་། ཟླ་བ་དང་། ཟླ་བ་ཕྱེད་པ་དང་། ལོ་དང་། དུས་ཚིགས་ལོག་པ་ཐམས་ཅད་ཉེ་བར་ཞི་བར་བྱེད་དོ། །གཟུངས་ཆེན་པོ་བསྟན་པ་དེས་ནི་ངའི་དཀོན་མཆོག་གསུམ་གྱི་གདུང་དང་། ཆོས་ཀྱི་
[282b.5]ཚུལ་ཡུན་རིང་དུ་གནས་པར་འགྱུར་རོ། །གལ་ཏེ་འདིར་མུན་པ་ཅན་སྐལ་བ་ཆུང་བ། རྒྱགས་པ་དང་། དྲེགས་པས་ཁེངས་ཤིང་དགེ་བའི་རྩ་བ་མ་བསྐྱེད་པ། རྒྱལ་རིགས་གདོལ་པ་དང་། བློན་པོ་གདོལ་པ་དག་གིས་འདི་ལྟར་ངའི་བསྟན་པ་དཀའ་བས་བསྒྲུབས་པ་དང་། ངའི་
[282b.6]དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དག་ལ་འཚེ་བར་བྱེད་པ་ནས་རྒྱུ་དེས་ན་ལྷ་དང་། ཀླུ་དང་། གནོད་སྦྱིན་དག་འཁྲུག་པར་མི་བྱེད་པའི་བར་དུའོ། །དེ་བཞིན་དུ་སེམས་ཅན་རྣམས་ལ་བདེ་བར་སྦྱར་བ་ཐམས་ཅད་འབྱུང་བ་ནི་སྔར་ཇི་སྐད་གསུངས་པ་བཞིན་ནོ། །འདུས་
[282b.7]པ་ཆེན་པོ་ཐེག་པ་ཆེན་པོའི་མདོ་བཅོ་ལྔ་པ་རིའི་སྙིང་པོའི་ལེའུ་ལས་ཐན་ཆེན་རབ་ཏུ་ཞི་བར་བྱེད་པའི་མཚོན་པ་སྟེ་གསུམ་པ་རྫོགས་སོ།། །།དེ་ནས་བཅོམ་ལྡན་འདས་ཀྱིས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ། །དཔལ་ལྷ་མོ་ཆོ་ག་ཤེས་སྔོན་དེ་བཞིན་
[283a]
[283a.1]གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོའི་སྤྱན་སྔར་བདག་ཅག་གཉིས་ཀྱིས་ཕན་ཚུན་དམ་བཅས་པ་དེ་བཞིན་དུ། བདག་ཅག་གཉིས་ཀྱི་བསམ་པ་ཡོངས་སུ་རྫོགས་ཤིང་གྲུབ་བོ། །དེ་ནས་དཔལ་ལྷ་མོ་ཆེན་མོས་འདི་སྐད་ཅེས་གསོལ་ཏོ། །བཙུན་པ་བཅོམ་
[283a.2]ལྡན་འདས་དེ་ལྟ་ལགས་སོ། །བཙུན་པ་བདེ་བར་གཤེགས་པ་དེ་ལྟ་ལགས་ཏེ། སྐོལ་གྱི་བསམ་པ་རྫོགས་ལགས་སོ། །སྔོན་སྐོལ་གྱིས་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོའི་སྤྱན་སྔར་ཕན་ཚུན་དམ་བཅས་པ་བཞིན་འདི་ལྟར་སྐོལ་གྱི་བསམ་པ་
[283a.3]ཡོངས་སུ་གྲུབ་སྟེ། ད་ལྟར་ཁྱོད་ཉིད་ནི་དེ་བཞིན་གཤེགས་པ་སྟེ་འཇིག་རྟེན་དུ་བྱུང་ལ། ད་ལྟར་བདག་གིས་ནི་དཔལ་གྱི་གོ་འཕང་ཐོབ་པ་ལགས་སོ། །ད་ལྟར་བདག་གིས་སེམས་ཅན་རྣམས་ལ་སེམས་ཅན་ཡོངས་སུ་སྨིན་པར་རྔོ་མི་ཐོགས་པར་གྱུར་པ་དེ་ཅིའི་སླད་དུ་ཞེ་ན། འདི་
[283a.4]ན་ཀླུ་གླང་པོ་ཆེ་ལྟ་བུ་དང་། ཀླུ་རྟ་ལྟ་བུ་དང་། ཀླུ་སྦྲུལ་ལྟ་བུ་དང་། ཀླུ་ཉ་ལྟ་བུ་དང་། ཀླུ་སྦལ་པ་ལྟ་བུ་དེ་དག་དུས་འདིར་ཡང་བསྒྲུབ་པར་བགྱིད་ལགས་སོ། །བདག་གིས་འཇིག་རྟེན་སྣང་བར་བྱེད་པ་ཟབ་མོ་དག་བསྟན་པ་ན་གང་དག་དུས་མ་ལགས་པའི་ལྷགས་པ་དང་། ཚ་བ་
[283a.5]དང་། སྤྲིན་དང་། ཁུག་རྣ་དང་། རྫི་ཆར་དང་། ཆར་མོ་ཆེ་དང་། ཐན་ཆེན་དག་འབྱུང་བར་བགྱིད་པ། སེམས་ཅན་རྣམས་ཀྱི་ལོ་ཏོག་དང་། ལོ་མ་དང་། མེ་ཏོག་དང་། འབྲས་བུ་དང་། འབྲུ་དང་། སྨན་རྣམས་མ་རུང་བར་བགྱིད་པའི་ཀླུ་དང་། ཀླུ་ཆེན་པོ་དེ་དག་མ་
[283a.6]བསྐྲད་ལགས་སོ། །བཙུན་པ་བཅོམ་ལྡན་འདས་དུས་འདིར་ད་ལྟར་གླིང་བཞི་པའི་འཇིག་རྟེན་གྱི་ཁམས་འདི་ན་ཀླུ་དང་། ཀླུ་ཆེན་པོ་དང་། ཀླུའི་འཁོར་དང་། སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དང་། གླིང་བཞི་པ་འདི་ན་གང་ཁ་ཅིག་ཀླུའི་སྐྱེ་གནས་པ་
[283a.7]དེ་དག་ཐམས་ཅད་ད་ལྟར་འདིར་མཆིས་པ་རྣམས་དང་། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ད་ལྟར་འདུས་པ་ཆེན་པོ་འདིར་མཆིས་པ་རྣམས་དང་། ད་ལྟར་འདིར་ལྷ་དང་། ཀླུ་དང་། གནོད་སྦྱིན་དང་། སྲིན་
[283b]
[283b.1]པོ་དང་། དྲི་ཟ་དང་། མི་འམ་ཅི་དང་། ལྷ་མ་ཡིན་དང་། ལྟོ་འཕྱེ་ཆེན་པོ་དང་། ཡི་དགས་དང་། ཤ་ཟ་དང་། སྲུལ་པོ་དང་། ལུས་སྲུལ་པོ་འདུས་པ་ཐམས་ཅད་དང་། བཅོམ་ལྡན་འདས་ཀྱི་ཉན་ཐོས་དང་། མི་དང་མི་མ་ཡིན་པ་དེ་དག་ད་ལྟར་འདུས་པ་ཆེན་པོ་འདིར་
[283b.2]ཆོས་ཉན་པའི་སླད་དུ། བཅོམ་ལྡན་འདས་ཀྱི་སྤྱན་སྔར་མཆིས་པའི་སེམས་ཅན་དེ་དག་ཐམས་ཅད་ཟས་བཞི་ལ་རྟེན་ཅིང་འཚོ་བར་བགྱིད་ལགས་སོ། །བཙུན་པ་བཅོམ་ལྡན་འདས་ད་ལྟའི་དུས་སུ་ཀླུ་ཁྲོ་བོ་ཕུང་བར་བགྱིད་པ་དག་ཞི་བར་མཛད་དུ་གསོལ། གང་དག་ཀླུ་ཁྲོ་
[283b.3]བོ་རྣམས་ནི་བཅོམ་ལྡན་འདས་ཀྱི་བཀའ་ལ་མངོན་པར་མ་དད་པས་རྟག་པར་ཡང་སྒྲུབ་པར་བགྱིད་པ། སེམས་ཅན་རྣམས་ལ་ཐོ་འཚམས་པ། སེམས་ཅན་རྣམས་ཀྱི་ལོངས་སྤྱོད་པ་དང་ཉེ་བར་སྤྱོད་པ་དག་མ་རུང་བར་བགྱིད་པ། འཇིག་རྟེན་ཕ་རོལ་ལ་མི་ལྟ་བ། སེམས་ཅན་
[283b.4]རྣམས་ལ་སྙིང་བརྩེ་བ་མ་མཆིས་ཤིང་སྙིང་རྗེ་མ་མཆིས་པར་ཞུགས་པ། སྡང་བ། རྩུབ་པ་ལགས་ཏེ། བདག་སེམས་ཅན་ཡོངས་སུ་སྨིན་པར་བགྱིད་པ་ལ་བར་ཆད་བགྱིད་པ་ལགས་པས། དེ་དག་གི་དོན་དུ་བཅོམ་ལྡན་འདས་ཀྱིས་ཐུགས་རྗེ་ཆེན་པོ་བསྐྱེད་དུ་གསོལ། 
[283b.5]བཅོམ་ལྡན་འདས་ཀྱིས་དེ་དག་གི་སྡིག་པ་དེ་ཐམས་ཅད་ཞི་བར་མཛད་དུ་གསོལ། དེ་ནས་བཅོམ་ལྡན་འདས་ཀྱིས་ཀླུའི་གནས་ན་གནས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོ་ལ་བཀའ་སྩལ་པ། རིགས་ཀྱི་བུ་ཁྱོད་ཀྱིས་དེ་བཞིན་གཤེགས་པ་མར་
[283b.6]མེ་མཛད་ཀྱི་སྤྱན་སྔར་ཀླུ་ཡོངས་སུ་སྨིན་པར་བརྩོན་པས་སྨོན་ལམ་བཏབ་པ་ཅི་འདྲ་ཞེ་ན། སྔོན་དང་། ད་ལྟར་དང་། མ་འོངས་པའི་དུས་ཀྱི་ཀླུ་དང་། ཀླུ་ཆེན་པོ་ཀླུ་ཁྲོ་བོ་སྐྱེ་གནས་བཞི་པ་དག་དབུགས་གདུག་པ་དང་། ཀླུ་རྣམས་ཀྱི་མིག་གདུག་པ་དང་། རེག་པ་གདུག་པ་དང་། 
[283b.7]ལྕེ་གདུག་པ་དང་། འདོད་ཆགས་ཀྱི་དུག་དང་། ཞེ་སྡང་གི་དུག་དང་། གཏི་མུག་གི་དུག་དང་། ཀླུ་ཁྲོ་བོ་རྣམས་ཀྱི་སྡིག་པའི་ཆོས་དག་ཅི་ནས་ཀྱང་ཆོས་དང་ལྡན་པས་བསལ་བར་ནུས་པར་བྱའོ། །ཅི་ནས་ཀྱང་ཀླུ་ཁྲོ་བོ་དེ་དག་གིས་སེམས་ཅན་རྣམས་ཀྱི་ལོངས་སྤྱོད་དང་། 
[284a]
[284a.1]ཉེ་བར་སྤྱོད་པ་དང་། ཡོ་བྱད་སྣ་ཚོགས་དང་ལྡན་པ་རྣམས་ལ་གནོད་པར་མི་འགྱུར་བར་བྱའོ། །དཀོན་མཆོག་གསུམ་པོ་དེ་དག་ལ་དད་པ་དང་། དང་བ་དང་། དགའ་བ་ཐོབ་པར་བྱའོ། །འཇིག་རྟེན་ཕ་རོལ་ལ་ལྟ་བ་དང་བཅས་ཤིང་སྡིག་པའི་ཆོས་རྣམས་དང་འབྲལ་བར་
[284a.2]འགྱུར་བར་བྱའོ་ཞེས་སྨོན་ལམ་བཏབ་བོ། །དེ་སྐད་ཅེས་བཀའ་སྩལ་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་གིས་གང་དག་ཀླུ་ཁྲོ་བོ་དེ་དག་ནི་གནས་དེར་ཞུགས་ཏེ་མཆིས་
[284a.3]ནས་ཀླུ་རྣམ་པར་བསྒྱིངས་པའི་གནས་ཞེས་བགྱི་བའི་ཏིང་ངེ་འཛིན་ལ་སྙོམས་པར་ཞུགས་ནས་གནས་པར་བགྱི་ལགས་སོ། །ཏིང་ངེ་འཛིན་གྱི་མཐུས་བདག་གིས་དེ་དག་གི་ཁྲོ་བ་དང་། ང་རྒྱལ་དང་། དྲེགས་པ་དང་། འདོད་ཆགས་དེ་དག་ཉེ་བར་ཞི་བར་བགྱི་ལགས་སོ། །དེ་དག་འཇམ་
[284a.4]པ་དང་། སྣོད་དུ་རུང་བ་དང་། སེམས་ཞི་བར་འགྱུར་བ་དང་། སེམས་འཇིག་རྟེན་ཕ་རོལ་ལ་ལྟ་བར་འགྱུར་བ་དང་། སེམས་ཅན་ཐམས་ཅད་ལ་སེམས་བྱམས་པ་དང་། སྙིང་རྗེ་བ་དང་། སྙིང་བརྩེ་བ་དང་། སེམས་བརྩེ་བ་ཅན་དུ་འགྱུར་བར་བགྱི་ལགས་སོ། །ཀླུ་ཁྲོ་བོ་དང་། 
[284a.5]ཀླུ་མ་རུངས་པ་རྣམས་དད་པར་འགྱུར་བར་བགྱི་ལགས་སོ། །སེམས་ཅན་ཐམས་ཅད་ལ་མི་འཚེ་ཞིང་སྙིང་བརྩེ་བ་ཅན་གྱི་སེམས་ཀྱི་ས་ལ་གནས་པར་བགྱི་ལགས་སོ། །གཞན་ཡང་གང་དག་རྫི་ཆར་དང་། ཆར་མོ་ཆེ་དང་། ཐན་ཆེན་དང་། སྤྲིན་དང་། སྤྲིན་ཆེན་དང་། 
[284a.6]ལྷགས་པ་དང་། ཚ་བ་དག་གིས་གནོད་པར་གྱུར་པའི་སེམས་ཅན་དེ་དག་གིས་ཐལ་མོ་སྦྱར་ཏེ། བདག་གི་མིང་བརྗོད་ནས་འདི་སྐད་དུ་རིའི་སྙིང་པོ་ཐུགས་རྗེ་རྒྱ་ཆེ་བ། ཀླུ་ཡོངས་སུ་སྨིན་པར་མཛད་པ། བདག་ཅག་དྲན་ལགས་སོ། །དྲན་ལགས་སོ། །བླ་ན་མེད་པའི་བྱང་ཆུབ་
[284a.7]ལ་སྤྱོད་པར་མཛད་པ། ཐབས་དང་ཡེ་ཤེས་སྣ་ཚོགས་ལ་བརྩོན་པས་མི་སྤྱོད་ལགས་སམ། བདག་ཅག་སྡུག་བསྔལ་ལས་ཐར་བར་མཛད་དུ་གསོལ། ཡོངས་སུ་བསྐྱབ་ཏུ་གསོལ་ཞེས་སྨྲ་བ་དག་གིས་འདི་སྐད་དུ་བརྗོད་པར་བགྱིའོ། །ཏདྱ་ཐཱ། སྟམ་བྷ་བྷུ་ཛ། བི་རེ་ཌུ་བྷུ་ཛ། 
[284b]
[284b.1]གོ་གྷ་བི་རེ་ཛྲ་བྷུ་ཛ། མེ་རུ་བྷུ་ཛ། ག་ཏུ་བ་བྷུ་ཛ། ཧཱུཾ་ཧཱུཾ། ཨ་ནེ་བ་བྷུ་ཛ། སྨ་ར་བྷུ་ཛ། སྨ་ར་ཨ་བརྟ་བྷུ་ཛ། ནི་མ་བ་བྷུ་ཛ་སྭཱ་ཧཱ། བཙུན་པ་བཅོམ་ལྡན་འདས་སེམས་ཅན་གང་ཁ་ཅིག་ཀླུ་ཁྲོ་བོ་དེ་དག་གི་རྒྱུས་གནོད་པ་དག་གིས་གནོད་པ་བགྱིས་པར་གྱུར་པ་དེ་ལྟ་བུ་དེ་དག་གིས་བདག་
[284b.2]གི་མིང་ནས་བརྗོད་པར་བགྱི་ཞིང་། ཀླུ་ཁྲོ་བོ། ང་རྒྱལ་ཅན། དྲེགས་པ། ཕྲག་དོག་དང་། འདོད་ཆགས་ཀྱི་སེམས་ཞི་བར་བགྱི་བའི་སླད་དུ་གསང་སྔགས་འདོན་པ་ན་བདག་གིས་ལྷའི་རྣ་བ་རྣམ་པར་དག་པ་མི་ལས་འདས་པས་ཐོས་ནས་སྐྱེ་གནས་བཞི་པའི་ཀླུ་དང་། ཀླུ་ཆེན་པོ་
[284b.3]དང་། ཀླུ་རྒན་པོ་དང་། ཀླུའི་བུ་དང་། ཀླུའི་འཁོར་རྣམས་དད་པར་མ་བགྱིས་སམ། དུས་མ་ལགས་པར་དོན་ཆེད་ཡ་ང་བ་ལ་ཞུགས་པ་དག་མ་བཟློག་གམ། དེའི་ཚེ་དུས་མ་ལགས་པའི་ཆར་མོ་ཆེ་དང་། ཐན་ཆེན་དང་། དུས་མ་ལགས་པའི་ལྷགས་པ་དང་། ཚ་བ་
[284b.4]དང་། རླུང་དང་། སྤྲིན་དང་། འཁྲུག་པ་དག་རབ་ཏུ་ཞི་བར་མ་བགྱིས་སམ། བདག་གིས་བདེ་བའི་ཡོ་བྱད་ཐམས་ཅད་ཀྱིས་སེམས་ཅན་དེ་དག་གི་བསམ་པ་དག་ཡོངས་སུ་རྫོགས་པར་མ་བགྱིས་ན། བདག་གིས་དུས་གསུམ་གྱི་སངས་རྒྱས་བཅོམ་ལྡན་འདས་ཐམས་
[284b.5]ཅད་བསླུས་པར་གྱུར་ཅིག །བདག་ཉིད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །བཙུན་པ་བཅོམ་ལྡན་འདས་བདག་གིས་སྔོན་འདི་ལྟར་དེ་བཞིན་གཤེགས་པ་མར་མེ་མཛད་འཁོར་ཚོགས་པ་དང་བཅས་
[284b.6]པའི་སྤྱན་སྔར་སེམས་ཅན་ཡོངས་སུ་སྨིན་པར་བགྱི་བའི་སླད་དུ་སྨོན་ལམ་བརྟན་པོར་བཏབ་སྟེ། ཤིན་ཏུ་གནས་པར་གྱུར་ལགས་སོ། །དེའི་འོག་ཏུ་ཡང་སངས་རྒྱས་བཅོམ་ལྡན་འདས་སངས་རྒྱས་བྱེ་བ་ཁྲག་ཁྲིག་འབུམ་ཕྲག་སྙེད་འཚོ་ཞིང་གཞེས་པ་འཁོར་ཚོགས་
[284b.7]པ་དང་བཅས་པའི་སྤྱན་སྔར་སྨོན་ལམ་བརྟན་པོ་འདི་ལྟ་བུ་དག་བཏབ་སྟེ། བདག་གིས་དེར་རྟག་པར་སེམས་ཅན་ཡོངས་སུ་སྨིན་པར་བགྱི་བའི་སླད་དུ་ཕ་རོལ་གནོན་པའི་བརྩོན་འགྲུས་ཆེན་པོས་ཤིན་ཏུ་བརྟན་པར་གནས་པར་བགྱིའོ་ཞེས་བརྩོན་པར་བགྱིས་ལགས་སོ། །ད་ལྟར་
[285a]
[285a.1]བཅོམ་ལྡན་འདས་ཀྱི་སྤྱན་སྔར་ཡང་ཀླུ་ཁྲོ་བོ་རྣམས་ཡོངས་སུ་སྨིན་པར་བགྱི་བའི་སླད་དུ་རྩོལ་བ་བརྟན་པོར་བགྱིས་ལ། བདག་གིས་དེ་ལྟ་བུའི་རྩོལ་བ་བརྟན་པོས་བརྩོན་འགྲུས་བརྩམས་པ་ནི་བསྐལ་པ་གྲངས་མ་མཆིས་པར་སྐད་ཅིག་ཙམ་ཡང་བཏང་མ་མྱོང་
[285a.2]ལགས་སོ། །བདག་གིས་རྟག་པར་ཕ་རོལ་གནོན་པའི་རྩོལ་བ་དང་། བརྩོན་པ་བརྟན་པོས་སེམས་ཅན་ཡོངས་སུ་སྨིན་པར་བགྱིས་ལགས་པ་རྣམས་ཀྱང་ཡང་ཡོངས་སུ་སྨིན་པར་བགྱི་ལགས་སོ། །གཞན་ཡང་བདག་གིས་ཀླུའི་དབང་པོ་དག་ཐེག་པ་ཆེན་པོའི་སྤྱོད་པ་
[285a.3]ལ་བརྩོན་པར་བགྱིས་ལགས་ཏེ། ཀླུ་གླང་པོ་ཆེ་རྣམས་ཀྱི་བདག་པོ་ཀླུའི་རྒྱལ་པོ་ཤིན་ཏུ་རབ་གནས་འདི་དང་། ཀླུ་སྦྲུལ་རྣམས་ཀྱི་བདག་པོ་ཀླུའི་རྒྱལ་པོ་དགའ་བོ་དང་། བསྙེན་དགའ་བོ་འདི་གཉིས་དང་། ཀླུ་རྟ་རྣམས་ཀྱི་བདག་པོ་ཀླུའི་རྒྱལ་པོ་མ་དྲོས་པ་འདི་དང་། ཀླུ་
[285a.4]ཉ་རྣམས་ཀྱི་བདག་པོ་ཀླུའི་རྒྱལ་པོ་ཆུ་ལྷ་དང་། ཀླུ་སྦལ་པ་རྣམས་ཀྱི་བདག་པོ་ཀླུའི་རྒྱལ་པོ་ཡིད་བཟངས་འདི་རྣམས་ཏེ། ཀླུ་དེ་ལྟ་བུ་དག་ནི་སེམས་ཅན་རྣམས་ལ་གནོད་པ་བགྱིད་པར་རྔོ་ཐོགས་པ་དག་གོ། །ཀླུའི་རྒྱལ་པོ་གཞན་དེ་ལྟ་བུ་དེ་དག་ཀྱང་རང་རང་གི་མཐུས་
[285a.5]སེམས་ཅན་རྣམས་ལ་དེ་ལྟ་བུར་གནོད་པ་བགྱིད་པར་རྔོ་ཐོགས་པ་དག་གོ། །འདི་ལྟར་ཐེག་པ་ཆེན་པོ་ལ་རབ་ཏུ་ཞུགས་པའི་རྒྱལ་པོ་ཆེན་པོ་དེ་དག་ཐམས་ཅད་ཀྱིས་ཀྱང་སོ་སོ་རང་རང་གི་འཁོར་དང་། དཔུང་གི་ཚོགས་རྣམས་དུས་མ་ལགས་པར་དེ་ལྟ་བུར་ཡ་ང་བ་བསྒྲུབས་པས་
[285a.6]རང་རང་གི་འཁོར་རྣམས་བསྐྱོད་པར་བགྱིད་ལགས་སོ། །འདི་ལྟར་འདིར་བཅོམ་ལྡན་འདས་ཀྱི་བསྟན་པ་ཆོས་སྒྲོན་མ་དང་། དཀོན་མཆོག་གསུམ་གྱི་གདུང་མྱུར་དུ་མི་འཆད་པར་བགྱི་བའི་སླད་དུ་འཁོར་དེར་མཆིས་པ་རྣམས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་
[285a.7]པོ་རིའི་སྙིང་པོ་ཀླུའི་དྲང་སྲོང་ལ་ལེགས་ས་ཞེས་བགྱི་བ་སྩལ་ཏོ། །དེའི་ཚེ་ཀླུའི་རྒྱལ་པོ་ཤིན་ཏུ་རབ་གནས་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་ལ་རྟེན་
[285b]
[285b.1]པའི་ཀླུ་དང་། ཀླུའི་རྒྱལ་པོ་གང་དག་སྒོ་ང་ལས་སྐྱེ་བ་དང་། མངལ་ནས་སྐྱེ་བ་དང་། དྲོད་དང་གཤེར་ལས་སྐྱེ་བ་དང་། རྫུས་ཏེ་སྐྱེ་བའི་ཀླུ་དེ་དག་གང་ན་བཅོམ་ལྡན་འདས་ཀྱི་འཁོར་ཉན་ཐོས་རྣམས་དང་། འཁོར་བྱང་ཆུབ་སེམས་དཔའ་དེ་དག་ལ་ཕན་ཚུན་བྱམས་པའི་སེམས་དང་
[285b.2]ལྡན་པ་དང་། ཡུལ་འཁོར་དེར་ཤ་ཁོན་མ་མཆིས་པའི་སེམས་ཀྱིས་གནས་པར་འགྱུར་ལགས་སོ། །གནོད་སེམས་མ་མཆིས་པ་དང་། སེམས་མཉམ་པས་གནས་པར་འགྱུར་ལགས་སོ། །གང་དག་ཡུལ་འཁོར་དེའི་རྒྱལ་པོ་དེ་དག་ཀྱང་། བཅོམ་ལྡན་འདས་
[285b.3]ཀྱི་བསྟན་པ་ལ་སེམས་ཤིན་ཏུ་དད་པར་འགྱུར་ལགས་སོ། །དེ་དག་བཅོམ་ལྡན་འདས་ཀྱི་བསྟན་པ་ཡང་འཛིན་པར་འགྱུར་ལགས་སོ། །དབང་ཕྱུག་གིས་རྒྱགས་པ་དང་དྲེགས་པས་བཅོམ་ལྡན་འདས་ཀྱི་བསྟན་པ་འཇིག་པར་མི་འགྱུར་ལགས་སོ། །དགེ་སློང་དང་། དགེ་སློང་མ་
[285b.4]དང་། དགེ་བསྙེན་དང་། དགེ་བསྙེན་མ་དག་ལ་འཚེ་བར་མི་འགྱུར་ལགས་སོ། །བཙུན་པ་བཅོམ་ལྡན་འདས་ཀྱི་སླད་དུ་རབ་ཏུ་བྱུང་ནས་སྐྲ་བྲེགས་ཏེ་གོས་ངུར་སྨྲིག་བགོས་པ། སྣོད་དུ་གྱུར་པ་དང་། སྣོད་དུ་མ་གྱུར་པ་ལྷག་པའི་བསམ་པ་ཅན་རྣམས་ཀྱང་བཅོམ་ལྡན་འདས་
[285b.5]ཀྱི་བསྟན་པ་འཛིན་པར་བགྱིད་ལགས་སོ། །གཞན་ཡང་ཡུལ་འཁོར་དེ་ན་གང་དག་མི་རྣམས་བཅོམ་ལྡན་འདས་ཀྱི་བསྟན་པ་དེའི་ཚེར་མར་གྱུར་པ་དེ་དག་ཆོས་དང་ལྡན་པས་སྐྲོད་པར་བགྱིད་ལགས་སོ། །དེ་ནས་ཡུལ་འཁོར་དེར་དགེ་སྦྱོང་དང་། བྲམ་ཟེ་བསོད་སྙོམས་པ་
[285b.6]རྣམས་ལ་སྔོན་གྱི་རྒྱལ་པོ་དག་གིས་སྔོན་ལྷག་པའི་བསམ་པས་སྦྱིན་པ་ཕུལ་བ་རྣམས་རྒྱལ་རིགས་དགེ་བས་འཕྲོག་པར་མི་བགྱིད་ལ། རྒྱལ་རིགས་དགེ་བ་བློན་པོ་དང་། མདུན་ན་འདོན་དང་། སྐྱེ་བོ་དམག་མི་རྣམས་དང་བཅས་པས་ཚོགས་སྦྱོར་བ་ནི་དོན་ཆེད་ལ་བརྩོན་པ་
[285b.7]ལགས་སོ། །སྙིང་པོ་བླངས་པ་ལགས་སོ། །ལག་བརྐྱང་ནས་ལྷུག་པར་གཏོང་བ་ལགས་ཏེ། རྒྱལ་རིགས་དགེ་བ་དེ་ཡུལ་འཁོར་དང་བཅས་པར་སྲུང་བར་བགྱི་ལགས་སོ། །ཡོངས་སུ་བསྐྱང་བར་བགྱི་ལགས་སོ། །དེའི་ཡུལ་ཕྱོགས་ན་རྩོད་པའི་རྙོག་པ་ཐམས་ཅད་
[286a]
[286a.1]དང་། སོ་སོའི་འཁོར་དག་སྔར་ཇི་སྐད་བསྟན་པ་བཞིན་བསྐྲད་པར་བགྱི་ལགས་སོ། །དེ་ཅིའི་སླད་དུ་ཞེ་ན། ཆོས་གོས་ངུར་སྨྲིག་ཁ་བསྒྱུར་བ་འདི་ནི་སྔོན་གྱི་སངས་རྒྱས་བཅོམ་ལྡན་འདས་ཐམས་ཅད་ཀྱིས་བྱིན་གྱིས་བརླབས་པ་ལགས་སོ། །བྱང་ཆུབ་སེམས་དཔའ་
[286a.2]རྣམས་ཀྱི་རྒྱལ་མཚན་ལགས་སོ། །མྱ་ངན་ལས་འདས་པར་མཆི་བ་རྣམས་ཀྱི་ལམ་ལགས་སོ། །ཉོན་མོངས་པ་རྣམས་ཀྱི་རལ་གྲི་ལགས་སོ། །མྱ་ངན་ལས་འདས་པའི་ས་བོན་ལགས་སོ། །ལམ་ལས་རབ་ཏུ་ཉམས་པ་རྣམས་ཀྱི་སྒྲོན་མ་ལགས་སོ། །ཕུང་པོ་རྣམས་
[286a.3]ཀྱི་སྨན་ལགས་སོ། །མ་རིག་པའི་མུན་པའི་རླུང་ལགས་སོ། །ངན་འགྲོ་རྣམས་ཀྱི་སྲོག་ཤིང་ལགས་སོ། །ཉོན་མོངས་པའི་སྐྱོན་གྱིས་ཉམས་པར་གྱུར་པ་རྣམས་ཀྱི་སྐྱུག་སྨན་ལགས་སོ། །དགྲ་རྣམས་ཀྱི་རྡོ་རྗེ་ལགས་སོ། །དགེ་བའི་རྩ་བ་ཐམས་ཅད་ཀྱི་གཏེར་ལགས་
[286a.4]སོ། །སྡིག་པས་གོས་པ་རྣམས་ཀྱི་ཆབ་ལགས་སོ། །ནོངས་པ་བགྱིད་པ་རྣམས་ཀྱི་མེ་ལོང་ལགས་སོ། །སེམས་གཡེངས་པ་རྣམས་ཀྱི་ཏིང་ངེ་འཛིན་ལགས་སོ། །ཏིང་ངེ་འཛིན་རྣམས་ཀྱི་ཟ་མ་ཏོག་ལགས་སོ། །ཕ་རོལ་ཏུ་ཕྱིན་པ་རྣམས་ཀྱི་ས་གཞི་ལགས་སོ། །
[286a.5]གཟུངས་རྣམས་ཀྱི་ནོར་བུ་ལགས་སོ། །བཟོད་པ་རྣམས་ཀྱི་ཁྱིམ་ལགས་སོ། །ས་རྣམས་ཀྱི་སྣོད་ལགས་སོ། །ཕས་ཀྱི་རྒོལ་བ་རྣམས་ཀྱི་མཁར་ལགས་སོ། །ནད་པ་རྣམས་ཀྱི་སྨན་པ་ལགས་སོ། །བསླབ་པ་རྣམས་ཀྱི་རི་ལགས་སོ། །ཉོན་མོངས་པས་ཀུན་
[286a.6]ནས་གདུངས་པ་རྣམས་ཀྱི་ཟླ་བ་ལགས་སོ། །ལྟ་བ་ངན་པར་ལྟུང་བ་རྣམས་ཀྱི་ཉི་མ་ལགས་སོ། །ཡེ་ཤེས་ཀྱི་རྒྱ་མཚོ་ལགས་སོ། །བྱང་ཆུབ་ཀྱི་ཕྱོགས་པ་རྣམས་ཀྱི་ཕྲེང་བར་གྱུར་པ་ལགས་སོ། །ཐམས་ཅད་མཁྱེན་པའི་ཡེ་ཤེས་ཀྱི་བུམ་པ་བཟང་པོ་ལགས་སོ། །
[286a.7]ཆོས་གོས་ངུར་སྨྲིག་འདི་ནི་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བ་ལགས་སོ། །ཆོས་གོས་ངུར་སྨྲིག་འདི་ནི་སེམས་ཅན་རྣམས་ལ་ཆོས་ཀྱི་ཆར་དབབ་པའི་དོན་གྱི་སླད་དུ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་ལགས་སོ། །བཙུན་པ་བཅོམ་ལྡན་འདས་འདི་ལྟར་
[286b]
[286b.1]གང་དག་རྒྱལ་རིགས་གདོལ་པ་དེ་དག་ནི། བཅོམ་ལྡན་འདས་ཀྱི་བསྟན་པ་འཇིག་པར་བགྱིད་ཅིང་དགེ་སློང་དག་ལ་ཐོ་འཚམས་པར་བགྱིད་པ་ནས། བཅོམ་ལྡན་འདས་ཀྱི་སླད་དུ་རབ་ཏུ་བྱུང་བ་སྣོད་དུ་གྱུར་པ་དང་། སྣོད་དུ་མ་གྱུར་པའི་ལུས་ལ་གནོད་པ་བགྱིད་པ་དང་། 
[286b.2]ནོར་འཕྲོག་པ་དང་། སྲོག་གི་བར་ཆད་དག་བགྱིད་པའི་བར་དུའོ། །ཡུལ་འཁོར་དེར་གང་དག་སངས་རྒྱས་ལ་དད་པའི་ལྷ་དང་། ཀླུ་དང་། གནོད་སྦྱིན་དང་། སྲིན་པོ་དང་། ལྷ་མ་ཡིན་དང་། གྲུལ་བུམ་དང་། ཡི་དགས་མཐུ་བོ་ཆེ་དེ་དག་ཐམས་ཅད་ཀྱང་རྒྱལ་
[286b.3]རིགས་གདོལ་པ་ལ་གཤེ་བར་འགྱུར་ཏེ། དེ་དག་གིས་དེའི་ཡུལ་འཁོར་དུ་ཐབ་མོ་དང་། རྩོད་པ་དང་། ལོ་ཉེས་དང་། ནད་དང་། ཕ་རོལ་གྱི་དམག་ཚོགས་དག་འབྱུང་བར་བགྱིད་ལགས་སོ། །དུས་མ་ལགས་པའི་ཆར་མོ་ཆེ་དང་། ཐན་ཆེན་དང་། ལྷགས་
[286b.4]པ་དང་། ཚ་བ་དང་། རླུང་དང་། ཉི་མས་གདུངས་པ་དག་གིས་ས་བོན་དང་། མྱུ་གུ་དང་། འདབ་མ་དང་། མེ་ཏོག་དང་། འབྲས་བུ་དང་། འབྲུ་དང་། སྨན་དང་། རོ་རྣམས་མ་རུང་བར་བགྱིད་ཀྱང་དེ་ན་ཀླུ་རྣམས་ལ་སྐྱོན་ནི་མ་མཆིས་ལགས་ཏེ། དེ་ན་ཀླུ་རྣམས་
[286b.5]རྒྱུ་དེས་ན་གྲགས་པ་མ་ལགས་པས་ནི་གོས་པར་འགྱུར་ལགས་སོ། །བཙུན་པ་བཅོམ་ལྡན་འདས་དཔེར་བགྱི་ན་ཡུལ་གྱི་བུད་མེད་བཟང་མོས་ཟས་ངན་པ་འཚལ་ན་དབུགས་དྲི་མི་བདའ་བར་འགྱུར་ལགས་སོ། །དེ་བཞིན་དུ་རྒྱལ་རིགས་གདོལ་པས་ཀྱང་རྒྱལ་
[286b.6]རིགས་ཀྱི་ཆོས་རྣམས་སྤངས་ནས་དམངས་རིགས་ཀྱི་ཆོས་རྣམས་སྤྱོད་པར་བགྱིད་ན། ཡུལ་ཕྱོགས་ཐམས་ཅད་སྲུང་བའི་ལྷ་ནས་ཡི་དགས་མཐུ་བོ་ཆེ་དག་གི་བར་དུ་ཁྲོས་པར་འགྱུར་ཏེ། དེ་དག་གིས་ཡུལ་འཁོར་མ་རུང་བར་བགྱིད་ལ། ཀླུ་དང་ཀླུ་ཆེན་པོ་རྣམས་
[286b.7]གྲགས་པ་མ་ལགས་པས་ཀྱང་གོས་པར་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀླུའི་བདག་པོ་རྒྱལ་པོ་རྣམས་རྒྱལ་པོའི་བསླབ་པའི་གཞི་གནས་པར་བསྟན་པ་དེ་དང་དེ་དག་མཐོ་རིས་དང་། མྱ་ངན་ལས་འདས་པའི་བདེ་བ་ལ་བརྩོན་པ་
[287a]
[287a.1]ཡིན་ནོ། །གང་དག་རྒྱལ་རིགས་གདོལ་པ་རྒྱལ་རིགས་ཀྱི་བསླབ་པ་ལ་མི་གནས་པ་དེ་དག་ནི་སེམས་ཅན་དམྱལ་བ་མནར་མེད་པའི་བར་ལ་གཞོལ་བ་ཡིན་ནོ། །ཀླུའི་བདག་པོ་ང་རང་གི་འཁོར་བསླབ་པ་ལས་མི་འདའ་བར་བསྟན་པ་དེས་ན་དེ་དག་ད་ལྟར་གྱི་དུས་དང་། མ་
[287a.2]འོངས་པའི་དུས་སུ་ངའི་བསྟན་པ་དང་། དཀོན་མཆོག་གསུམ་གྱི་གདུང་མེད་པར་མི་བྱེད་པར་འགྱུར་རོ། །གསོལ་པ། བཙུན་པ་བཅོམ་ལྡན་འདས་དེ་ལྟ་ལགས་སོ། །བཙུན་པ་བདེ་བར་གཤེགས་པ་དེ་ལྟ་ལགས་སོ། །བཙུན་པ་བཅོམ་ལྡན་འདས་ཡུལ་འཁོར་གང་དང་གང་
[287a.3]དག་ན་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། རི་བྲགས་ཀྱི་གནས་ཡུལ་འཁོར་དེ་ན་བཅོམ་ལྡན་འདས་ཀྱི་ཉན་ཐོས་ཚུལ་ཁྲིམས་དང་ལྡན་ཞིང་ཐོས་པ་མང་པོ་སྦྱིན་གནས་དེ་ལྟ་བུ་དག་གནས་ཤིང་མཆིས་པ་དེར་བདག་གི་འཁོར་གང་དག་ཀླུ་དང་། ཀླུ་མོ་དང་། ཀླུ་རྒན་
[287a.4]པོ་དང་། ཀླུ་རྒན་མོ་དང་། ཀླུའི་བུ་ཕོ་དང་། ཀླུའི་བུ་མོ་དང་། ཀླུའི་འཁོར་ཕོ་དང་། ཀླུའི་འཁོར་མོ་རྣམས་དུས་མ་ལགས་པར་རྫི་ཆར་དང་། སེར་དྲག་དང་། ཆར་མོ་ཆེ་དང་། ཐན་ཆེན་དག་གཏོང་བར་བགྱིད་དམ། ལྷགས་མོ་ཆེ་དང་། ཤིན་ཏུ་ཚ་བ་དང་། ཉི་མས་གདུངས་
[287a.5]པ་དག་འབྱུང་བར་བགྱིད་དམ། སེམས་ཅན་རྣམས་ཀྱི་ལོ་ཏོག་དང་། མེ་ཏོག་དང་། འབྲས་བུ་དང་། འབྲུ་དང་། སྨན་གྱི་རོ་དང་། ལོངས་སྤྱོད་དང་། ཡོངས་སུ་སྤྱོད་པ་དག་ཆབ་འཚལ་བར་བགྱིད་ན་ཀླུ་དེ་དག་གིས་བདག་བསླུས་པས་དེའི་ལུས་ཐམས་ཅད་འཁུམས་པར་གྱུར་ཅིག །
[287a.6]དེ་དག་རྫུ་འཕྲུལ་དང་བྲལ་ནས་འགྲོ་མི་ནུས་པར་གྱུར་ཅིག །རིམས་ནད་ཀྱིས་གདུངས་པར་གྱུར་ཅིག །ལོངས་སྤྱོད་ཐམས་ཅད་དང་བྲལ་བར་གྱུར་ཅིག །སྤོབས་པ་མེད་པར་གྱུར་ཅིག །དོན་བྱེད་མི་ནུས་པར་གྱུར་ཅིག་ཅེས་མནས་བསྒག་པར་བགྱིའོ། །ཏདྱ་ཐཱ། ནཱ་ག་ཛན་དུ་
[287a.7]ཤེ། ནཱ་ག་མེ་ནེ། ནཱ་ག་དྷ་ར་གཱུ་གྷྲ་གཱུ་གྷྲ། ཛ་ལ་གཱུ་གྷྲ། ཨ་བི་མཱ་ར་གེ། ས་ཧ་སྲ་མུ་ཁེ། ཀ་ལ་ཏི་མ་པུ་སེ། ནཱ་ག་སྟམ་བྷ་རི། ཛ་ཡ་བ་ཕ་ལེ། བི་མུ་ཤ་ཀྲཻ་སྭཱ་ཧཱ། ཐམས་ཅད་དང་ལྡན་པའི་འཁོར་གྱིས་དེ་ཉིད་དུ་ལེགས་སོ་ཞེས་བྱ་བ་བྱིན་ནོ། །དེ་ཉིད་ཀྱི་ཚེ་ཐམས་ཅད་དང་ལྡན་པའི་
[287b]
[287b.1]ཀླུའི་འཁོར་རྣམས་ཤུགས་དྲག་པོར་འཁྲུགས་ཤིང་དངངས་པར་གྱུར་ཏོ། །དེའི་ཚེ་ཀླུའི་རྒྱལ་པོ་དགའ་བོ་དང་། བསྙེན་དགའ་བོ་གཉིས་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ད་ལྟར་
[287b.2]དང་། མ་འོངས་པའི་དུས་སུ་རྒྱལ་རིགས་གདོལ་པ་དེ་དག་གཞན་ལ་སྦྱིན་པར་མ་དད་ཅིང་བདག་ཉིད་ལོངས་སྤྱོད་པར་འཚལ་ལ། འཇུངས་པ་ལོངས་སྤྱོད་ལ་སེམས་ཀུན་དུ་འཛིན་ཅིང་ལག་མི་རྐྱོང་བས་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། འགྲོན་པོ་
[287b.3]སློང་བ་རྣམས་ཀུན་ནས་ཚིམ་པར་མི་བགྱིད་ལགས་སོ། །ཕོ་བྲང་འཁོར་དང་། ལྗོངས་ཀྱི་མི་དང་། འཁོར་རྣམས་ཡང་དག་པའི་བདེ་བས་ཚིམ་པར་མི་བགྱིད་ལགས་སོ། །རྒྱལ་རིགས་གདོལ་པ་དེ་དག་ལ་ཡུལ་ཕྱོགས་སྲུང་བའི་ལྷ་དང་། ཀླུ་དང་། གནོད་སྦྱིན་དང་། སྲིན་པོ་
[287b.4]དང་། ལྷ་མ་ཡིན་དང་། གྲུལ་བུམ་དང་། ཡི་དགས་མཐུ་བོ་ཆེ་དེ་དག་ཐམས་ཅད་ཀྱང་ཁྲོས་པར་གྱུར་ཏེ། དེ་དག་གི་ཡུལ་འཁོར་དུ་ཐབ་མོ་དང་། རྩོད་པ་དང་། མུ་གེ་དང་། ནད་དང་། ཕ་རོལ་གྱི་དམག་ཚོགས་དག་ཀུན་དུ་འབྱུང་བར་བགྱིད་ལགས་སོ། །འབྲུ་དང་སྨན་གྱི་
[287b.5]བར་གྱི་རོ་རྣམས་མ་རུང་བར་བགྱིད་ཀྱང་དེ་ན་ཀླུ་དང་། ཀླུ་ཆེན་པོ་རྣམས་ལ་སྐྱོན་ནི་མ་མཆིས་ལགས་ཏེ། དེ་ན་ཀླུ་རྣམས་རྒྱུ་དེས་ན་གྲགས་པ་མ་ལགས་པས་ནི་གོས་པར་འགྱུར་ལགས་སོ། །བཙུན་པ་བཅོམ་ལྡན་འདས་དཔེར་བགྱི་ན་ཕྱི་ས་ཁུང་གི་དྲི་མི་བདའ་བ་བསེར་
[287b.6]མས་འཚལ་ན་དྲི་མི་བདའ་བར་འགྱུར་བ་དེ་བཞིན་དུ། བཙུན་པ་བཅོམ་ལྡན་འདས་རྒྱལ་རིགས་གདོལ་པ་རྣམས་ཀྱིས་ཀྱང་ཡུལ་ཕྱོགས་ཐམས་ཅད་སྲུང་བ་དག་ཁྲོས་པར་གྱུར་ཏེ། ཡུལ་འཁོར་དེ་མ་རུང་བར་བགྱིད་ལགས་སོ། །ཀླུ་རྣམས་ཀྱང་གྲགས་པ་མ་ལགས་པས་
[287b.7]གོས་པར་འགྱུར་ལགས་སོ།། །།བམ་པོ་གསུམ་པ་སྟེ་ཐ་མ། ཡང་ན་ཀླུ་ཐམས་ཅད་བདག་གི་བསླབ་པ་ལས་མི་འདའ་བར་བདག་གིས་ལུང་དབོག་པར་བགྱི་སྟེ། ཡུལ་འཁོར་གང་དང་གང་དག་ན་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། 
[288a]
[288a.1]རི་བྲགས་ཀྱི་གནས་ཡུལ་འཁོར་དེ་ན་ད་ལྟར་དང་མ་འོངས་པའི་དུས་སུ་བཅོམ་ལྡན་འདས་ཀྱི་ཉན་ཐོས་ཚུལ་ཁྲིམས་དང་ལྡན་ཞིང་ཐོས་པ་མང་པོ་སྦྱིན་གནས་དེ་ལྟ་བུ་དག་གནས་ཤིང་མཆིས་པ་དེར་བདག་གི་འཁོར་གང་དག་ཀླུ་དང་། ཀླུ་མོ་དང་། ཀླུ་རྒན་ཕོ་དང་། ཀླུ་
[288a.2]རྒན་མོ་དང་། ཀླུའི་བུ་ཕོ་དང་། ཀླུའི་བུ་མོ་དང་། ཀླུའི་འཁོར་ཕོ་དང་། ཀླུའི་འཁོར་མོ་སྒོ་ང་ལས་སྐྱེ་བ་དང་། མངལ་ནས་སྐྱེ་བ་དང་། དྲོད་གཤེར་ལས་སྐྱེ་བ་དང་། རྫུས་ཏེ་སྐྱེ་བ་དག་དུས་མ་ལགས་པར་ར་རྫི་ཆར་དང་། སེར་དྲག་དང་། ཆར་མོ་ཆེ་དང་། ཐན་ཆེན་དག་གཏོང་བར་
[288a.3]བགྱིད་དམ། ལྷགས་མོ་ཆེ་དང་། ཤིན་ཏུ་ཚ་བ་དང་། ཉི་མས་གདུངས་པ་དག་འབྱུང་བར་བགྱིད་དམ། སེམས་ཅན་རྣམས་ཀྱི་ལོ་ཏོག་དང་། མེ་ཏོག་དང་། འབྲས་བུ་དང་། འབྲུ་དང་། སྨན་དང་། རོ་དང་། ལོངས་སྤྱོད་དང་། ཡོངས་སུ་སྤྱོད་པ་དག་ཆབ་འཚལ་བར་བགྱིད་
[288a.4]ན་ཀླུ་དེ་དག་གིས་བདག་བསླུས་པས་དེའི་ལུས་ཐམས་ཅད་འཁུམས་པར་གྱུར་ཅིག །དེ་དག་རྫུ་འཕྲུལ་དང་བྲལ་ནས་འགྲོ་མི་ནུས་པར་གྱུར་ཅིག །རིམས་ནད་ཀྱིས་གདུངས་པར་གྱུར་ཅིག །ལོངས་སྤྱོད་ཐམས་ཅད་དང་བྲལ་བར་གྱུར་ཅིག །སྤོབས་པ་མེད་པར་གྱུར་ཅིག །
[288a.5]དོན་བྱེད་མི་ནུས་པར་གྱུར་ཅིག་ཅེས་མནས་བསྒག་པར་བགྱིའོ། །ཏདྱ་ཐཱ། ཀརྣ་གཱུ་མེ། ཀུམ་བྷ་རཀྵེ། བར་མ་གུ་ཎེ། ཨཱ་ཀ་ལ་ཀྵེ། བཻ་ཤ་ནེ། བི་མཱརྒ་ཀྵེ། ཀུ་ན་བི་ར་གེ། ཨ་ཏ་ས་ལེ། ན་ཡན་ཏུ་མ་བྷེ། ཀཱ་ལ་ཀུ་ཤེ། ནང་གུ་པྲ་བྷེ། གན་དྷར་པ་སེ་སྭཱ་ཧཱ། དེ་
[288a.6]ནས་ཐམས་ཅད་དང་ལྡན་པའི་འཁོར་དེས་ལེགས་སོ། །ཞེས་བགྱི་བ་སྩལ་ལགས་སོ། །དེ་ནས་ཀླུའི་རྒྱལ་པོ་མ་དྲོས་པ་ཞེས་བྱ་བ་ནས་སྔར་ཇི་སྐད་གསུངས་པའི་བར་དུའོ། །ཏདྱ་ཐཱ། ན་བ་བྷི་ཤེ། ན་བ་ན་མ་བྷི་ཤེ། ཨཱ་ནོ་ཀྵེ། ན་བ་ཀུཉྫ་བྷི་ཀྵེ། ཁ་ག་བཻ་ཁ། 
[288a.7]ས་ར་ཏྲོ་ན་ནྱ། པཱ་པཱ་ཡ་སི་ལེ། ན་རཱ་ཡ་ཎ་གུ་ཎེ། བི་ན་སྟེ་ལེ། ད་ཤ་ཀྲ་མཻ། ཨ་ཀྵུ་དྷཱ་ཉེ་སེ། ཨཱ་ནི་ས་བེ་སྭཱ་ཧཱ། ཀླུའི་རྒྱལ་པོ་ཆུ་ལྷ་ཞེས་བྱ་བ་ནས་སྔར་ཇི་སྐད་གསུངས་པའི་བར་དུའོ། །ཏདྱ་ཐཱ། ཧི་མ་བེ་མེ། པ་ལི་ཀྵི་ཎ་གུ་ཎེ། རུ་ཎ་བིན་དུ་ཏྲི་ཎཻ། ཙ་རཀྵ་དྷ་རེ། 
[288b]
[288b.1]མེ་གྷ་སང་ཀྲ་མེ། བྱ་པུ་ཊུ་ཀེ་ཤེ། དྲུ་མོ་དེ། མཱ་ཡེ་ཏ་ན་ཀུ་སེ། ཙ་ར་མ་ཧི་ཀེ །ཙ་ལང་གེ། ནཱ་ནཱ་དཏྟེ། ཀ་ཊུ་ཀ་ཏཱུ་ལེ་སྭཱ་ཧཱ། སྔར་ཇི་སྐད་གསུངས་པའི་བར་དུའོ། །དེའི་ཚེ་ཀླུའི་རྒྱལ་པོ་ཡིད་བཟངས་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་
[288b.2]བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་ལ་རྟེན་པའི་ཀླུ་དང་། ཀླུ་ཆེན་པོ་དེ་དག་ནི་སྒོ་ང་ལས་སྐྱེ་བ་དང་། མངལ་ནས་སྐྱེ་བ་དང་། དྲོད་གཤེར་ལས་སྐྱེ་བ་དང་། རྫུས་ཏེ་སྐྱེ་བ་དག་ལགས་སོ། །བཙུན་པ་བཅོམ་ལྡན་འདས་ད་ལྟར་དང་མ་འོངས་
[288b.3]པའི་དུས་སུ་རྒྱལ་རིགས་གདོལ་པ་དེ་དག་གིས་རྒྱལ་རིགས་ཀྱི་ཆོས་སྤངས་ནས་དམངས་རིགས་ཀྱི་ཆོས་རྣམས་སྤྱོད་པར་བགྱིད་དེ། སེམས་ཅན་དམྱལ་བ་མནར་མ་མཆིས་པའི་བར་དག་ལ་གཞོལ་བ་ལགས་སོ། །རྒྱལ་རིགས་གདོལ་པ་དེ་དག་གི་སྐྱོན་གྱིས་ཀླུ་རྣམས་མ་
[288b.4]ནོངས་བཞིན་དུ་གྲགས་པ་མ་ལགས་པས་གོས་པར་འགྱུར་ལགས་སོ། །རྒྱུ་དེས་ན་ཀླུ་རྣམས་ལས་ཀྱི་སྒྲིབ་པ་དག་བགྱིད་པར་འགྱུར་ལགས་སོ། །དེ་ལྟ་ལགས་པས་བདག་ཅག་གིས་ནི་བཅོམ་ལྡན་འདས་ཀྱི་བཀའ་ལ་བཀུར་སྟི་བགྱི་ཞིང་གཟུང་བར་བགྱི་སྟེ། དཔེར་
[288b.5]བགྱི་ན་འཁོར་ལོས་སྒྱུར་བའི་རྒྱལ་པོ་དེས་ཡུལ་གྱི་བུད་མེད་བཟང་མོ་ཁྲུས་ལེགས་པར་བགྱིས་ཏེ་སྤོས་ཀྱིས་བྱུགས་ནས་གོས་མཆོག་ཏུ་བཟང་བ་བསྐོན་ཏེ། ཡན་ལག་གི་དམ་པ་མགོ་བོ་ལ་རིན་པོ་ཆེ་སྣ་བདུན་ལས་གྲུབ་པའི་ཕྲེང་བ་མང་པོ་དག་བཏགས་ཤིང་དཔུང་རྒྱན་དང་། 
[288b.6]གསེར་སྐུད་དང་། སོར་གདུབ་དང་། ལག་རྒྱན་དང་། རྐང་རྒྱན་དག་གིས་བརྒྱན་ནས་གླང་པོ་ཆེའི་བཞོན་པ་ལ་བསྐྱོན་ཏེ། འཁོར་ཕལ་མོ་ཆེ་དང་ལྷན་ཅིག་ཁྲིད་པ་དེ་བཞིན་དུ་ད་ལྟར་འཁོར་ལོས་སྒྱུར་བའི་རྒྱལ་པོ་ཆོས་དང་ལྡན་པ། དེ་བཞིན་གཤེགས་པས་ཀྱང་
[288b.7]བདག་ཅག་ཀླུ་རྣམས་དུད་འགྲོའི་སྐྱེ་གནས་སུ་བསྡུས་པའི་ལུས་མ་སྣད་མ་ཉམས་ལ། མཆོག་ཏུ་ཁྲོ་བ་དང་། ང་རྒྱལ་དང་། དྲེགས་པའི་དྲི་མས་བསྒོས་པ། བདག་ཅག་ཀླུ་ཐམས་ཅད་རྒྱགས་པས་མྱོས་པ་མ་མཆིས་པའི་ཆོས་ཀྱི་ཆུས་བཀྲུས་ལགས་སོ། །
[289a]
[289a.1]བདག་ཅག་ལ་ངོ་ཚ་ཤེས་པ་དང་། ཁྲེལ་ཡོད་པའི་གོས་བསྐོན་ལགས་སོ། །བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཕྲེང་བས་བཅིངས་ལགས་སོ། །བདག་ཅག་གི་སེམས་དང་། ཡིད་དང་། རྣམ་པར་ཤེས་པ་དག་བཟོད་པ་དང་། གཟུངས་དང་། ས་
[289a.2]རྣམ་པ་སྣ་ཚོགས་ཀྱིས་ལེགས་པར་བརྒྱན་ལགས་སོ། །ཐེག་པ་ཆེན་པོའི་ཤིང་རྟ་དག་གིས་བཏེག་ལགས་སོ། །གང་ན་སངས་རྒྱས་ཀྱི་ཞིང་སྙིགས་མ་ལྔ་དང་བྲལ་བ་ཤིན་ཏུ་ཡོངས་སུ་དག་པར་སངས་རྒྱས་བཅོམ་ལྡན་འདས་བྱང་ཆུབ་སེམས་དཔའི་ཚོགས་ཡོངས་སུ་དག་པས་
[289a.3]བསྐོར་ནས་ཐེག་པ་ཆེན་པོའི་ཆོས་ཀྱི་གཏམ་དག་པ་དག་སྟོན་པ་དེར་བདག་ཅག་མཆི་ལགས་སོ། །དེ་ཅིའི་སླད་དུ་ཞེ་ན། ད་ལྟར་བདག་ཅག་བཅོམ་ལྡན་འདས་ཀྱི་བཀའ་ལ་བཀུར་སྟི་བགྱིད་ཅིང་འཛིན་པར་བགྱིད་ལགས་སོ། །དེ་ལྟ་ལགས་པས་བདག་ཅག་འཁོར་དང་བཅས་པ་
[289a.4]བཅོམ་ལྡན་འདས་ཀྱི་བཀའ་ལ་ཤིན་ཏུ་གནས་པར་བགྱིད་ལགས་སོ། །གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། རི་བྲགས་ཀྱི་གནས་གང་དང་གང་ན་སེམས་ཅན་ཉན་ཐོས་ཀྱི་ཐེག་པ་པ་དང་། རང་སངས་རྒྱས་ཀྱི་ཐེག་པ་པ་དང་། ཐེག་པ་ཆེན་པོ་པ་དག་ཁྱིམ་
[289a.5]ན་གནས་པའམ། རབ་ཏུ་བྱུང་བའམ། ཚུལ་ཁྲིམས་དང་ལྡན་པའམ། ཚུལ་ཁྲིམས་འཆལ་པའམ། ཐོས་པ་མང་བའམ། ཐོས་པ་ཉུང་བའམ། བརྩོན་འགྲུས་བརྩམས་པའམ། ལེ་ལོ་ཅན་ནམ། མཉམ་པར་གཞག་པའམ། མཉམ་པར་མ་གཞག་པའམ། དྲན་
[289a.6]པ་དང་ལྡན་པའམ། དྲན་པ་ཉམས་པ་རྣམས་བཅོམ་ལྡན་འདས་དང་། ཆོས་དང་། དགེ་འདུན་དང་། འཕགས་པ་དགྱེས་པའི་ཚུལ་ཁྲིམས་དག་ལ་དགའ་ཞིང་དད་པ་དང་། བཀུར་སྟི་དང་། བླ་མར་བགྱིད་པ་དང་། རི་མོ་བགྱིད་པ་དང་། བྱང་ཆུབ་རྣམ་གསུམ་གང་ཡང་རུང་བ་དག་
[289a.7]ལ་རབ་ཏུ་ཞུགས་པ། བཅོམ་ལྡན་འདས་ཀྱི་ཉན་ཐོས་སྦྱིན་གནས་དེ་ལྟ་བུ་དག་གནས་ཤིང་མཆིས་པ་དེ་དང་དེར་བདག་ཅག་ཡིད་ཀྱིས་དགའ་ཞིང་དད་པ་དང་། བཀུར་སྟི་དང་། བླ་མར་བགྱི་བ་དང་། རི་མོ་དག་གིས་གནས་པར་བགྱི་ལགས་སོ། །ཡུལ་འཁོར་དེ་དང་དེའི་གྲོང་དང་། གྲོང་
[289b]
[289b.1]ཁྱེར་དང་། གྲོང་རྡལ་དང་། ལྗོངས་དང་། རི་བྲགས་དེར་བདག་གི་འཁོར་ཀླུ་དང་། ཀླུ་མོ་དང་། ཀླུ་རྒན་ཕོ་དང་། ཀླུ་རྒན་མོ་དང་། ཀླུའི་བུ་དང་། ཀླུའི་བུ་མོ་དང་། ཀླུའི་འཁོར་ཕོ་དང་། ཀླུའི་འཁོར་མོ་དག་དུས་མ་ལགས་པར་རྫི་ཆར་དང་། སེར་དྲག་དང་། ཆར་མོ་ཆེ་དང་། ཐན་ཆེན་དག་གཏོང་བར་
[289b.2]བགྱིད་དམ། ལྷགས་མོ་ཆེ་དང་། ཤིན་ཏུ་ཚ་བ་དག་འབྱུང་བར་བགྱིད་དམ། སེམས་ཅན་རྣམས་ཀྱི་ལོ་ཏོག་དང་། ལོ་མ་དང་། མེ་ཏོག་དང་། འབྲས་བུ་དང་། འབྲུ་དང་། སྨན་གྱི་རོ་དང་། ལོངས་སྤྱོད་དང་། ཡོངས་སུ་སྤྱོད་པ་དག་ཆབ་འཚལ་བར་བགྱིད་ན་ཀླུ་དེ་དག་གིས་བདག་བསླུས་པས་དེ་དག་
[289b.3]ཐམས་ཅད་ཀྱི་ལུས་འཁུམས་པར་གྱུར་ཅིག །དེ་དག་རྫུ་འཕྲུལ་ཉམས་ནས་འགྲོ་མི་ནུས་པར་གྱུར་ཅིག །རིམས་ནད་ཀྱིས་ཀུན་ཏུ་གདུངས་པར་གྱུར་ཅིག །དབང་པོ་ཐམས་ཅད་མ་ཚང་བར་གྱུར་ཅིག །ལོངས་སྤྱོད་དང་ཡོངས་སུ་སྤྱོད་པ་ཐམས་ཅད་དང་བྲལ་བར་གྱུར་ཅིག །ལས་བྱེད་
[289b.4]མི་ནུས་པར་གྱུར་ཅིག །ཏདྱ་ཐཱ། བུདྷ་ཛ་ཡེ། བཱ་ལ་ཀྵེ། ཨ་མ་ནི་མེ། བྷུ་ཏ་ས་ལི་ལེ། ཨ་ན་མང་དྷྱེ། པྲ་ཏྱ་ནི་ལེ། ཨ་བ་ནི་ལ་མེ། ཁི་ལ་ཤོ་མེ། ནསྟུ་པི་པཱ་ལེ། ཛི་ས་ཛི་ཧཱ། སྐན་དྷ་པཱ་ལེ། བྷ་ར་ནི་ཀྲི་ཡེ་སྭཱ་ཧཱ། དེར་ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་བཞིན་
[289b.5]དང་མིག་ཡིད་དུ་འོང་བས་ཤིན་ཏུ་དགོད་ཅིང་ཐལ་མོ་སྦྱར་ནས་ལེགས་སོ་ཞེས་བྱ་བ་བྱིན་ཏེ། འདི་སྐད་དུ་སྐྱེས་བུ་དམ་པ་ཁྱོད་སེམས་ཅན་ཐམས་ཅད་ལ་ཕན་པར་འདོད་པ་ཡིན་ཏེ། སྐྱེས་བུ་དམ་པ་ཁྱོད་ཀྱིས་དེ་ལྟར་བྱ་བ་ནི་ལེགས་སོ་ལེགས་སོ་ཞེས་སྨྲས་ནས། ཐམས་ཅད་དང་ལྡན་
[289b.6]པའི་ཀླུའི་འཁོར་དེ་དག་ཤུགས་དྲག་པོས་འཁྲུགས་ཤིང་དངངས་ལ་ཀུན་ཏུ་འགུལ་ཞིང་མངོན་པར་མི་དགའ་བ་དང་ཀུན་ཏུ་འཁོར་བར་གྱུར་ཏོ། །དེའི་ཚེ་དྲི་ཟའི་དྲང་སྲོང་དགའ་བར་འབྱུང་བ་ཞེས་བྱ་བ་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་
[289b.7]ནས་འདི་སྐད་ཅེས་གསོལ་ཏོ། །ཐམས་ཅད་དང་ལྡན་པའི་འཁོར་དང་བཅས་པ་བདག་ལ་དགོངས་སུ་གསོལ། ད་ལྟར་དང་མ་འོངས་པའི་དུས་སུ་གང་དག་རྒྱལ་རིགས་གདོལ་པ་བླུན་པོ་མཁས་སོ་སྙམ་པའི་ང་རྒྱལ་ཅན་ང་རྒྱལ་དང་རྒྱགས་པས་ཉམས་པ། འཇིག་རྟེན་ཕ་རོལ་ལ་མི་ལྟ་
[290a]
[290a.1]བ། གཡོ་སྒྱུ་ཅན། སྙིང་རྗེ་མ་མཆིས་པ། དགེ་སློང་ལ་ཐོ་འཚམས་པར་བགྱིད་པ་ནས་ཐ་ན་བཅོམ་ལྡན་འདས་ཀྱི་སླད་དུ་སྐྱབས་སུ་མཆིས་ནས་ཉེ་བར་གནས་པ། སྐྲ་བྲེགས་ཏེ་གོས་ངུར་སྨྲིག་བགོས་པ་ལ་ཐོ་འཚམས་པ་དག་འབྱུང་སྟེ། བཅོམ་ལྡན་འདས་ཀྱི་སླད་དུ་
[290a.2]རབ་ཏུ་བྱུང་བ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ། དཀོན་མཆོག་གསུམ་གྱི་གདུང་འབར་བར་བགྱིད་པ་དག་ལ་ཐོ་འཚམས་པའི་རྒྱལ་རིགས་གདོལ་པ་དེ་དག་ཏིང་ངེ་འཛིན་གྱི་དབང་གིས་མནས་བསྒག་པར་བགྱི་བ་ནི་ལོངས་སྤྱོད་ཀྱིས་འཁྲུགས་པར་གྱུར་ཅིག །
[290a.3]རྒྱལ་ཕྲན་གྱིས་འཁྲུགས་པར་གྱུར་ཅིག །རྒྱལ་པོས་འཁྲུགས་པར་གྱུར་ཅིག །ནང་དམག་དང་། ཕ་རོལ་གྱི་དམག་ཚོགས་དག་གིས་འཁྲུགས་པར་གྱུར་ཅིག །ཆུ་མེད་པས་འཁྲུགས་པར་གྱུར་ཅིག །ནད་ཀྱིས་འཁྲུགས་པར་གྱུར་ཅིག །གཟས་འཁྲུགས་པར་གྱུར་ཅིག །
[290a.4]བྱ་མ་རྟས་འཁྲུགས་པར་གྱུར་ཅིག །རྩེ་དགས་འཁྲུགས་པར་གྱུར་ཅིག །ཕ་ཚན་གྱིས་འཁྲུགས་པར་གྱུར་ཅིག །འཁོར་གྱིས་འཁྲུགས་པར་གྱུར་ཅིག །འབྱུང་བ་ཆེན་པོས་འཁྲུགས་པར་གྱུར་ཅིག །ཡི་དགས་མཐུ་བོ་ཆེས་འཁྲུགས་པར་གྱུར་ཅིག་ཅེས་བགྱི་བ་ནས། 
[290a.5]རྒྱལ་རིགས་ཀྱིས་འཁྲུགས་པར་གྱུར་ཅིག །བྲམ་ཟེ་དང་། དམངས་རིགས་དང་། བུད་མེད་དང་། སེང་གེ་དང་། སྟག་དང་། སྤྱང་ཀི་དག་གིས་འཁྲུགས་པར་གྱུར་ཅིག་ཅེས་བགྱི་བའི་བར་དུ་རྒྱལ་རིགས་གདོལ་པ་དེ་དག་མནས་བསྒག་པར་བགྱི་ལགས་སོ། །ཏདྱ་ཐཱ། བ་ནེ་ཡ་
[290a.6]བ་ན་པ་ལེ། མ་ཧཱ་བརྟ་ན་ཏྲཻ། དྲུ་མ་ཙྪ་ཏེ། ཀུ་སུ་མ། བ་ར་ཊེ། ཡུ་ག་ཏེ། སམ་བྷཱ་ཀྵེ། བྷཱི་མ་དྲི་བཱ་ཀྵེ། ས་ལོ་པ་ནཱ་ཡ། པ་རི་བཱ་རཻ། བྷཱུ་མ་དྲུ་ཀྲ་མེ། ནཻ་རན་ཏ་ན། ཛ་སི་ལ་མེ་ན་ཏྲཻ། བཻ་མ་བ་ཏ། མ་ཤྲཱ་ཁཱ་ཛེ། ན་ཡ་ན་ཧིང་ཀུ་ལེ། པི་བད་ཚ། བྷྲི་སེ། དྷ་ན་མུ་ཙེ། སང་ག་བྱོ་ཀྵཻ། པ་ལ་མིན་དྷ་ད་ལཻ། 
[290a.7]བྷཱུ་མི་པཥྚེ། རོ་མ་ད་ལཻ། བ་ན་ག་ཛཻ། ཏཱུ་ཊ་པ་ཊེ། ཨཱ་པ་ཊེ་ཌྷ། ན་ཡ་དྲི་ཥྚི། ཛི་ཧྭཱ་ཀྲ་ནེ། ཨུ་ཏ་རཀྵེ། གན་དྷར་བྷེ་སི་མི་སྭཱ་ཧཱ། གང་དག་རྒྱལ་རིགས་གདོལ་པ་འཇིག་རྟེན་ཕ་རོལ་ལ་མི་ལྟ་ཞིང་། བཅོམ་ལྡན་འདས་ཀྱི་ཉན་ཐོས་རྣམས་ལ་ཐོ་འཚམས་པ་དེ་དག་དེ་ལྟར་གྱུར་ཅིག །དེའི་ཚེ་
[290b]
[290b.1]ཐམས་ཅད་དང་ལྡན་པའི་དྲི་ཟའི་འཁོར་རྣམས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱི་བསྟན་པ་ལ་ཐོ་འཚམས་པར་བགྱིད་པའི་རྒྱལ་རིགས་གདོལ་པ་དེ་དག་ལ་བདག་ཅག་ཅི་དགར་བགྱིད་དུ་སྩལ་དུ་གསོལ། བདག་ཅག་རང་རང་གི་གནས་ན་རྩེད་མོ་ལ་ཆགས་ཤིང་
[290b.2]ཡོངས་སུ་སྤྱོད་པར་བགྱིད་དམ། དགའ་སྐྱིད་ཉམས་སུ་མྱོང་བར་བགྱིད་ན་བདག་ཅག་ཀྱང་མནའི་ཁོངས་སུ་གཏོགས་པར་གྱུར་ཅིག །དེའི་ཚེ་ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་ཀྱིས་ལེགས་སོ་ཞེས་བྱ་བ་བྱིན་ནོ། །དེའི་ཚེ་བྱང་ཆུབ་སེམས་དཔའ་སེམས་
[290b.3]དཔའ་ཆེན་པོ་སའི་སྙིང་པོས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་གིས་ཀྱང་ཏིང་ངེ་འཛིན་ཐམས་ཅད་ལ་རྣམ་པར་རྩེ་བ་མངོན་པར་ཤེས་པའི་རྒྱལ་མཚན་གྱི་སྲོག་ཤིང་ཞེས་བྱ་བའི་གཟུངས་ཀྱི་སྒོ་
[290b.4]ཆེན་པོ་བཤད་པར་བགྱི་སྟེ། རྒྱལ་མཚན་གྱི་སྲོག་ཤིང་ཞེས་བྱ་བའི་གཟུངས་ཆེན་པོའི་སྒོ་གང་གི་རྣ་ལམ་དུ་གྲག་པ་དེའི་རྣ་བའི་ནད་དག་རབ་ཏུ་ཞི་བར་བགྱིད་དོ། །དེའི་འདོད་ཆགས་དང་། ཞེ་སྡང་དང་། གཏི་མུག་ལ་སོགས་པ་ཉོན་མོངས་པ་རྣམས་རབ་ཏུ་ཞི་བར་བགྱིད་དོ། །གལ་
[290b.5]ཏེ་ན་བསྲབས་པར་འགྱུར་རོ། །རྒྱ་མཚོའི་ཤུན་པ་མན་ཛ་ན་ལ་གསང་སྔགས་ཀྱི་ཚིག་འདི་ལན་འབུམ་བཟླས་བརྗོད་བགྱིས་ནས་རྒྱལ་རིགས་ཀྱི་རྔ་ལ་བསྐུས་ནས་རྔ་དེའི་སྒྲ་གང་དང་གང་གི་རྣ་ལམ་དུ་གྲག་པ་དེ་དང་དེའི་འདོད་ཆགས་དང་། ཞེ་སྡང་དང་། གཏི་མུག་ལ་སོགས་པ་ཉོན་མོངས་པ་
[290b.6]རྣམས་བསྲབས་པར་འགྱུར་རོ། །དེ་དང་དེ་དག་བཅོམ་ལྡན་འདས་ཀྱི་བསྟན་པ་ལ་ཤིན་ཏུ་དགའ་ཞིང་བཀུར་སྟི་དང་། བླ་མར་བྱེད་པ་དང་། རི་མོར་བྱེད་པ་དག་རབ་ཏུ་འཐོབ་པར་འགྱུར་རོ། །ཆོས་ཀྱི་རྗེས་སུ་འབྲང་བས་འཇུག་པར་འགྱུར་རོ། །འཇིག་རྟེན་ཕ་རོལ་ལ་ལྟ་བ་དང་། ལོངས་
[290b.7]སྤྱོད་དང་ཡོངས་སུ་སྤྱོད་པ་དང་མི་འབྲལ་ལ་སེམས་ཅན་ཐམས་ཅད་ཀྱི་མིག་ཏུ་འོང་བ་དང་། སྙིང་དུ་སྡུག་པར་འགྱུར་རོ། །ཏདྱ་ཐཱ། པཱུརྦ་མཱརྒ་ཨ་མ་ལོ་མ་ཏི། ཀྵིཏྟི་ལ། བྷྲུ་བཻ་པྲ་ན་ཁ་ན། ཌཻ་དུརྨ་ཁི་ལཻ། མཏྶ་ཏཱུ་ལཻ། གཽ་ར་སནྡྷཻ་ན་ཀྵུ་བ་ར་མཻ། བུདྡྷ་ར་ཤྨྱི་པིངྒ་ལ་གྷྲི་མེ། ལོ་ཧོ་ཏཱ་ར་བྷེ། 
[291a]
[291a.1]ནངྒ་ལ་སཱུ་རྱེ། བྷ་ག་བ་རི་ཎེ། ཨན་དྷརྦ་ཨུ་རེ། ཀ་ར་ཧྲུ་ཛེ། ཀེ་ཤ་ལོ་ཧི། ས་མཱ་དྷི་དྷུ་རེ་སྭཱ་ཧཱ། དེ་ནས་དེ་ཉིད་དུ་བཅོམ་ལྡན་འདས་ཀྱིས་ལེགས་སོ་ཞེས་བྱ་བ་གནང་ངོ་། །ཐམས་ཅད་དང་ལྡན་པའི་འཁོར་དེས་ཀྱང་ལེགས་སོ་ཞེས་བྱ་བ་བྱིན་ནོ། །དེའི་ཚེ་བྱང་ཆུབ་
[291a.2]སེམས་དཔའ་སེམས་དཔའ་ཆེན་པོ་བློ་གྲོས་མི་ཟད་པས་འདི་སྐད་ཅེས་གསོལ་ཏོ། །བདག་གིས་དེ་བཞིན་གཤེགས་པ་ཐམས་ཅད་ཀྱི་གསུང་དབྱངས་དང་། སྒྲ་བརྗོད་པར་བགྱིད་པ། གདུགས་དང་རྒྱལ་མཚན་གྱི་སྨོན་ལམ་གྱི་ཚུལ་ཞེས་བགྱི་བའི་གཟུངས་ཆེན་པོ་དེ་བཤད་
[291a.3]པར་འཚལ་གྱིས། བཅོམ་ལྡན་འདས་དེ་བཞིན་གཤེགས་པ་འཁོར་དང་བཅས་པ་རྣམས་བདག་ལ་རྗེས་སུ་ཡི་རང་བར་མཛད་དུ་གསོལ། དེ་ནི་མཐུ་ཆེ་ཞིང་སྟོབས་ཆེ་ལ་ཕ་རོལ་གནོན་པ་སྣང་བར་བགྱིད་པ་ཆེན་པོ་ལགས་ཏེ། བཅོམ་ལྡན་འདས་ཀྱི་ཉན་ཐོས་རྣམས་ཀྱི་ཐོས་པ་
[291a.4]ཡོངས་སུ་རྫོགས་པར་བགྱིད་པའི་གཏེར་དང་། ཡེ་ཤེས་ཡོངས་སུ་རྫོགས་པར་བགྱིད་པའི་གཏེར་དུ་འགྱུར་བ་ལགས་སོ། །བཙུན་པ་བཅོམ་ལྡན་འདས་བཅོམ་ལྡན་འདས་ཀྱི་སླད་དུ་ཇི་སྲིད་འཚོའི་བར་དུ་སྡོམ་པ་ལ་གནས་པ་འདི་ལྟ་སྟེ། དགེ་བསྙེན་གྱི་སྡོམ་པ་དང་། དགེ་
[291a.5]སྦྱོང་གི་སྡོམ་པ་དང་། བསྙེན་པར་རྫོགས་པའི་སྡོམ་པ་ལ་གནས་པ་སྣོད་དུ་གྱུར་པ་དང་། སྣོད་དུ་མ་གྱུར་པ་དག་གིས་གདུགས་དང་། རྒྱལ་མཚན་གྱི་སྨོན་ལམ་གྱི་ཚུལ་ཞེས་བགྱི་བའི་གཟུངས་ཆེན་པོ་འདི་ལྷག་མཐོང་གི་སྦྱོར་བས་ཉིན་མཚན་བདུན་གྱི་བར་དུ་ཀློག་ན་ཕྱིར་ཞིང་
[291a.6]ཉེ་བར་ལེན་པའི་ཕུང་པོ་ལྔ་པོ་དག་ལ་རྟོག་པར་འགྱུར་རོ། །ཉིན་མཚན་བདུན་འདས་ནས་གདུགས་དང་རྒྱལ་མཚན་གྱི་སྨོན་ལམ་ཞེས་བགྱི་བའི་གཟུངས་ཆེན་པོ་ལན་འབུམ་སྙེད་དུ་ཡང་དང་ཡང་དྲན་པར་བགྱིད་པ་དེ་ནི་རྒྱལ་རིགས་རྣམས་དང་། བྲམ་ཟེའི་རིགས་རྣམས་དང་། 
[291a.7]རྗེའུ་རིགས་རྣམས་དང་། དམངས་རིགས་རྣམས་དད་པར་བགྱིད་པ་ནས་སེམས་ཅན་ཐམས་ཅད་ཀྱི་བར་དུ་ཤིན་ཏུ་མངོན་པར་དད་པར་བགྱིད་པ་ལགས་སོ། །ཐམས་ཅད་ལོངས་སྤྱོད་པ་དང་། ཡོངས་སུ་སྤྱོད་པ་རྒྱ་ཆེན་པོ་མཆོག་དང་མི་འབྲལ་ཞིང་མཐོ་རིས་ལ་གཞོལ་བར་
[291b]
[291b.1]འགྱུར་ལགས་སོ། །དེ་སངས་རྒྱས་བཅོམ་ལྡན་འདས་བཞུགས་པ་རྣམས་དང་སྐལ་བ་མཉམ་པར་སྐྱེ་བར་འགྱུར་ལགས་སོ། །ཏདྱ་ཐཱ། ཏྲི་ཎི་སང་ཉི་ཀེ། བི་ཏྲི་ཎ་བི་མ་བེ། ཀ་ར་པྲཱ་ཀྵེ། བྷུ་ཏ་སཱུ་མེ་ཙ། པ་ར་ཛི་མེ། ཨ་བྷ་ཀྵེ། ཨ་ཀྵ་ཡ་ལོ་བེ། ཨདྷྱད་མ། ནི་མི་རེ། ཤྲཱི་
[291b.2]ཏ་བི་སྟ་རེ། ཨང་གུ་ཛ་དྷ་ཛྙཱ། ཛ་ཛ་ར་ནོ་སཻ་ཨ་ན་ས་ཤུདྡྷེ། མྲྀ་ག་གྷྲིཀྵེ། ཀུ་ལ་བ་ཊེ། མ་ག་བཱ་བཱ། ཀྵེ་བྷཽ་བ་སྭ་རེ། ཨ་བྷི་ཏི་མབྷུ་རེ། སྭ་ར་ཁ་ཛེ་སྨྲྀཏི་མོ་ནི་སྭཱ་ཧཱ། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བློ་གྲོས་མི་ཟད་པ་ལ་ལེགས་སོ་ཞེས་བྱ་བ་གནང་སྟེ། 
[291b.3]སྐྱེས་བུ་དམ་པ་ཁྱོད་ཀྱིས་གདུགས་དང་རྒྱལ་མཚན་གྱི་སྨོན་ལམ་གྱི་ཚུལ་ཞེས་བྱ་བའི་གཟུངས་ཆེན་པོ་འདི་བཤད་པས་སེམས་ཅན་དཔག་ཏུ་མེད་པ་རྣམས་ཀྱི་ཐོས་པའི་མིག་ཀུན་ཏུ་སྟོན་པར་བྱེད་ལ། ངའི་བསྟན་པ་ཡང་རྟོན་པར་བྱེད་པ་ནི་ལེགས་སོ་ལེགས་སོ། །དེ་
[291b.4]ནས་དེ་ཉིད་དུ་ཐམས་ཅད་དང་ལྡན་པའི་བྱང་ཆུབ་སེམས་དཔའི་འཁོར་གྱིས་ཀྱང་བྱང་ཆུབ་སེམས་དཔའ་བློ་གྲོས་མི་ཟད་པ་ལ་ལེགས་སོ་ཞེས་བྱ་བ་བྱིན་ཏེ། འདི་སྐད་དུ་སྐྱེས་བུ་དམ་པ་ཁྱོད་ཀྱིས་གདུགས་དང་རྒྱལ་མཚན་གྱི་སྨོན་ལམ་ཞེས་བྱ་བའི་གཟུངས་ཆེན་པོ་འདི་རྫོགས་
[291b.5]པར་བཤད་པས་ད་ལྟར་དང་མ་འོངས་པའི་དུས་སུ་ཐེག་པ་ཆེན་པོ་ལ་ཡང་དག་པར་ཞུགས་པའི་སེམས་ཅན་དེ་དག་ཐམས་ཅད་ཀྱི་ཐོས་པ་མང་པོའི་ཚོགས་རྒྱས་པར་བྱེད་པ་དང་སྟོན་པ་ནི་སྐྱེས་བུ་དམ་པ་ལེགས་སོ་ལེགས་སོ། །དེའི་ཚེ་འཇམ་དཔལ་གཞོན་ནུར་གྱུར་པ་སྟན་ལས་
[291b.6]ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་གིས་ཀྱང་གླིང་བཞི་པ་འདིའི་མེ་ཏོག་དང་། འབྲས་བུ་དང་། ཤིང་དང་། འབྲུ་དང་། སྨན་དང་། ལོ་ཏོག་དག་
[291b.7]བསྲུང་བར་འཚལ་ལོ། །སེམས་ཅན་རྣམས་ཀྱི་ལོངས་སྤྱོད་དང་། ཡོངས་སུ་སྤྱོད་པ་དང་། རྩྭ་དང་། འདབ་མ་དང་། ལོ་མ་ས་ལ་རྟེན་པ་རྣམས་བསྲུང་བར་འཚལ་ལོ། །བཅོམ་ལྡན་འདས་ནང་གུ་དཔལ་རྡུལ་ཞེས་བགྱི་བའི་གཟུངས་ཆེན་པོ་དེ་ད་ལྟར་
[292a]
[292a.1]འདིར་གླིང་བཞི་པ་དེ་དག་གིས་སྔོན་མ་ཐོས་མ་མཐོང་བས་འདི་ལྟར་ངོ་མཚར་རྨད་དུ་བྱུང་བར་གྱུར་ཏེ། འདུས་པ་ཆེན་པོ་དེ་ལྟ་བུ་དག་བྱུང་བར་བགྱིས་ལགས་སོ། །ནང་གུ་དཔལ་རྡུལ་ཞེས་བྱ་བའི་གཟུངས་ཆེན་པོ་འདི་ནི་མཐུ་ཆེ་བས་ལོ་ཏོག་ཐམས་ཅད་འཕེལ་བར་བགྱིད་
[292a.2]པ་ལགས་སོ། །ས་བོན་དང་། མྱུ་གུ་དང་། སྡོང་བུ་དང་། འདབ་མ་དང་། མེ་ཏོག་དང་། འབྲས་བུ་དང་། ཤིང་དང་། འབྲུ་དང་། སྨན་དང་། རོ་རྣམས་སྐྱེད་པར་བགྱིད་པ་དང་། འཕེལ་བར་བགྱིད་པ་དང་། སྣུམ་མཆིས་པར་བགྱིད་པ་དང་། འཇམ་པར་བགྱིད་པ་དང་། མང་པོར་
[292a.3]བགྱིད་པ་ལགས་སོ། །སེམས་ཅན་ཐམས་ཅད་དད་པར་བགྱིད་པ་དང་། ཚུལ་ཁྲིམས་ཅན་དུ་བགྱིད་པ་དང་། ཐོས་པར་བགྱིད་པ་དང་། ཤེས་པར་བགྱིད་པ་དང་། བྱམས་པ་དང་། སྙིང་རྗེ་ཅན་དུ་བགྱིད་པ་དང་། ཐབས་དང་ལྡན་པར་བགྱིད་པ་ནས་བྱང་ཆུབ་ཀྱི་
[292a.4]ཕྱོགས་ཀྱི་ཆོས་ཐམས་ཅད་ཀྱི་བར་དུ་སྟོན་པར་བགྱིད་པ་ལགས་སོ། །ཏདྱ་ཐཱ། ཨ་ན་ནྱ་བྷུ་མི། ག་བཱཀྵ་བི་ཛེ། གུ་ལོ་ཙ་ལོ་མེ། ཕཊ་ཀྵ་ལོ་མེ། ཤྲཱི་ཡཀྵ་ཀུ་སུ་མེ། ན་བ་ཀུ་མུན་ཌེ། རཱ་ཛ་བར་མེ། ཙ་ཊ་ན་བ། བ་མ་ཊེ། བི་ཥུ་ལང་གེ །ཨ་བ་བྷ་སུ་
[292a.5]ནེ། ཧ་ས་ག་བྷ་ཀྵེ། ལོ་མ་བྷུ་ཛ་ཀྵེ། གམ་བྷི་ར་པ་སུ་མེ། ཨ་ནོ་མ་ཡ་ས་རེ། པ་ལཱ་ཤ་ཏོ་ཡེ་སྭཱ་ཧཱ། བཙུན་པ་བཅོམ་ལྡན་འདས་ནང་གུ་དཔལ་རྡུལ་ཞེས་བགྱི་བའི་གཟུངས་ཆེན་པོ་འདི་རྒྱལ་མཚན་གྱི་རྩེ་མོ་ལ་བཏགས་ཏེ་སྒྲེང་བར་བགྱིད་དམ། སྐད་ཆེན་
[292a.6]པོར་སྒྲོག་གམ། གསང་སྔགས་ཀྱི་ཚིག་འདི་ཆུ་ལ་ལན་སྟོང་གི་བར་དུ་བཟླས་བརྗོད་བགྱིས་ནས། ཞིང་དང་། ཤིང་དང་། ལོ་ཏོག་སྣ་ཚོགས་ལ་གཏོར་ཏམ། རྔ་དང་། རྫ་རྔ་དང་། དུང་དག་ལ་བསྔགས་ནས། དེ་དག་གི་སྒྲ་གང་དུ་ཐོས་པའི་ལོ་མ་དང་། 
[292a.7]མེ་ཏོག་དང་། འབྲས་བུ་དང་། འབྲུ་དང་། སྨན་གྱི་རོ་དང་། ས་ལ་རྟེན་པའི་ལོ་ཏོག་ཐམས་ཅད་སེམས་ཅན་རྣམས་ཀྱི་སྔོན་གྱི་ལས་ཀྱི་སྒྲིབ་པའི་རྒྱུ་ལུས་པ་མ་གཏོགས་པར་ལྷ་དང་། ཀླུ་དང་། གནོད་སྦྱིན་དང་། ཡི་དགས་མཐུ་བོ་ཆེ་དང་། བདུད་དང་། 
[292b]
[292b.1]བདུད་ཀྱི་བུ་དང་། བདུད་ཀྱི་འཁོར་གྱི་ཚོགས་གང་གིས་ཀྱང་གནོད་པར་བགྱི་བའམ། ཆུད་གཟོན་པའམ། ཚིག་པར་བགྱི་བའམ། བསྐམ་པའམ། མདངས་འཕྲོག་པའམ། མཐུ་ཆུང་བར་བགྱི་བའམ། མ་མཆིས་པར་བགྱི་བ་དག་ཏུ་རྔོ་མི་ཐོགས་ན་སེམས་ཅན་དང་། 
[292b.2]སེམས་ཅན་གྱི་གྲངས་སུ་གཏོགས་པ་གཞན་དག་གིས་ལྟ་སྨོས་ཀྱང་ཅི་འཚལ། དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་དེ་ལ་ལེགས་སོ་ཞེས་བྱ་བ་གནང་སྟེ། རིགས་ཀྱི་བུ་ཁྱོད་གླིང་བཞི་པ་འདིར་སྦྱིན་པ་ཆེན་པོའི་དཔལ་གྱི་ཤིང་རྟ་ལ་ཞོན་ནས། རིགས་
[292b.3]ཀྱི་བུ་འདིར་བླ་ན་མེད་པའི་བྱང་ཆུབ་ཀྱི་ལམ་དུ་སེམས་ཅན་དཔག་ཏུ་མེད་པ་རྣམས་རྟོན་པར་བྱེད་པ་ནི་རིགས་ཀྱི་བུ་ཁྱོད་ལེགས་སོ་ལེགས་སོ། །དེ་ནས་དེ་ཉིད་དུ་བྱང་ཆུབ་སེམས་དཔའི་འཁོར་ཐམས་ཅད་ཀྱིས་ཀྱང་འཇམ་དཔལ་གཞོན་ནུར་གྱུར་པ་ལ་ལེགས་སོ་ཞེས་བྱ་བ་བྱིན་ཏེ། རིགས་ཀྱི་
[292b.4]བུ་ཁྱོད་ཀྱིས་དེ་ལྟར་བྱས་པ་ནི་ལེགས་སོ་ལེགས་སོ། །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་གིས་བྱང་ཆུབ་སེམས་དཔའ་བྱམས་པ་ལ་འདི་སྐད་ཅེས་སྨྲས་སོ། །བྱམས་པ་ཁྱོད་ལ་བདག་གིས་དཔལ་མེ་ཏོག་སར་པ་ཞེས་བྱ་བའི་
[292b.5]གཟུངས་ཆེན་པོ་(སྒྱིན་,སྦྱིན་)གྱིས། གཟུངས་ཆེན་པོ་དེས་ན་རིགས་ཀྱི་བུ་ཁྱོད་ཀྱིས་བྱམས་པ་ཆེན་པོའི་གོ་བགོས་ནས། འདིར་སེམས་ཅན་རྣམས་ལ་ཚིག་གིས་ཆོས་སྟོན་ན་ཏིང་ངེ་འཛིན་གྱི་རྣམ་པར་འཕྲུལ་པའི་སྟོབས་བསྐྱེད་པའི་ཆོས་དེ་དག་སེམས་ཅན་གང་དག་གིས་ཐོས་པའི་
[292b.6]སྡིག་པའི་སེམས་དང་། སྡིག་པའི་ལྟ་བ་དག་སྤོང་བར་བྱེད་དོ། །སྡིག་པའི་གྲོགས་པོ་དང་། སྡིག་པའི་བཤེས་གཉེན་དག་སྤོང་བར་བྱེད་དོ། །སེམས་ཀྱིས་བྱམས་པ་དང་། སྙིང་རྗེ་དང་། དགེ་བའི་རྩ་བ་དག་ཡིད་ལ་བྱེད་པར་འགྱུར་རོ། །སེམས་ཅན་ཐམས་
[292b.7]ཅད་ལ་སྙིང་བརྩེ་བ་དང་། སེམས་འཇིག་རྟེན་ཕ་རོལ་ལ་ལྟ་བ་ཅན་དུ་འགྱུར་རོ། །སེམས་མི་དགེ་བ་བཅུའི་ལས་ཀྱི་ལམ་དག་ལས་ལྡོག་པར་འགྱུར་རོ། །སེམས་དགེ་བ་བཅུའི་ལས་ཀྱི་ལམ་དག་ལ་རྣམ་པར་གནས་པར་འགྱུར་རོ། །སེམས་སེམས་ཅན་
[293a]
[293a.1]ཐམས་ཅད་ལ་མངོན་པར་དགའ་བར་འགྱུར་རོ། །གཟུངས་ཆེན་པོ་འདི་ནི། སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པའི་ཕྱིར་ཆོས་ཀྱི་ཆར་འབེབས་པར་བྱེད་པའོ། །དགྲ་ཐམས་ཅད་རབ་ཏུ་དད་པར་བྱེད་ཅིང་བཤེས་གཉེན་ཐམས་
[293a.2]ཅད་མངོན་པར་འཕེལ་བར་བྱེད་པའོ། །ཏདྱ་ཐཱ། ལི་བ་ཏ་སྭ་རེ། ཀཱ་ཤཱ་ཡ། བར་མེ། ས་མེ་བག་གྷེ། དྭཱ་རང་ག་ཛ་ལེ། སུ་ཏོ་ཀྵེ། སུ་མ་ཧཱ་བྷ་ཀྵ་རེ། སུ་ཧ་བུང་གེ །གཽ་ཨ་བ་ལོ་ཀ་ད་ལེ། སིད་དྷི་བྷི་བ་ཀྵེ། དྷྱ་ནན་བཱི་བ་རེ། ཨ་བི་ན་དྷ་ལུང་བེ། སོ་
[293a.3]ཙ་ར་ཙ་ལ། ཨ་བ་བྷ་ས་རེ། བ་རཱ་ཧ་ཤཏྟེ། ཨེ་ཀ་ཧཱ་ད་ཏོ་ཡེ། ས་མཱ་དྷི་ཀ་ར་ཎེ། བཱ་ལ་ཛ་བི་ཏི། མ་ཧཱ་དཱ་བྷུ་ཏ་ཀུ་སེ། ཨ་ར་ཎ་ནི་ལེ། མཱ་ལཱ་མ་ཤ་མེ། ནི་ལ་ཀུ་སུ་མེ་སྭཱ་ཧཱ། དཔལ་མེ་ཏོག་སེར་པོ་ཞེས་བྱ་བའི་གཟུངས་འདི་ནི་བྱང་ཆུབ་སེམས་
[293a.4]དཔའ་སེམས་དཔའ་ཆེན་པོ་ཁྱོད་ཀྱིས་བྱམས་པ་ཆེན་པོའི་གོ་བགོས་ནས་སེམས་ཅན་རྣམས་ལ་ཆོས་སྟོན་ན། དེའི་སྒྲ་ཐ་ན་སེམས་ཅན་སྲོག་ཆགས་སུ་གྱུར་པ་ཕྲ་མོ་ཆུང་ངུ་གང་དག་གི་རྣ་ལམ་དུ་གྲག་པ་དེ་དག་གི་སེམས་ཀྱི་རྙོག་པ་ཉེ་བར་ཞི་བར་བྱེད་པ་དང་། དེ་
[293a.5]དག་གི་སེམས་དགེ་བའི་རྩ་བ་ལ་གནས་པར་ཡང་འགྱུར་ན་མིར་གྱུར་པ་རྣམས་ལ་ལྟ་སྨོས་ཀྱང་ཅི་དགོས། སེམས་ཅན་ལ་ལ་དག་གིས་ཆར་དབབ་པའི་ཕྱིར་དྲི་ཟ་དང་། ཀླུའི་གནས་དག་ཏུ་གཟུངས་ཆེན་པོ་འདི་བཟླས་བརྗོད་བྱས་ཏེ། ན་ལེ་ཤམ་གྱི་ཕྱེ་མ་
[293a.6]དང་། ཨེ་རཎ་ཌའི་མར་དུ་བསྲེས་པ་ལ་དེས་ལན་སྟོང་དུ་བསྔགས་ནས། གོས་ཀྱི་མཐའ་མར་ཕུར་མ་བྱས་ཏེ་ཁྲོན་པར་བཅུག་ན། དེས་ན་དེ་ལ་ཀླུ་རྣམས་དགའ་བར་འགྱུར་ཏེ། ཆར་གྱི་རྒྱུན་ཆེན་པོ་ཡང་འབེབས་པར་བྱེད་དོ། །དེའི་ཚེ་ཡུལ་དེར་
[293a.7]འདུས་པའི་ཀླུ་དང་། ཀླུ་ཆེན་པོ་རྣམས་ཀྱིས་དཔལ་མེ་ཏོག་སར་པ་ཞེས་བྱ་བའི་གཟུངས་ཆེན་པོ་འདི་ཐོས་ནས་སེམས་རངས་པ་དང་། སྡང་སེམས་མེད་པ་དང་། སེམས་རབ་ཏུ་དགའ་བ་དང་། སེམས་བྱམས་པ་དང་ལྡན་པ་དང་། སེམས་འཇིག་
[293b]
[293b.1]རྟེན་ཕ་རོལ་ལ་ལྟ་བར་གནས་པར་གྱུར་ཏོ། །སེམས་དཀོན་མཆོག་གསུམ་ལ་དད་ཅིང་། བཀུར་སྟི་དང་། བླ་མར་བྱེད་པ་དང་། རི་མོར་བྱེད་པ་དག་ཐོབ་པར་གྱུར་ཏོ། །སེམས་དུད་འགྲོར་སྐྱེ་བའི་རང་གི་སྡིག་པའི་ལས་དག་རབ་ཏུ་འཆགས་པ་དང་། སེམས་ཐེག་པ་
[293b.2]ཆེན་པོ་བླ་ན་མེད་པ་ལ་འཇུག་པར་གནས་པར་གྱུར་ཏོ། །ཀླུ་དང་། ཀླུ་ཆེན་པོ་དེ་དག་ཐམས་ཅད་ཀྱི་ནང་ནས་མཐུ་ཅི་ཡོད་པ་དང་། ཅི་ནུས་པ་དག་གིས་དེ་ན་བཅོམ་ལྡན་འདས་ལ་མཆོད་པ་བྱ་བའི་ཕྱིར། ཁ་ཅིག་ནི་གསེར་མང་པོའི་ཆར་མངོན་པར་འབེབས་སོ། །ཁ་
[293b.3]ཅིག་ནི་དངུལ་དང་། ཨ་ག་རུ་དང་། རྒྱ་སྤོས་དང་། གོ་ཤིརྵ་དང་། ཙན་དན་སྦྲུལ་གྱི་སྙིང་པོའི་ཕྱེ་མ་དང་། ཏ་མ་ལའི་ལོ་མའི་ཆར་དག་མངོན་པར་འབེབས་པ་ནས། ཁ་ཅིག་ནི་ཨུཏྤ་ལ་དང་། མེ་ཏོག་སྣ་ཚོགས་དང་། རས་བཅོས་བུ་སྣ་ཚོགས་དང་། གདུགས་
[293b.4]དང་། རྒྱལ་མཚན་དང་། བ་དན་སྣ་ཚོགས་དང་། གསེར་སྐུད་དང་། མུ་ཏིག་གི་དོ་ཤལ་གྱི་བར་དག་གི་ཆར་མངོན་པར་འབེབས་སོ། །དེ་ནས་ཀླུ་དང་། ཀླུ་ཆེན་པོ་དེ་དག་ཐམས་ཅད་ཀྱིས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་
[293b.5]ཚིག་འཐུན་པར་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ད་ལྟར་བདག་ཅག་ནི་དཀོན་མཆོག་གསུམ་ལ་སེམས་ཤིན་ཏུ་ལེགས་པར་རབ་ཏུ་ཞུགས་པ་ལགས་སོ། །བཙུན་པ་བཅོམ་ལྡན་འདས་ཀྱི་སྤྱན་སྔར་བདག་ཅག་འདི་རྣམས་ཀྱིས་དམ་བཅའ་བར་བགྱི་
[293b.6]བ་ནི་བཙུན་པ་བཅོམ་ལྡན་འདས་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་གང་དང་གང་དག་ན་དཔལ་མེ་ཏོག་སར་པ་ཞེས་བགྱི་བའི་གཟུངས་ཆེན་པོ་འདི་རབ་ཏུ་སྒྲོགས་པ་དང་། དེ་བཞིན་དུ་གཟུངས་ལྷག་མ་ཆུ་ཁྱིམ་སྙིང་པོ་ཞེས་བགྱི་བ་དང་། མཚོན་
[293b.7]ཆའི་སྟོབས་ཞེས་བགྱི་བ་དང་། གདུགས་དང་། རྒྱལ་མཚན་གྱི་སྨོན་ལམ་གྱི་ཚུལ་ཞེས་བགྱི་བ་དང་། ནང་གུ་དཔལ་རྡུལ་ཞེས་བགྱི་བ་དང་། དཔལ་མེ་ཏོག་སར་པ་ཞེས་བགྱི་བའི་གཟུངས་ཆེན་པོ་རྣམས་དང་། རྒྱལ་པོ་ཆེན་པོ་བཞིས་བཤད་པའི་གཟུངས་
[294a]
[294a.1]དེ་དག་དང་། ཀླུའི་སྙིང་པོ་བཞི་པོ་དག་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། རི་བྲགས་ཀྱི་གནས་གང་དང་གང་དག་ཏུ་རེ་རེ་ཙམ་ཡང་སྟོན་ཏམ། འཆད་དམ། རབ་ཏུ་སྒྲོགས་སམ། དྲན་པར་བགྱིད་པ་དེ་དང་དེ་དག་ཏུ་བདག་ཅག་
[294a.2]གིས་དུས་དུས་སུ་ཆར་དབབ་པ་དང་། གདུགས་དང་། བསེར་མ་དག་གཏོང་བར་བགྱིའོ། །དུས་མ་ལགས་པར་ནི་མ་ལགས་སོ། །དེ་དང་དེར་བདག་ཅག་གིས་ཕྱི་དགྲ་དང་། ནང་འཁྲུག་དང་། ཐབ་མོ་དང་། རྩོད་པ་དང་། གནོད་སེམས་དང་། ནད་
[294a.3]དང་། མི་ངས་དང་། མུ་གེ་དག་རབ་ཏུ་ཞི་བར་བགྱི་ལགས་སོ། །དེ་དང་དེར་བདག་ཅག་གིས་སྐྱིད་པ་དང་། ལོ་ལེགས་པ་དང་། དགའ་བར་འགྱུར་བ་དག་བསྒྲུབ་པར་བགྱི་ལགས་སོ། །དེ་དང་དེར་སེམས་ཅན་རྣམས་ཀྱི་ས་བོན་དང་། མྱུ་གུ་དང་། སྡོང་བུ་དང་། 
[294a.4]འདབ་མ་དང་། མེ་ཏོག་དང་། འབྲས་བུ་དང་། ཤིང་དང་། འབྲུ་དང་། སྨན་དང་། རོ་དག་མི་ཉམས་པར་འཕེལ་བར་བགྱི་ལགས་སོ། །ལོངས་སྤྱོད་དང་། ཡོངས་སུ་སྤྱོད་པ་ཕལ་ཆེར་དྲི་ཞིམ་པ་དང་། རོ་ཞིམ་པ་དང་། སྣུམ་པ་དང་། འཇམ་པ་དག་ཏུ་
[294a.5]བསྒྲུབ་པར་བགྱི་ལགས་སོ། །བདག་ཅག་གིས་འཛམ་བུའི་གླིང་འདིའི་རྒྱལ་པོ་རྣམས་ཀྱང་གཅིག་ལ་གཅིག་བྱམས་པའི་སེམས་དང་། ཕན་པའི་སེམས་དང་། འཁོན་མ་མཆིས་པའི་སེམས་དང་། རྩོད་པ་མ་མཆིས་པའི་སེམས་སུ་བསྒྲུབ་པར་བགྱི་ལགས་སོ། །དེ་
[294a.6]བཞིན་དུ་བྲམ་ཟེའི་རིགས་དང་། རྗེའུ་རིགས་དང་། དམངས་རིགས་དང་། གནོད་སྦྱིན་རྣམས་ནས་དགེ་བསྙེན་དག་གི་བར་དག་ཏུ་བྱམས་པའི་སེམས་དང་ལྡན་པར་བསྒྲུབ་པར་བགྱི་ལགས་སོ། །གང་ན་གཟུངས་ཆེན་པོ་འདི་རབ་ཏུ་སྒྲོགས་པ་དེར་ནི་ཕན་ཚུན་སེམས་
[294a.7]འཐུན་པར་བསྒྲུབ་པར་བགྱི་ལགས་སོ། །དེ་ནས་བཅོམ་ལྡན་འདས་ཀྱིས་ཀླུ་དེ་དག་ཐམས་ཅད་ལ་ལེགས་སོ་ལེགས་སོ་ཞེས་བྱ་བ་གནང་ངོ་། །ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་ཀྱིས་ཀྱང་ལེགས་སོ་ཞེས་བྱ་བ་བྱིན་ནོ། །དེ་ནས་བྱང་ཆུབ་སེམས་
[294b]
[294b.1]དཔའ་རིའི་སྙིང་པོས་ཀྱང་ལེགས་སོ་ཞེས་བྱ་བ་བྱིན་ནོ། །དེ་ནས་བཅོམ་ལྡན་འདས་ཀྱིས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ། །དཔལ་ཆོ་ག་ཤེས་ཁྱོད་ལ་སྙིང་བརྩེ་བའི་གྲོགས་འདི་དག་ཡོད་ན་འདིར་སེམས་ཅན་ཡོངས་སུ་སྨིན་པར་བྱ་བའི་ཕྱིར་ད་དུང་དུ་ཅིའི་ཕྱིར་
[294b.2]གདུལ་བའི་ཚོགས་རྣམས་གཞུག་པར་མི་ནུས། དཔལ་ལྷ་མོ་ཆེན་མོས་གསོལ་པ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་སྨོན་ལམ་གྱི་ཁྱད་པར་གྱིས་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་ཐམས་ཅད་དུ་དེ་ལྟ་བུར་སྐྱེ་བ་ལེན་ཅིང་གྲོགས་དགེ་བའི་བཤེས་
[294b.3]གཉེན་འཐུན་པ་དེ་ལྟ་བུ་དག་དང་ཕྲད་པ་ཐོབ་ལགས་སོ། །ད་ལྟར་བདག་ཀྱང་གྲོགས་དགེ་བའི་བཤེས་གཉེན་འཐུན་པ་ཁྱོད་ལྟ་བུ་དང་ཕྲད་པ་ལགས་སོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དེའི་ལག་ཏུ་ཐོབ་སྟེ། དེའི་ཕ་རོལ་ཏུ་ཕྱིན་པ་དྲུག་ཀྱང་བརྗོད་
[294b.4]པར་བགྱི་ལགས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བའི་བཤེས་གཉེན་གྱིས་ཡོངས་སུ་ཟིན་པ། བརྩོན་འགྲུས་བརྩམས་པ་ནི་ཐམས་ཅད་མཁྱེན་པའི་ཡེ་ཤེས་ལ་ཤིན་ཏུ་གནས་པར་བལྟ་བར་བགྱི་ལགས་སོ། །བཅོམ་ལྡན་འདས་ཀྱིས་བཀའ་
[294b.5]སྩལ་པ། དཔལ་ཆོ་ག་ཤེས་ཁྱོད་ཀྱིས་ཇི་སྐད་སྨྲས་པ་དེ་ལྟར་ཡིན་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་སྨོན་ལམ་གྱི་ཁྱད་པར་གྱིས་སེམས་ཅན་ཡོངས་སུ་སྨིན་པར་བྱ་བའི་ཕྱིར་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་ཐམས་ཅད་དུ་དེ་ལྟ་བུར་སྐྱེ་
[294b.6]བ་ལེན་ལ། བསྡུ་བའི་དངོས་པོ་བཞི་པོ་དག་ལ་བརྩོན་ཞིང་དེར་བརྩོན་པ་བརྟན་པ་དང་། བརྩོན་འགྲུས་བརྩམས་པ་ཡིན་ནོ། །གྲོགས་དགེ་བའི་བཤེས་གཉེན་དེ་ལྟ་བུས་ཡོངས་སུ་ཟིན་པ་ཡིན་ནོ། །རྣམ་པ་ཐམས་ཅད་མཁྱེན་པའི་ཡེ་ཤེས་དེའི་ལག་ཏུ་ཐོབ་པ་ཡིན་ཏེ། 
[294b.7]དེའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་ཡང་བརྗོད་པར་བྱའོ། །དེས་རྣམ་པར་གནོན་པ་ཡང་བརྗོད་པར་བྱའོ། །མངལ་གྱི་སྐྱོན་ལས་ཐར་བར་ཡང་བརྗོད་པར་བྱའོ། །མི་སློབ་པའི་ས་ལ་གནས་པས་ཟག་པ་ཟད་པར་ཡང་བརྗོད་པར་བྱའོ། །དེ་སངས་རྒྱས་བཅོམ་ལྡན་
[295a]
[295a.1]འདས་ཐམས་ཅད་ཀྱིས་དགོངས་པ་དང་། བྱིན་གྱིས་བརླབས་པར་ཡང་བརྗོད་པར་བྱའོ། །འདོད་ཆགས་དང་བྲལ་བའི་ས་ལ་ཤིན་ཏུ་གནས་པར་ཡང་བརྗོད་པར་བྱའོ། །དེ་ནས་བརྒྱ་བྱིན་གཟི་བརྗིད་དྲི་མ་མེད་པ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་
[295a.2]བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཅིའི་སླད་དུ་འཚོ་བའི་འཇིག་རྟེན་འདིར་ཀླུ་དང་། ཀླུ་ཆེན་པོ་རྣམས་སེམས་ཅན་རྣམས་ཀྱི་ལོངས་སྤྱོད་དང་། ཡོངས་སུ་སྤྱོད་པ་དག་ལ་གནོད་པར་བགྱིད་ལགས། བཀའ་སྩལ་པ། ལྷའི་དབང་པོ་རྒྱུ་དང་། 
[295a.3]རྐྱེན་གཉིས་ཀྱིས་འཚོ་བའི་འཇིག་རྟེན་འདིར་ཀླུ་དང་། ཀླུ་ཆེན་པོ་རྣམས་སེམས་ཅན་རྣམས་ཀྱི་ལོངས་སྤྱོད་དང་། ཡོངས་སུ་སྤྱོད་པ་དག་ལ་གནོད་པར་བྱེད་དོ། །གཉིས་གང་ཞེ་ན། འདོད་ཆགས་ཀྱི་དབང་དང་། ཁྲོ་བའི་དབང་གིས་དུས་མ་ཡིན་པའི་སྤྲིན་དག་
[295a.4]འབྱུང་བར་བྱེད་ཅིང་རྫི་ཆར་དང་། སེར་དྲག་དག་འབེབས་པར་བྱེད་དོ། །ལྷགས་པ་དང་། ཚ་བ་དག་འབྱུང་བར་བྱེད་དོ། །དེས་ན་འདིར་སེམས་ཅན་རྣམས་ཀྱི་ས་བོན་དང་། མྱུ་གུ་དང་། འདབ་མ་དང་། མེ་ཏོག་དང་། འབྲས་བུ་དང་། འབྲུ་དང་། སྨན་དང་། རོ་
[295a.5]དག་ཚིག་པར་བྱེད་དོ། །སྐེམས་པར་བྱེད་དོ། །འབྲུལ་བར་བྱེད་དོ། །མ་རུངས་པར་བྱེད་དོ། །དེས་ན་སེམས་ཅན་རྣམས་ལོངས་སྤྱོད་དང་། ཡོངས་སུ་སྤྱོད་པ་དང་མི་ལྡན་པས་ལུས་དང་། ངག་དང་། ཡིད་ཀྱིས་སྡིག་པའི་ལས་མི་བཟད་པ་རྣམ་པ་སྣ་
[295a.6]ཚོགས་དག་ཀུན་ཏུ་སྤྱོད་པར་བྱེད་དོ། །ལས་ཀྱི་སྒྲིབ་པ་མི་བཟད་པ་དེས་ན་སྔོན་དགེ་བའི་རྩ་བ་བསྐྱེད་པ་ཐམས་ཅད་ཀྱང་སྲེག་པར་བྱེད་དོ། །སྐེམས་པར་བྱེད་དོ། །ཐལ་བར་རློག་པར་བྱེད་དོ། །དགེ་བའི་བཤེས་གཉེན་དག་སྤོང་ཞིང་ངན་སོང་གསུམ་པོ་དག་
[295a.7]ལ་གཞོལ་བར་བྱེད་དོ། །ཁ་ཅིག་གོས་དང་། བཟའ་བ་དང་། བཏུང་བ་ཙམ་གྱི་ཕྱིར་ཚེ་གཅིག་གིས་དེ་ལྟ་བུར་སྡིག་པའི་ལས་མཚམས་མེད་པ་དག་གི་བར་དུ་ཀུན་ཏུ་སྤྱོད་པར་བྱེད་དེ། དེ་བསྐལ་པ་མང་པོ་ཞིག་གི་བར་དུ་ཕྱིར་མིར་སྐྱེ་བ་འཐོབ་པར་མི་འགྱུར་
[295b]
[295b.1]རོ། །གལ་ཏེ་དེ་དག་ཡུན་རིང་པོ་འདས་ནས་བརྒྱ་ལ་བརྒྱ་ལམ་ན་མིའི་ལུས་ཐོབ་ན་ཡང་ཁ་ཅིག་ནི་ཡན་ལག་ཉམས་པར་འགྱུར་རོ། །ཁ་ཅིག་ནི་དྲན་པ་ཉམས་པར་འགྱུར་རོ། །གདོལ་པའི་རིགས་སུ་ཡང་སྐྱེ་བར་འགྱུར་རོ། །གཡུང་པོའི་རིགས་དང་། སྨྱིག་མ་མཁན་གྱི་རིགས་
[295b.2]དང་། བཀྲེན་པ་དབུལ་པོའི་རིགས་རྣམས་སུ་ཡང་སྐྱེ་བར་འགྱུར་རོ། །བཟའ་བ་དང་བཏུང་བའི་ལོངས་སྤྱོད་དང་། ཡོངས་སུ་སྤྱོད་པ་དག་དང་ཡང་བྲལ་བར་འགྱུར་ལ། ཡང་རྒྱུ་དེས་ན་དགེ་བའི་བཤེས་གཉེན་དང་བྲལ་ནས་ལུས་དང་། ངག་དང་། ཡིད་ཀྱི་ལས་ཀྱི་སྒྲིབ་
[295b.3]པ་མི་བཟད་པ་དག་ཀུན་ཏུ་སྤྱོད་པར་བྱེད་དོ། །ཡང་ཁ་ཅིག་ངན་སོང་གསུམ་པོ་དང་། མནར་མེད་པ་དག་ཏུ་ཡང་གཞོལ་བར་འགྱུར་རོ། །རིགས་ཀྱི་བུ་དེ་ལྟར་ལོངས་སྤྱོད་དང་། ཉེ་བར་སྤྱོད་པ་དང་མི་ལྡན་པའི་སེམས་ཅན་རྣམས་འཁོར་བར་ཡུན་རིང་དུ་ཉམ་ཐག་པར་འགྱུར་རོ། །
[295b.4]ངན་སོང་གསུམ་པོ་དག་ཏུ་སྡུག་བསྔལ་མི་བཟད་པ་སྣ་ཚོགས་དག་ཉམས་སུ་མྱོང་བར་འགྱུར་རོ། །གསོལ་པ། སྡུག་བསྔལ་གང་ཅུང་ཟད་ཅི་བྱུང་བ་ཐམས་ཅད་ནི་ཟས་ཀྱི་རྐྱེན་ལས་གྱུར་པ་ལགས་ཏེ། ཟས་མ་མཆིས་ན་སྡུག་བསྔལ་འབྱུང་བ་ཡང་མ་མཆིས་ལགས་
[295b.5]སོ། །དེ་ནས་དེའི་ཚེ་བརྒྱ་བྱིན་གཟི་བརྗིད་དྲི་མ་མེད་པས་ཚིགས་སུ་བཅད་དེ་འདི་སྐད་ཅེས་གསོལ་ཏོ། །སྲེད་པའི་དུག་གིས་བསྒྱུར་བས་ན། །ངུ་བ་དང་ནི་དགོད་པར་བགྱིད། །ཉེ་བར་གནས་ཤིང་ལྟུང་བར་བགྱིད། །ཀུན་ཏུ་སྤྱོད་ཅིང་རྣམ་པར་རྒྱུག །ས་གཞི་དག་ལ་
[295b.6]ཏིལ་བརྡུངས་ལྟར། །སྡུག་བསྔལ་འཁྲུལ་འཁོར་གནོད་པར་བགྱིད། །ལྷར་བཅས་འཇིག་རྟེན་ཐམས་ཅད་ལ། །དེ་ལྟར་སྲེད་པས་གནོད་པར་བགྱིད། །ཀྱེ་མ་སྲིད་པའི་ཞགས་པ་ཡིས། །སྲིད་པའི་རྩེ་མོའི་མཐར་གཏུགས་པས། །དེ་ལྟར་ཞགས་འདི་རྒྱ་ཆེ་བ། །
[295b.7]ཁ་ཟས་དག་གི་རྒྱུ་ལས་བྱུང་། །སོ་སོའི་སྐྱེ་བོ་རྒྱུ་གཉིས་ཀྱི། །སྲེད་པའི་རྡུལ་གྱིས་ཡན་ལག་བཅིངས། །རི་དགས་ཞགས་པས་བཅིངས་པ་ལྟར། །འབྲོས་པ་དག་ཏུ་ནུས་མ་ལགས། །ལྷར་བཅས་འཇིག་རྟེན་སེམས་ཅན་དག །སྲེད་པས་གར་བགྱིད་རྩོལ་
[296a]
[296a.1]བ་ལྟར། །གར་གཞུང་དག་ལ་གར་མཁན་བརྒྱས། །དེ་ནི་གར་བགྱིད་རྩོལ་མི་ནུས། །སྲེད་པའི་དུག་གིས་བསྒྱུར་བས་ན། །ཇི་ལྟར་སྐྱེ་བོ་མྱོས་པ་ལྟར། །བཏུང་བ་མྱོས་བགྱིད་བསླད་པ་ཡིས། །མྱོས་པ་དག་ཏུ་མི་བགྱིད་དོ། །སྲེད་པའི་གནོད་སྦྱིན་གདོན་དག་
[296a.2]གིས། །སྐྱེ་བོ་བརླམས་ནས་འཁྱལ་བ་ལྟར། །འབྱུང་པོའི་གདོན་གྱིས་མྱོས་པ་དག །འཁྱལ་བ་དག་ཏུ་མི་བགྱིད་དོ། །ནོར་འཛིན་དེ་དག་འཛིན་པ་བཏང་། །སྲེད་པའི་འཇིགས་པ་རྣམ་པར་སྤངས། །གང་གིས་སྲེད་པ་བསྐམས་ནས་ཀྱང་། །དེ་དག་འཁོར་བར་མི་
[296a.3]གནས་སོ། །བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་ཀྱང་འདི་སྐད་ཅེས་གསོལ་ཏོ། །ཞེ་སྡང་ཁྲོ་བས་སྐྱེ་དགུ་བརླམས། །སེམས་ཀྱང་གཡེང་འགྱུར་དེ་ཡིས་ན། །དགེ་བ་ཐམས་ཅད་མི་འཚལ་ཞིང་། །བཟོད་རླག་ལས་ལ་སྤྱོད་པར་བགྱིད། །མི་
[296a.4]དགེ་བ་ལ་གནས་བགྱིད་པ། །ཕ་མ་དག་ལ་རིམ་གྲོ་ཆུང་། །གང་དག་མཚམས་མ་མཆིས་བགྱིས་པ། །དཀོན་མཆོག་གསུམ་ལ་བརྙས་པར་བགྱིད། །སྙིང་བརྩེ་སྙིང་རྗེ་མ་མཆིས་པ། །འཇིགས་བགྱིད་གཏུམ་པོ་དྲག་ཤུལ་ཅན། །ཁྲོ་སེམས་དབང་གིས་དེ་དག་ནི། །
[296a.5]སེམས་དམྱལ་མནར་མ་མཆིས་པར་གནས། །སེམས་ཅན་འདི་དག་ཁྲོ་བའི་རྒྱུས། །གཅིག་ལ་གཅིག་ནི་ཟ་བར་བགྱིད། །ཡང་དང་ཡང་ནི་ངན་སོང་དུ། །སྡུག་བསྔལ་དུ་མས་རབ་ཏུ་གཟིར། །སྡིག་པའི་སེམས་ཀྱིས་བྲིད་གྱུར་ཅིང་། །དགེ་བའི་བཤེས་གཉེན་སྤངས་
[296a.6]ནས་ཀྱང་། །སྲིད་པའི་མཚོར་ནི་ལྟུང་བ་སྟེ། །མུན་པ་མུན་གནག་གཞོལ་བ་པོ། །དེ་འདྲའི་སེམས་ཅན་དོན་སླད་དུ། །བྱང་ཆུབ་སེམས་དཔའ་སྙིང་བརྩེ་བའི། །བསམ་པས་བདག་བདེ་བཏང་ནས་ཀྱང་། །སེམས་ཅན་སྡིག་པ་བསལ་སླད་དུ། །བྱང་ཆུབ་སྤྱད་པ་སྤྱོད་པ་ན། །བསོད་ནམས་
[296a.7]བགྱི་བའི་དངོས་སུམ་གྱིས། །སྡིག་པའི་སེམས་ཅན་གྲོལ་བགྱིད་ཅིང་། །ཆོས་ཀྱི་རྒྱལ་མཚན་བསྒྲེང་བར་བགྱིད། །སེམས་ཅན་འགའ་ཡི་དོན་སླད་དུ། །ལུས་དང་སྲོག་དག་བཏང་ནས་ཀྱང་། །དཀའ་ཐུབ་བརྟུལ་ཞུགས་སྤྱད་ལྡན་པ། །དཀའ་བ་དག་ནི་མང་དུ་སྤྱད། །གང་ཚེ་སེམས་ཅན་
[296b]
[296b.1]འགའ་སླད་དུ། །བསྐལ་བརྒྱར་སྡུག་བསྔལ་སེལ་བགྱིད་ན། །སེམས་ཅན་རྣམས་སླད་ཡུན་རིང་དུ། །འཁོར་བར་སྡུག་བསྔལ་བཟོད་པར་བགྱི། །སེམས་ཅན་ཡོངས་སུ་སྨིན་སླད་གནས། །དེ་འདྲའི་བསམ་དང་ལྡན་པ་ཡིས། །སེམས་ཅན་སྲིད་པའི་བསམ་པ་ཅན། །སེམས་ནི་བྱང་ཆུབ་བསྔོ་བགྱིད་སྩལ། །
[296b.2]དེ་ནས་དཔལ་ལྷ་མོ་ཆེན་མོས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་ལ་བྲེ་བོ་ལོ་ཏོག་གིས་བཀང་བ་དེ་ཕུལ་ནས་སྨྲས་པ། གླིང་བཞི་པ་འདིའི་སེམས་ཅན་རྣམས་ཀྱི་ལོངས་སྤྱོད་དང་ཡོངས་སུ་སྤྱོད་པ་དག་གི་རྒྱུར་ས་བོན་དང་། ལོ་ཏོག་ཐམས་ཅད་འཕེལ་
[296b.3]བར་བགྱི་བ་དང་། གྲུབ་པར་བགྱི་བའི་སླད་དུ་སྐྱེས་བུ་དམ་པ་ཁྱོད་ལ་ལྷུང་བཟེད་དབུལ་ལོ། །དེས་ན་དགེ་བའི་རྩ་བ་ཡང་དག་པར་ཆད་པ། མ་རུངས་པ། གཏུམ་པོ། དྲག་ཤུལ་ཅན་ཀུན་སྡུག་བསྔལ་ཐམས་ཅད་ལས་བསྒྲལ་བ་དང་། བྱང་ཆུབ་ཀྱི་ས་བོན་ལ་བཞག་པར་རྔོ་ཐོགས་
[296b.4]སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་བྲེ་བོ་ལོ་ཏོག་གིས་བཀང་བ་དེ་བླངས་ནས་ཕྱོགས་བཅུར་བལྟས་ཏེ་འདི་སྐད་ཅེས་སྨྲས་སོ། །སངས་རྒྱས་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་འཁོར་དང་
[296b.5]བཅས་པ་ཐམས་ཅད་དགོངས་སུ་གསོལ། གང་གིས་གླིང་བཞི་པ་འདིར་ས་བོན་དང་། མྱུ་གུ་དང་། འདབ་མ་དང་། མེ་ཏོག་དང་། འབྲས་བུ་དང་། འབྲུ་དང་། སྨན་དང་། རོ་དང་། སའི་བཅུད་དང་། གཟི་བྱིན་དང་། སེམས་ཅན་གྱི་གཟི་བྱིན་དང་། དམ་པའི་ཆོས་ཀྱི་རོ་དང་། སྙིང་གུ་
[296b.6]དང་། གཟི་བྱིན་དག་མི་ཉམས་ཤིང་འཕེལ་བར་བགྱིད་པ་དང་། དམ་པའི་ཆོས་ཀྱི་སྒྲོན་མ་དང་། དཀོན་མཆོག་གསུམ་གྱི་གདུང་རྒྱུན་མི་གཅད་པར་བགྱིད་པ་དང་། གང་གི་དེ་ལོངས་སྤྱོད་པ་དང་། ཉེ་བར་སྤྱོད་པ་ཐམས་ཅད་ཀྱིས་སེམས་ཅན་རྣམས་ཡོངས་སུ་སྨིན་པར་བགྱིད་པ་དང་། 
[296b.7]སྡིག་པ་ལས་ཟློག་པར་བགྱིད་པ་དང་། བྱང་ཆུབ་ཀྱི་སེམས་ལ་དགོད་པར་རྔོ་ཐོགས་པ་དང་། གང་གིས་འདིར་སེམས་ཅན་དེ་དག་ཐམས་ཅད་ཀྱིས་ངན་སོང་རྣམས་ཡོངས་སུ་སྤངས་ནས་མཐོ་རིས་ལ་གཞོལ་བར་འགྱུར་བ་དང་། གང་གིས་དཔལ་ལྷ་མོ་ཆེན་མོ་དེའི་བསམ་པ་ཡོངས་སུ་རྫོགས་
[297a]
[297a.1]པར་འགྱུར་བ་དེ་ལྟར་ཕྱོགས་བཅུ་ན་གང་དག་དེ་བཞིན་གཤེགས་པ་མ་ལུས་པར་བཞུགས་ཤིང་འཚོ་ལ་གཞེས་པ་ཐམས་ཅད་འདིར་དགོངས་སུ་གསོལ། ཏདྱ་ཐཱ། མུ་ནི་ཤི་བ། མུ་ནི་ན་ཏྲེ། མུ་ནི་པ་ལ། མུ་ནི་ས་ལེ། སན་ཏ་ཨུ་ས་ཀྵི་ཏི། ཀྵ་ནུ་པྲ་ཎ་ནཱི་ལ་བ་ཡ་བ་སརྦ་བཱི་ཛ་བ་སྟི་ལ་ལི་སྭཱ་ཧཱ། དེ་ནས་བཅོམ་
[297a.2]ལྡན་འདས་ཀྱིས་ལེགས་སོ་ཞེས་བྱ་བ་གནང་ནས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ། །དཔལ་ཆོ་ག་ཤེས་ཁྱོད་ཀྱིས་གླིང་བཞི་པ་འདིར་ས་བོན་དང་། མྱུ་གུ་དང་། ལོ་ཏོག་འཕེལ་བར་བྱ་བ་དང་། སེམས་ཅན་ཡོངས་སུ་སྨིན་པར་བྱ་བའི་ཕྱིར་ཁྱོད་ནི་སངས་རྒྱས་བཅོམ་ལྡན་འདས་
[297a.3]འཁོར་ཚོགས་པ་དང་བཅས་པ་མ་ལུས་པ་ཐམས་ཅད་ཀྱིས་བྱིན་གྱིས་བརླབས་སོ། །དེ་ནས་ལྷའི་དབང་པོ་བརྒྱ་བྱིན་ཀཽ་ཤི་ཀས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། ཆོས་ཀྱི་རྣམ་གྲངས་འདི་ཇི་ལྟར་གཟུང་བར་བགྱི་ལགས། 
[297a.4]བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པའི་དཔལ་གྱི་དམ་ཚིག་ཅེས་བྱའོ། །རིའི་སྙིང་པོས་ཞུས་པ་ཞེས་བྱའོ། །གཟུངས་ཀྱི་ཟ་མ་ཏོག་ཅེས་བྱའོ། །སའི་བཅུད་འཕེལ་བར་བྱེད་པ་ཞེས་བྱའོ། །ཏིང་ངེ་འཛིན་གྱི་རྣལ་འབྱོར་སེམས་ཅན་ཡོངས་སུ་
[297a.5]སྨིན་པར་བྱེད་པ་ཞེས་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དཔལ་ལྷ་མོ་ཆེན་མོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོ་དང་། ཐམས་ཅད་དང་ལྡན་པའི་འཁོར་རྣམས། བཅོམ་ལྡན་འདས་ཀྱིས་
[297a.6]གསུངས་པ་ལ་ཡི་རངས་ཏེ་མངོན་པར་བསྟོད་དོ།། །།འདུས་པ་ཆེན་པོ་ཐེག་པ་ཆེན་པོའི་མདོ་སྡེ་ལས་དེ་བཞིན་གཤེགས་པའི་དཔལ་གྱི་དམ་ཚིག་ཅེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་སརྦ་ཛྙཱ་དེ་བ་དང་། ཞུ་ཆེན་གྱི་ལོ་ཙཱ་བ་བན་
[297a.7]དེ་དཔལ་བརྩེགས་ཀྱིས་བསྒྱུར་ཅིང་ཞུས་ནས་གཏན་ལ་ཕབ་པ།། །།ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དྲཏ། ཏེ་ཥཱཉྩ་ཡོ་ནི་རོ་དྷ་ཨེ་བཾ་བཱ་དཱི་མ་ཧཱ་ཤྲ་མ་ཎཿ། མངྒ་ལཾ།། །།